Aquest llibre aplega, definitivament, tots els contes que Mercè Rodoreda va publicar fins el 1972. En primer lloc, els Vint-i-dos contes (1958) que van protagonitzar el seu retorn literari a la recerca de nous lectors, després de la guerra. En segon lloc, La meva Cristina i altres contes (1967), un compendi amb el més fascinador i punyent del món literari de l’autora. Després, Semblava de seda i altres contes (1978), que conté algunes peces mestres de maduresa al costat d’altres que resumeixen llargues dècades de dedicació al gènere. L’obra literària de Mercè Rodoreda ateny la més alta excel·lència en els dos principals gèneres narratius: la novel·la i el conte. També en aquest segon camp Rodoreda es compta entre els autors imprescindibles de la segona meitat del segle XX a escala universal.





Mercè Rodoreda





Tots els contes




ePUB v2.0

Calamanga 01.05.13





Títol original: Tots els contes

Mercè Rodoreda, 1972

Edició digital: Calamanga (v1.0)

Segona edició: Epubqüest (v2.0)

ePUBCat base r1.3





PRÒLEG


Mercè Rodoreda

Mercè Rodoreda i Gurguí va néixer a Barcelona, en una torreta del barri de Sant Gervasi, el 10 d’octubre de 1909; la seva infantesa fou solitària, ja que d’una banda era filla única i de l’altra, als nou anys, va deixar d’anar al col·legi, un fet aquest últim que li ha recat tota la vida; tanmateix va viure envoltada de l’amor dels seus pares i avi, que li va saber inculcar profundament l’amor a les flors, que tanta d’importància tindran a les seves novel·les i contes. La vida de barri que va conèixer a la infantesa, en un temps carregat d’esperances tant personals com per al país, li va deixar una empremta inesborrable, que les seves ficcions emmirallen. La seva gran afició per la lectura la va portar ben jove a la literatura. Va iniciar així una carrera plena de promeses, de gran regularitat i de perfeccionament progressiu, que es manifesta en les col·laboracions als diaris i revistes de més prestigi d’aquells anys, generalment en forma de contes (Meridià, Mirador, Revista de Catalunya) i, també, amb la publicació de novel·les que avui, exceptuant-ne l’última, l’autora rebutja en bloc i que no ha inclòs a les Obres completes d’aparició recent: Sóc una dona honrada (1932), Del que hom no pot fugir (1934), Un dia en la vida d’un home (1934), Crim (1936), i Aloma (1938). Les dues primeres tracten de donar sortida a unes obsessions molt peculiars d’aquesta etapa que es pot denominar d’adolescència, tant per la seva temàtica, lligada inconfusiblement amb aquesta edat, com perquè palesen la recerca sempre difícil d’un estil personal. Es tracta, en definitiva, d’expressar la distància insalvable que hi ha entre el somni i la realitat, problemàtica encara més punyent a l’adolescència, ja que equival a la descoberta del món, d’una realitat que les novel·les, o un determinat tipus de novel·la, han falsejat. Mercè Rodoreda, en aquesta etapa de la seva producció, tracta, doncs, de desmitificar la vida i mostrar-la tal i com ella mateixa la veu: dura i desencisada. Possiblement es tracta d’una problemàtica que ella, que va menar una adolescència solitària i alimentada per lectures, devia patir en carn pròpia. Aquesta temàtica no esdevé versemblant ni a Sóc una dona honrada ni a Del que hom no pot fugir; però, en canvi, s’expressa ja amb una gran coherència i perfecció a Aloma, una novel·la psicològica, poètica i simbòlica com ho seran totes les de l’autora. El llibre, centrat en la figura d’una adolescent, Aloma, que esdevé entranyable, assenyala la primera fita de la carrera de l’autora i va aconseguir el premi Crexells de 1937. En canvi, tant Un dia en la vida d’un home com Crim són novel·les mimètiques, estretament relacionades amb el grup de Sabadell, que poden ser considerades com a divertiments i no tenen continuïtat en la seva producció posterior. I precisament amb un dels integrants d’aquest grup, Armand Obiols, va compartir la Rodoreda el seu exili. Car la seva prometedora carrera esdevindrà truncada d’una forma brutal amb l’esclatada de la guerra civil i el posterior exili que emprengué.

Durant vint anys deixa de publicar a causa de les circumstàncies dramàtiques en què va haver de viure i, havent triat de romandre a França en lloc d’embarcar-se cap a Amèrica com ho feren d’altres intel·lectuals, hagué d’assistir a l’entrada dels alemanys a París i d’emprendre la fugida a peu vers uns llocs més segurs, enfrontant-se amb uns espectacles que qualifica d’al·lucinants. Això va representar un autèntic viatge au bout de la nuit, «durant els quals escriure sembla una ocupació espantosament frívola». Però un cop instal·lada a Ginebra amb Armand Obiols i recobrada una vida estable, va poder dedicar-se, primerament a pintar «seguint Klee», i, posteriorment, a escriure.

La primera obra d’aquesta nova etapa és, significativament, un recull de contes on l’autora pot assajar tècniques diverses, Vint-i-dos contes (1958), premi Víctor Català 1957. El llibre, com va notar Molas arran de la seva publicació, evidencia una crisi de tècniques, però té, en canvi, una gran unitat temàtica. Els anys que s’han escolat des d’Aloma es reflecteixen en els personatges d’aquests contes, que són, en general, unes dones grans i desencisades que senten en la seva persona i d’una forma punyent el pas del temps. I per aquest motiu l’etapa de postguerra que s’obre amb Vint-i-dos contes, la podem denominar de maduresa per una realitat estretament lligada amb aquesta edat. I això ens fa pensar en el valor autobiogràfic i líric de les ficcions de la Rodoreda, ja que escriu només del que coneix a fons, per pròpia experiència, i en forma preferent del temps o millor dit del seu pas, determinant de la vida humana en fer-hi néixer diferents identitats. Així tant a La plaça del Diamant (1962) com a El carrer de les Camèlies (1966), les novel·les més representatives, la Rodoreda ens narra la consecució de la maduresa de dues heroïnes, Natàlia-Colometa i Cecília, un cas que és, en essència, el de la mateixa autora. A la primera novel·la, una de les millors de tota la literatura catalana, la maduració és, també, la d’un poble, Catalunya —la República i la Guerra Civil—, expressada en forma preferent amb uns arquetipus de clar valor universal, per tant. La plaça del Diamant, que, primerament, reflecteix un món entranyable per a l’autora, l’immediatament anterior a la guerra, a través de la tipificació d’un barri vital i renouer, el de Gràcia, després es tenyeix d’un alè èpic a la part central, la que es lliga amb el conflicte bèl·lic i esdevé, finalment, boirós i desert i, com a contrapartida, mític, en referir-se a la postguerra. Així personatge i país esdevenen una mateixa cosa que evoluciona i demostra la seva categoria d’ésser vivent: aquest és, possiblement, un dels valors més decisius de la ficció. Hi ha, doncs, una mitificació d’un país i d’un temps, possible tan sols amb la llunyania espacial i temporal: l’exili és enriquidor literàriament i l’evolució de Mercè Rodoreda, inexplicable sense aquest fet. A El carrer de les Camèlies, premi Sant Jordi 1966, en canvi, l’aventura de la protagonista és únicament personal —la d’una prostituta—, però cal tenir en compte que l’acció es descabdella en un període mancat de vitalitat, la postguerra. A la part final, la presència d’un element alat —en aquest cas àngels, a La plaça del Diamant eren coloms— simbolitza l’alliberament de Cecília. En canvi, l’altra novel·la de maduresa, Jardí vora el mar (1966), és una típica obra de crisi, enllaçada encara amb aquest moment, però projectada ja vers un altre de posterior, que denominarem de vellesa i en el qual predomina el mite. Aquí el protagonista és un vell jardiner que veu la vida més com un espectacle llunyà que no pas com una aventura personal. El símbol característic de la infantesa a totes les novel·les, el jardí, sinònim de felicitat, inicia un procés de mitificació; efectivament, si a Aloma era molt semblant al de la mateixa Rodoreda, al de la seva infantesa, a Jardí vora el mar esdevé sumptuós i és gairebé un lloc de somni. A més, amb els anys hom s’adona que l’única manera possible de reconquerir la infantesa és, tan sols, a través de la mort; i d’aquí neix un nou element procedent dels simbolistes i que dominarà a les posteriors ficcions, l’aigua, connotatiu de la infància, però també de la mort. A partir d’aquesta novel·la, la seva narrativa avançarà per uns nous camins, i deixarà enrere l’escriptura parlada, un vehicle ben pertinent per a reflectir els mons populars fins ara dominants, i l’estructura oberta.

Efectivament, el recull de contes La meva Cristina i altres contes (1967) assenyala un nou viratge de la producció rodorediana. I el canvi és marcat amb preferència per una nova facultat que demostra a bastament els seus poders immensos, la imaginació, amb què els mons verbals creats per l’autora esdevenen profundament suggeridors. Ara els personatges no viuen immersos en una realitat que els condiciona sinó que, generalment a causa de llur edat o pel fet d’ésser lliures de condicionament, s’hi giren d’esquena i aleshores, amb uns ulls nous —els del subconscient i els de la imaginació— contemplen el món; estableixen, doncs, unes relacions, que es nuen amb el cosmos obert, ja mineral, animal o vegetal —en general es tracta d’aquest últim—, un cosmos sovint més vital que no pas els personatges mateixos però carregat de presagis i misteris, i que pot, en un moment donat, engolir-los; aleshores sorgeix el tema sempre colpidor de la metamorfosi, ja com una mera insinuació, Una carta, La sala de nines, ja com una cosa més certa, El riu i la barca o La salamandra, el més kafkià de tots els relats. I en esmentar Kafka ens cal apuntar que si en tots dos autors la metamorfosi és sinònim de la mort, en el cas de la Rodoreda no es tracta d’una anihilació total, ja que els personatges continuaran existint en allò que més han estimat; la mort esdevé, doncs, poètica, perquè la religiositat rodorediana, com la simbolista, és ben panteística. Cal notar el fet que a La meva Cristina i altres contes tots els elements funcionen com si es tractés d’un mecanisme perfecte de rellotgeria, perquè la imaginació adolla sempre sota el control rigorós de la intel·ligència.

Aquesta consciència mítica s’incorpora en una novel·la psicològica de gran complexitat, Mirall trencat (1974), molt diferent de les anteriors. El món que s’hi reflecteix es fastuós i refinat, dominat per nombrosos personatges, tant masculins com femenins, expressat amb una escriptura literària i barroca i amb uns símbols de gran bellesa. Es tracta a més d’una obra tancada, dominada per un narrador omniscient, molt característica d’una etapa en què tot sembla ja cloure’s; és, també, la més pessimista, on la mort acaba amb tota esperança, però alhora és la més inquietant: aquesta nova presència ens fa intuir tot un univers de ressons màgics. El centre neuràlgic de la novel·la és, a més, una veritable tragèdia, el suïcidi d’una nena i la subsegüent davallada familiar. Tanmateix, aquesta tragèdia esdevé un mite autèntic, el de la infantesa, amb un símbol representatiu, l’aigua, i amb un personatge que és el més innocent i més lúcid de tota la producció, Maria, l’arquetipus de l’infant, el nen-llorer. I si tenim en compte que l’acció se situa al mateix lloc d’Aloma, al barri de Sant Gervasi, podem veure-hi la persistència, però ensems l’evolució de la temàtica més pregona de l’autora: la felicitat de la infància oposada a l’edat adulta, generalment desencisada. Una infantesa que es mitifica a Mirall trencat, de moment l’última novel·la de Mercè Rodoreda. L’any 1969, va tornar a escriure Aloma i aquesta és la versió inclosa a les Obres completes; el primer volum (1936-1960) és de 1976, i el segon (1960-1966) de 1978. L’any 1978 ha sortit un recull de contes Semblava de seda i altres contes, que n’aplega alguns d’inèdits i d’altres de publicats en revistes d’èpoques diferents.

Mercè Rodoreda, que ha menat una existència discreta i retirada, vivint després de la guerra en el triangle París, Ginebra i Barcelona, més endavant entre Ginebra i Romanyà de la Selva, és molt possiblement la novel·lista més important de la literatura catalana. Les seves novel·les han estat pensades i estudiades minuciosament abans de llur redacció, i ben sovint escrites diverses vegades, i això fa que siguin productes de gran perfecció, on cada element juga un paper determinant: tot, doncs, hi és essencial. Certament una de les qualitats més rellevants de l’autora ha estat la paciència: la lenta i difícil composició d’unes experiències personals viscudes amb gran intensitat. La mateixa intensitat amb què ha viscut la literatura i que tenen totes les seves novel·les, simbòliques i poètiques, des de la primera Aloma, escrita a Barcelona, fins a la darrera per ara, començada a Ginebra i acabada a Romanyà, Mirall trencat.

Carme Arnau





NOTA SOBRE L’EDICIÓ


Hem reproduït els textos de Vint-i-dos contes i de La meva Cristina i altres contes tal com apareixen en l’edició de les Obres completes de Mercè Rodoreda (Barcelona, Edicions 62, 2 vols., 1976 i 1978), per a la qual foren expressament revisats per l’autora. Quant al text de Semblava de seda i altres contes, hem reproduït l’única edició existent, és a dir, la preparada per Carme Arnau dins la col·lecció «Antologia Catalana» (Barcelona, Edicions 62, 1978).





VINT-I-DOS CONTES


1958





Premi Víctor Català 1957

(Actualment Premi Mercè Rodoreda)





La sang


Veu? —em va dir— en aquesta panera sense res, el meu marit cada any hi plantava les dàlies. Feia un sot amb un punxó en la terra flonja i jo li anava donant les cabeces d’una a una i ell les colgava i les cobria a poc a poc. I a la nit, quan em deia «vine!» i em feia posar el cap damunt de la seva espatlla i em voltava amb el braç —perquè deia que sense mi ben a prop no es podia adormir—, tot i que s’havia rentat las mans jo sentia aquella olor de terra tan bona. I el meu marit deia que les dàlies eren els nostres fills, perquè el meu marit era així, sap?, ple d’acudits i sempre amb ganes de fer broma, per fer-me riure. Jo regava la panera cada tarda i quan el meu marit tornava de la feina, tot i que així que travessava el jardí ja veia que la terra de la panera era humida, em deia, tot fent-me un petó: «Ja has regat les dàlies?». I, veu?, a mi, de joveneta, era una mena de flors que no m’agradaven, perquè més aviat són unes flors que fan pudor. Però avui, quan passo per davant d’un jardí on hi ha dàlies o davant l’aparador d’una florista, sempre m’aturo a mirar-les i és com si una mà molt grossa i molt forta m’agafés el cor i l’estrenyés de pressa, i em ve com una mena de mareig.

Perquè ha de pensar que quan ens vam casar el meu pare gairebé em va maleir perquè no volia que em casés amb el meu marit, perquè el meu marit era fill natural; però jo estava boja enamorada i no li vaig fer cas i al cap d’un any el meu pare es va morir; vaig pensar que s’havia mort perquè era vell, però a mida que va anar passant temps vaig veure que era el disgust de la meva desobediència el que l’havia matat, i a vegades, quan el meu marit, a la nit, em deia «vine!», jo tenia ganes de plorar.

Érem feliços i ens estimàvem i no anàvem malament perquè, a més a més, jo treballava: feia vestidets per a nens i a la casa em consideraven molt i sempre teníem un racó per si de cas haguéssim estat malalts… Vostè em mira i potser es pensa que sempre ha estat així, oi? Si sabés com era bonica… El meu marit, quan festejàvem, de vegades es quedava una estona sense enraonar, només mirant-me, i em passava un dit per la galta i em deia baixet, com si li fes una mica de vergonya de dir-m’ho: «preciositat!»… No és que fos allò que en diuen una noia vistosa, no, però tenia els ulls molt lluents i dolços: com de vellut…, dispensi, però en puc parlar perquè ja és com si parlés d’una filla que hagués tingut i se m’hagués mort, sap? I em penso que tot el mal va venir perquè vaig ser dona de molt joveneta, sap?, i tot va començar quan vaig deixar de ser dóna. Abans només tenia mal geni uns quants dies al mes, i el meu marit, quan em venia el mal geni, deia tot rient: «Ja sé què ha de passar!», i no s’equivocava mai. I va ser pels volts d’això que li dic que el meu marit va perdre la col·locació. El seu amo va fer fallida, i, després d’estar-se a casa uns quants mesos, molt ensopit, tot i que jo li deia que no s’amoïnés perquè teníem prou per a parar el cop, un amic, que era cambrer, li va començar a dir que fer de cambrer era una bona feina i una feina bastant fàcil, i el va fer cambrer tot i que el meu marit més aviat era home de despatx.

Al cap de set o vuit mesos que el meu marit feia de cambrer, vaig agafar una anèmia per culpa de molt treballar i de no poder dormir a les nits; perquè ha de pensar que quan el meu marit venia tard l’esperava i després em costava d’agafar el son; perquè sempre, tot i que ell dormia bastant bé, mentre dormia es regirava pel llit i em prenia la roba. Vam vendre el llit gran i vam comprar dos llitets i, veu?, això ja ens va començar a separar. Quan feia lluna, el mirava del meu llit estant i em semblava que era lluny, lluny, i que ja érem una mica morts l’un per l’altre, perquè no ens podíem tocar. «Que dorms?», li preguntava, i si em deia «no» quedava tranquil·la perquè li havia sentit la veu. I si ja dormia i no contestava… Ves quines coses poden fer desgraciada una persona, eh? I de mica en mica em va semblar que quan no contestava era perquè feia l’adormit i vaig començar a plorar tota sola i baixet, perquè, sap?, el meu marit treballava en un cafè de la Rambla i allà tot és anar i venir de dones. Una nit que plorava perquè pensava en el meu pare, que havia hagut de morir com abandonat perquè m’havia perdut a mi per culpa del meu amor al meu marit, el meu marit es va alçar, es va asseure al meu llit i em va preguntar: «Què tens?». En comptes d’assossegar-me vaig arrencar a plorar amb un gran sentiment i el meu marit es va estirar al meu costat i em va passar el braç al voltant i em va fer repenjar el cap a la seva espatlla, com abans, i va dir: «Demà passat és diumenge i plantarem les dàlies, dorm, sents?». Però no podíem dormir i vam veure com es feia de dia i l’endemà, quan va tornar de treballar, va dir que tenia mal de cap i que estava molt cansat i que era per culpa meva. Li vaig fer una tassa de til·la i no la va voler. A l’últim es va prendre una aspirina i estava blanc com un llençol.

Al cap d’uns quants dies em va dir: «Saps aquella noia de dues portes més avall?». «No sé qui vols dir!»; i me’l vaig mirar com si en aquell moment hagués dit: «Me n’he enamorat!». No vaig poder més, tot i que no sabia quina noia volia dir, ni per què me’n parlava. «La de la casa dels dos germans…». «Ah, ja sé qui és; i què?». «Doncs treballa al meu cafè: és la caixera».

Més avall de casa nostra vivien dos nois i una noia —la caixera—; feia només tres anys que hi vivien i quan van arribar la noia era molt joveneta i semblava una nena i, a l’estiu, sempre duia un vestit blanc amb una flor vermella brodada al pit. No sé per què des d’aquell dia vaig necessitar esperar el meu marit al peu del reixat. Arribava pels volts de les dues, i jo, així que veia la seva ombra, petita, al capdavall del carrer, em ficava a dins. Mentre l’esperava, de vegades pensava en el meu pare: quan jo era menuda m’enviava a comprar a casa de l’adroguer, m’esperava repenjat a la barana del balcó. I no m’agradava. Gairebé no sabia caminar perquè sabia que, allà dalt, hi havia la mirada del meu pare que no perdia ni un gest meu. Per això, abans que el meu marit em pogués veure, entrava a casa i em ficava al llit, o reprenia la feina de cosir i si em trobava cosint li deia que era una feina que corria pressa i que havia hagut de vetllar. Fins que una nit el vaig veure tornar amb la noia i des d’aquella nit sempre més van tornar junts. No tenia res d’estrany, és clar, vivint com vivíem els uns tan al costat dels altres. No pensava mal, no. El meu marit no era com els altres homes i sempre, d’ençà que ens havíem casat, només m’havia estimat a mi. Venien a poc a poc i mai, mai, no vaig veure que s’agafessin del braç. Oh, no! Només que, sap?, em vaig començar a capficar. Però si no els hagués vistos tornar junts no m’hauria passat una cosa molt estranya que em va passar. Em semblava que feia nosa al meu marit, que alguna cosa era diferent, i, sense voler-ho, em vaig començar a apartar d’ell. Amb prou feines si gosava enraonar-li per por que no se m’escapés de dir que a les nits l’esperava a fora. Un migdia vaig trobar la noia al forn. Ni es va adonar de mi. Jo hauria volgut que m’hagués conegut, que m’hagués saludat i que m’hagués dit que, amb el meu marit, eren amics. «El seu marit i jo treballem per la mateixa casa i, com que fem el mateix camí, a la nit tornem junts…». La Roser, una amiga meva de molts anys i que de vegades m’ajudava a cosir, em deia: «Els homes, com més fas, pitjor. Quan et tenen vella i gastada se’n busquen una de jove…, i més val no amoïnar-s’hi». Jo tenia ganes de dir-li: «El meu, saps, no és com els altres: i és per això que el vaig triar. Quan ens mirem no veiem com som: ens veiem com érem».

Una nit el meu marit va entrar i no semblava ell. «Què dirà la Maria quan sabrà que cada nit m’esperes? Un dels seus germans et veu des de la finestra de la seva cambra i avui m’ho ha dit. Diu que quan ens veus venir fuges cap a dins. Si et penses que no tinc vergonya…». L’endemà vaig anar al forn al migdia per veure si tornava a trobar la noia. Fins el tercer dia no la vaig ensopegar. Tenia els cabells molt negres i caragolats i els ulls molt foscos i com plens d’aigua. I, quan va demanar el pa a la fornera, les dents semblaven dos rengles de perles. I no el vaig esperar més al peu del reixat. L’esperava amb la cara clavada als vidres de la finestra, amb la cambra completament a les fosques. I quan ell obria el reixat em ficava al llit de pressa. I mentre l’esperava, manies, és clar, pensava que alguna nit no tornaria i que no el veuria mai més. Perquè es veu que quan una dona deixa de ser dona s’omple el cap de manies. Quan anava a tornar la feina, així com de vegades passava per davant del cafè on treballava el meu marit i, si el veia, sense ni aturar-me, li feia adéu amb la mà, aleshores procurava no passar-hi i em costava molt. I em deia: «Què s’ha fet de nosaltres? Som desconeguts l’un a l’altre i ell pensa coses que no puc saber». I em sentia molt abandonada. Però ja veurà, sense saber com, d’aquest gran no dir res vaig passar a queixar-me. Ja veurà, una nit vaig plorar per culpa de tant patir i estic segura que ell encara no dormia i va fer com si no em sentís i vaig veure com es feia de dia, molt trista i sense consol de ningú. I plorava molt i els ulls em feien mal quan cosia, i vivia amb una pena molt grossa. I estava tan prima que a l’estiu el metge em va dir que anés a fora a reposar, i vam anar a Premià de Mar. Vam llogar una caseta. En havent dinat preparava el sopar i sopàvem a la platja. I estava tranquil·la perquè no pensava gens en la noia caixera. M’enyorava de casa, sap? Del meu jardí, que en aquell temps era florit de llessamins d’aquells que fan l’estrella petita. El meu marit també s’enyorava; ara que, ell, cada nit anava al cafè a fer la manilla i de seguida es va fer una colla d’amics.

Una tarda, quan anava cap a la platja —el meu marit havia passat endavant i ja feia estona que hi era— el vaig trobar estirat al costat d’una noia. Quan vaig arribar la noia es va alçar i va entrar a l’aigua. El meu marit em va dir que no la coneixia, però que s’havia estirat a la seva vora per veure la cara que jo faria quan el veuria al costat d’una noia. Abans de sopar em vaig banyar i quan em vaig asseure a la sorra em vaig adonar que ja no tenia els genolls joves, perquè, jo, sap?, havia tingut els genolls blancs i rodons i mentre va durar la lluna de mel…, el meu marit m’hi feia petons i deia que semblaven de seda. I aquella tarda amb el sol que es ponia, vaig veure que, amb les cames estirades, els meus genolls tenien arrugues a banda i banda de la cassoleta. Em vaig adonar, però me’n vaig adonar de debò, que ja no era jove. Perquè, sap?, abans quan veia un vell, el veia tal com era, és a dir, sense poder imaginar que havia estat jove; com si els vells fossin una mena de gent que ja havia nascut lletja i amb arrugues i sense dents i sense cabells. Com si fossin d’un altre món. I en aquell moment vaig enyorar la sang, aquella sang que quan la vaig veure per primera vegada em va fer plorar tant perquè em va semblar que era una tara i que, amb aquella tara, ningú no es voldria casar amb mi. Perquè, sap?, uns quants dies del mes estava neguitosa, però en acabat estava al cel i com si m’haguessin fet nova. Mentre que, sempre estava igual, i mes aviat malament. O, si vostè vol, ni bé ni malament, com dic al metge. I després de semblar-me que el meu marit no m’estimava tant, em va semblar que jo l’estimava menys, perquè no podia agradar-li i que la culpa de tot el que passava, que al capdavall no passava gran cosa, era ben meva. I quan pensava que la culpa era meva em venia una gran tendresa i unes ganes d’estimar igual que vint anys enrere. I la tendresa es va acabar aquell dia que em vaig veure els genolls una mica vells. I vaig passar una altra nit en blanc, estirada al llit i tota girada de cara al cel. I quan una dona sent aquestes coses voldria una mà que li estrenyés la mà i una veu que molt baix digués: «T’entenc!». Però, com vol que una dona com jo trobi una veu que digui les paraules que es necessiten, si amb prou feines m’entenc jo, comprèn? I els últims dies de ser a fora em va passar…, eh que és estranya la vida? En comptes de sofrir pensant en aquella noia de la platja i en el que m’havia dit el meu marit, tot somrient amb un somriure maliciós, vaig començar a sofrir pensant en la veïna. Vaig pensar que si hi havia alguna cosa entre el meu marit i ella era per culpa meva. Perquè en comptes de passar vetlles fent costures a la mà i brodant fulles i margarides i bestioles en els vestidets dels nens, havia d’haver-ho deixat tot i havia d’haver anat a buscar el meu home —com fan tantes dones del món— el primer dia que els vaig veure tornar junts. Ara ja puc dir-ho, però. Una nit ho vaig fer. Una nit, cap allà a les dotze, em vaig pentinar…, si li deia que a mitja tarda ja em vaig rentar els cabells i em vaig fer ondes… Em vaig posar una brusa blanca que feia anys que no havia dut, i una faldilla plegada i vaig anar cap a la Rambla. Em vaig quedar plantada a la vorera a l’altra banda del carrer i la primera cosa que vaig veure va ser allà, lluny, una mica tapada per la gent de les taules i sobretot per la gent que entrava i sortia, la caixera; tan jove, Déu meu, amb els cabells estesos sobre les espatlles com un àngel, i vaig pensar que el moment de fer el que feia ja havia passat, que era massa tard per a posar-hi remei. I vaig sentir que la brusa era mal rentada, la faldilla vella i me’n vaig entornar. Vaig tenir un somni… Vaig somiar que el meu pare venia cap a casa i el seguia una noieta que de moment vaig creure que era jo. I el meu marit em deia: «No hi fa res que vingui, és molt divertit, tan gros…». I el meu marit i la noieta de cop van desaparèixer i vam quedar sols el meu pare i jo i baixàvem una escala de pedra i arribàvem en una platja de sorra molt fina i de tant en tant hi havia uns pals de fusta quadrats i baixos i al damunt de cada pal un peix mort i el meu pare en va fer caure un d’un cop de mà i el peix que semblava mort respirava i jo el sentia respirar. I el meu pare em va dir: «Ens els menjarem per sopar», i aleshores vam començar a pujar per unes escales com aquelles del circ, que són molt dretes i el graó és un barrot. Jo anava carregada amb una ampolla plena d’aigua sota cada braç i patia molt, tot pujant l’escala, perquè no em caiguessin. I el meu pare, que anava davant, manava: «Puja, puja…». Quan vam arribar al capdamunt havíem de saltar en una teulada. Quan vaig saltar em va caure una ampolla i se’m va parar el cor. «He matat algú!», vaig pensar. I el meu pare es pot dir que es va fondre i em vaig trobar en un mercat de poble, al mig d’una plaça. «He de comprar fruita pel meu pare…». Estava davant d’una parada de pomes i la venedora trigava a despatxar-me i jo estava amb angúnia i tenia por de fer tard. I em vaig girar i el meu marit estava darrera meu i reia com un boig. «Veus?», li deia, «amb tu per amic, ja en tinc prou…, però he de dur la fruita al meu pare. Si no fos per això aniríem a passejar». I em vaig trobar que passejàvem per un pont molt baix i jo ja havia llençat la paperina de les pomes. Sota del pont l’aigua era transparent com vidre i adormida; en un costat de l’aigua hi havia un rengle de peixos de tots colors, però eren uns colors molt pàl·lids. Un home va dir: «Miri’ls bé. Tots són morts. S’han anat morint l’un darrera l’altre aquesta nit». I a l’últim em vaig trobar en una casa on feien una festa. Era una casa com un hotel i pels passadissos passava gent atrafegada i cambrers amb safates plenes de menjar i jo no podia fer ni un pas. A empentes vaig arribar en un menjador i, asseguda a la taula, hi havia la Roser, aquella amiga que li he dit que de vegades treballava per mi, i jo li vaig preguntar: «Que has vist el meu pare?». En aquell moment el meu marit va passar com un llampec. «No, no l’he vist, estava molt cansat i no sé què se’n deu haver fet». I una veu es va posar a cridar el nom del meu pare molt fort i de pressa i estona. I aleshores vaig veure un esguerrat molt gros, amb un nas de cartó, que s’acostava fent tentines. Mentre s’acostava li vaig veure les mans. Eren unes mans petites, com de criatura i totes morades, amb els dits curts molt inflats. No sé per què, tot mirant-li les mans, vaig endevinar que aquell esguerrat era el meu pare; com vaig poder li vaig treure el nas de cartó i el vaig agafar a coll com si fos una criatura i no pesava gens. Caminava així, pels passadissos d’aquella mena d’hotel, i em vaig despertar… I ningú no em va saber dir què representava aquell somni…, però em va deixar un gran malestar.

Quan vam tornar de les vacances, el jardí feia pena. La Roser havia vingut a regar-lo alguna vegada, però el sol havia cremat les plantes més delicades, les que necessiten aigua cada dia… Amb el meu marit ens vam posar de debò a fer el jardí nou; vam fer portar fems, vam plantar les dàlies, amb una mica de retard si vostè vol, i al cap de quinze dies el jardí semblava el jardí d’una casa de senyors. Aquell any, el darrer, les dàlies van florir tan grosses que cada flor semblava un cap de criatura. N’hi havia de tots colors, sap? De vermelles com sang, de grogues, de blanques i de color de rosa, amb un color de rosa tan delicat que cada fulla semblava una cinta de seda. I el dia que es va obrir la primera dàlia —havia estat una poncella dura com una pedra— vaig saber, m’ho va dir la fornera, que la veïna caixera es casava. I vaig veure el casament per casualitat, perquè havia sortit al carrer a escombrar la vorera. Ella duia un vestit de jaqueta blau marí i guants blancs i sabata blanca i un ram de lliris lligat amb tot de cintes que penjaven. No rigui, vaig entrar al jardí cantant i amb una alegria tan forta que vaig passar la mà per cada dàlia i les acariciava com si fossin fills meus. Tot el dia vaig ser feliç, amb una felicitat que no hi ha paraules per a dir-la. No vaig poder cosir, anava d’una cambra a l’altra endreçant. Vaig desfer els llits, que ja tenia fets, i vaig canviar els llençols i vaig posar els cobrellits de seda. I vaig preparar una mica de ressopó per quan el meu marit tornés. Vaig posar les tovalles brodades a la tauleta de vora la finestra i vaig fer crema.

Quan el meu marit va arribar, tenia tots els llums de la casa encesos i estava cansada i així que el vaig veure ja em va caure l’ànima als peus. Va entrar i va tancar la porta amb una desesma tan grossa que, de moment, em vaig pensar que estava malalt. Va anar cap a la cambra i el vaig seguir, sense badar boca, com si fos la seva ombra. Es va treure l’americana i la va deixar damunt del llit i se’n va anar fins a la finestra i es va quedar allí, plantat, com si fos de fusta. No gosava dir-li res. Vaig agafar l’americana i recordo que caminava de puntetes com si hagués entrat a l’església en el punt que alcen Nostre Senyor; i vaig penjar l’americana al penja-robes de darrera de la porta. I el meu marit estava allí, quiet, de cara al jardí i d’esquena a mi. M’hi vaig acostar i sense ni donar-me temps de preguntar-li què li passava es va girar i se’m va abraçar, i, sap?, plorava… I plorava desconsoladament, com jo a les nits que havia estat més trista. No em va dir res, no. Li vaig preguntar per què plorava i no em va voler ni contestar. A l’últim es va calmar i va dir: «Anem a dormir, anem…». I semblava un nen petit i em va fer una pena…

Fins al cap de molts dies no vaig endevinar la veritat, sap? I quan li preguntava per què plorava aquella nit feia mala cara i es posava rabiós. I molts dies i moltes setmanes, de tant en tant, no em podia estar de preguntar-li per què plorava aquella nit i em desesperava que no volgués explicar-me per què plorava i aleshores em venien ganes de plorar a mi i era com si el món fos negre, negre… Amb prou feines si ens parlàvem. Tot eren: «sí», «no», «sí», «no»…, i res més. El que jo sentia és el que deu sentir una persona quan s’ofega. I, sap?, tot ho vaig veure clar; el meu marit s’havia anat enamorant de la noia veïna i era desgraciat perquè s’havia casat. I quan pensava que s’havia anat enamorant mentre jo tenia tanta por que s’enamoraria, em feia tornar boja. «Estàs trist perquè has de tornar sol a la nit?», no em vaig poder estar de dir-li. «Vols que et vingui a buscar jo?». Va semblar que l’hagués picat una vespa. «Només falta que em facis fer el ridícul, ara». I aleshores vam discutir. Perquè jo vaig contestar-li que no era ridícul que una dona anés a buscar el seu marit en sortir de la feina, i ell que sí i jo que no, fins a la matinada.

Després vam estar quinze dies sense parlar-nos. I quan ens vam tornar a parlar el disbarat gros ja estava fet. Vaig mirar el meu marit i el vaig veure tal com era. I em van venir unes ganes de riure… Li faltaven tres queixals i només podia mastegar per una banda de la boca. I quan menjava tenia una galta buida i l’altra plena i això el desfigurava d’una manera molt còmica. I menjava de pressa, com una bestiola i amb els colzes tots aixecats enlaire, i caminava una mica tort, com si, fora del cafè, encara anés amb el tovalló al braç, i tenia un rivet vermell als ulls i quan somreia, de tant haver de somriure per força amb la clientela, la boca se li posava d’una mena de manera.

Aquell hivern va estar malalt, sap? Va tenir una grip molt dolenta que va estar a punt de girar-se-li en pulmonia i aleshores es va espantar i es va arraconar a mi i se’m va fer meu com una criatura. I encara m’hi vaig entendrir. Ara que, quan va estar bo, va començar la broma. Va començar a mortificar-me, és a dir, a fer coses per mortificar-me; no li puc explicar quina mena de coses, perquè no acabaria mai; petites coses, sap? Totes de mala fe, i jo vivia crucificada.

I l’estiu es va acabar amb pluges. Totes les dàlies miraven a terra i les vaig haver d’apuntalar amb canyes per a redreçar-les. I de mica en mica anava venint la tardor amb els dies curts i l’aire fresc. Mentre el meu marit menjava jo el servia i em distreia mirant-lo menjar amb aquella mena de fúria i sovint no em podia estar de riure per sota del nas. I a l’últim se’n va adonar. I recordo que l’endemà mateix d’haver-se’n adonat va venir carregat amb un rotllo de fil elèctric. No li vaig preguntar què volia fer. El diumenge següent se’l va passar instal·lant un interruptor a la nostra cambra, «per poder encendre el llum del jardí sense haver d’anar fins a la porta de fusta de l’entrada». Quan va haver acabat em va dir: «Prova, prova…, veus?, què et sembla? Així si a la nit trigo i et penses que torno amb una noia ens podràs il·luminar sense haver-te de molestar anant a l’entrada. Què et sembla?». «Molt bé», vaig dir.

Quan va ser el temps, com cada any, vaig arrencar les dàlies i vaig guardar les cabeces en un prestatge de la cambra dels mals endreços, al terrat. I el dia 28 d’octubre, veu?, me’n recordo com si fos ara, es va ficar al llit tranquil·lament, va apagar el llum i es va adormir. Jo també. No sé l’estona que devia fer que dormia, quan vaig sentir, aquí, al mig del pit, com un pes molt gros, és a dir, com un pes, com una mena d’opressió i em vaig anar despertant com si encara dormís i vingués de molt lluny i vaig sentir, ben clar, però com si s’anés acostant entre boires, la veu del meu marit que deia: «Lleva’t, corre, lleva’t…». Em vaig alçar amb un gran sobresalt i el meu marit, gairebé empenyent-me, em va fer acostar a la finestra: «No veus res?». «No». «No veus res?». «Espera». Aleshores va encendre el llum del jardí i vaig veure… De primer vaig veure una ombra repenjada a la soca del mandariner i quan els ulls hi van veure més clar, vaig veure que era una noia. «Què és?». «És una noia. Oi que et penses que sempre vaig amb noies? Doncs, mira, en el jardí i tot les tinc». «És com un somni», vaig dir, i aleshores ell va picar els vidres i la noia es va començar a moure a poc a poc, com si no fos d’aquest món, se’n va anar cap al reixat i si no hagués sentit el soroll de les frontisses m’hauria pensat que tot plegat era una visió. I el meu marit s’aguantava el ventre amb les mans i reia…, vostè no es pot imaginar com reia. L’endemà em va preguntar què m’havia passat a la nit que, adormida, havia començat a cridar que hi havia una noia en el jardí. I em va fer rodar el cap. «No, no he somniat, és una mala passada que ja duies preparada de temps, del dia que vas posar l’interruptor a la cambra». I quan se’n va anar a treballar vaig córrer al jardí, al peu del mandariner, per veure si podia trobar alguna cosa, no sé què, alguna cosa que es pogués tocar, com una ploma que hagués perdut un ocell. I no vaig trobar res. Ni petjades, perquè al peu del mandariner la terra era dura. I em vaig passar el dia com boja rumiant si el que havia vist a la nit era de debò o era somni. Perquè el somni que li he explicat del meu pare era diferent, era ben bé un somni, però el que havia passat aquella nit era una broma que el meu marit m’havia fet, i després em volia fer girar el cervell. I quan ja va ser fosc vaig tancar i barrar la casa i tremolava de por, i per fer-me passar la por vaig remenar calaixos sense saber ben bé què buscava, i el que buscava ho vaig saber quan ho vaig trobar: buscava el retrat del meu pare, perquè jo, sap?, no sóc d’aquelles dones que tenen les parets de la casa plenes de retrats de família. Era un retrat de cartó molt gruixut, descolorit pels anys i les humitats, i el vaig treure del calaix: agenollada i agafant-lo amb les dues mans com si fos una relíquia. El temps havia esborrat tot el baix de la cara però els ulls es veien molt bé i eren tan plens de bondat que els meus se’m van omplir de llàgrimes. I vaig anar a la cambra i vaig posar el retrat del meu pare a la tauleta de nit, dret contra un gerro, i em feia una companyia… Des d’aquell dia vaig començar a viure amb el meu pare. Parlava amb el retrat. Li deia: «Me’n vaig a comprar, sent? No passi ànsia, que torno de seguida». I em semblava que el meu pare em mirava i em deia: «Vés, vés». I aquell any amb el meu marit ens vam separar. Em va costar molt perquè ell no volia separar-se i deia que ja érem massa grans per a fer una bogeria, però miri, no hi va haver res a fer; així que el veia em venia com un desfici i no estava bé fins que se n’anava. Ara ell viu a casa d’uns nebots i si ens trobem pel carrer ens donem la mà i ell em diu: «Com et trobes?», i jo li dic: «Bé, i tu?». I, veu?, mai més no hi ha hagut dàlies en aquesta panera. A vegades, quan hi ha massa herba, l’arrenco i cavo una mica la terra perquè no faci lleig i si veig dàlies en un aparador em ve com una mena de mareig i tinc ganes de vomitar, dispensi.





Fil a l’agulla


Sospirà profundament, s’assegué i agafà la feina de damunt la taula. Sota el llum de peu guarnit d’un pàmpol de pergamí que un pintor fantasista havia decorat amb les Piràmides voltades d’un paisatge de palmeres sèpia, el setí blanc lluïa com aigua ferida pel sol. Unes lletres daurades impreses en el voraviu indicaven la manufactura i la qualitat del teixit:


Germain et Fils.

Caressant.



Maria Lluïsa enfilà l’agulla de cosir, trencà el fil amb les dents, el nuà i es clavà l’agulla enfilada a la bata, sobre el pit. «Com deu ser, la núvia?». Ella no veia mai les clientes. Mademoiselle Adrienne, directora del taller, emprovava i preparava les peces; quan ja eren tallades i embastades, passaven a les obreres. «Com deu ser? Rossa? Bruna?». L’única cosa que sabia era que feia la talla 48. «Deu semblar un farcell».

Rigué i amb les mans enlaire desplegà la camisa. Hi havia un ram de punta, a l’esquerra, que feia bosses: «Sembla que ho facin expressament per fer-me perdre el temps». Posà la camisa sobre el maniquí, desembastà el ram i el fixà amb agulles. Treballava una mica absorta amb la boca mig oberta i amb la punta de la llengua entre les dents. Calculava el temps que passaria per cosir la punta. Sense adormir-s’hi, trenta-sis hores. Al taller els diria quaranta-dues. Al capdavall, si era llesta de feina, no els ho havia pas de regalar. Sis hores per cada garlanda. Havia de resseguir el dibuix fulla per fulla i flor per flor; després retallaria el tul, el «faria saltar». Era un treball fi que reclamava habilitat i paciència. Quaranta-dues hores a divuit francs.

Tragué la camisa del maniquí, es posà el didal i agafà l’agulla. Estimava el seu ofici per moltes raons, però sobretot perquè li permetia d’entreveure un univers de luxe i perquè mentre les mans li feien la feina soles, podia somniar. Per això preferia treballar a casa i de nit. Quan arribava del taller amb feina nova, desfeia el paquet a poc a poc i acariciava les sedes i les randes. Si una veïna pujava a admirar aquells treballs delicats, els hi ensenyava amb orgull, com si les mussolines i els crespons fossin per a ella. Els blaus i els roses i algun lila de tant en tant, li endolcien el cor de fadrinarda cansada.

Cosia de pressa. Clavava l’agulla amb una gran seguretat i donava brusques estirades al fil. De tant en tant agafava la roba que lliscava cap a terra i amb un gest precís se la tornava a posar damunt de la falda. Entre els cabells estirats, d’un castany clar, li brillaven uns quants fils d’argent. A banda i banda de la boca, molt petita, dues arrugues profundes li endurien el rostre congestionat d’apoplèctica.

«D’aquí a tres o quatre anys», pensava, «m’establiré. Posaré una placa de llautó a la porta: “Maria Lluïsa, modista de blanc”». Al taller es moririen d’enveja. Sobretot Mademoiselle Adrienne. Feia deu anys que treballaven juntes i es detestaven cordialment. Vivien totes dues exasperades de no poder saber els diners que l’altra tenia. A vegades Mademoiselle Adrienne pujava de l’emprovador amb un paquet i l’amagava sota el taulell sense dir res, com una garsa. Quan la veia tornar amb un paquet empal·lidia d’irritació; després, una onada de sang li pujava al front, es dissipava lentament i li deixava unes taques lluents, vermelles, als pòmuls i a la punta del nas. «Tindré obrereres a les meves ordres; faré models, el taller serà a nom meu i les clientes m’obsequiaran. Val més això que casar-se. Fer menjar per un home, rentar la roba d’un home, haver de suportar un home de dia i de nit…, perquè quan siguis vella es miri una noia jove…». Somrigué i mirà la camisa de núvia amb condescendència.

Però abans d’atènyer el somni…

És clar que ell deuria morir aviat. El veia tal com era feia quinze dies, amb els cabells blancs, els ulls ardents i inquiets, les galtes begudes, vibrant d’un tremolor gairebé imperceptible dintre la vella sotana tacada, lluent als colzes, amb filagarses al plec dels punys. El primer dia que va anar a vetllar-lo a la clínica sentí dues infermeres que xiuxiuejaven: «És la cosina del capellà». S’havia posat el barret fosc amb l’ocell negre, estès d’ales al costat dret. Amb els anys un ull de l’ocell havia caigut i la pols s’arrecerava dintre l’òrbita buida. No gosava raspallar-lo de por de desplomar-li les ales. A la primavera se’l faria reformar: «Diré que treguin l’ocell i que m’hi posin un ramet de flors ben bonic».

Badallà, clavà l’agulla a la feina i es fregà els ulls. Feia set nits que dormia malament, set nits que el vetllava mig asseguda, mig estirada en una butaca. Quan el metge li digué que hauria d’anar en una clínica, el seu cosí l’havia feta avisar: «Posaré cent mil francs en nom teu perquè si estic malalt molt de temps necessitaràs diners. Les operacions són cares i voldria que tu t’encarreguessis de tot. Si em passa alguna cosa, ja saps que tot el que tinc és per a tu». Ella havia amagat als altres parents que estigués malalt; no fos cas que a darrera hora, en un moment de feblesa, oblidés antigues baralles i els deixés alguna cosa. L’havia vetllat sola i aquesta nit també l’hauria passada asseguda a la butaca, al capçal del seu llit, si al taller no li haguessin encarregat aquella feina urgent. Ell l’hauria rebuda com cada nit, amb un somriure extenuat: «Sort tinc de tu, Maria Lluïsa». I ara ella escrutaria, com cada nit, aquell rostre de color de cera tacat d’ombres vagues, amb tota la vida flamejant als ulls.

Es tragué el didal, agafà les tisores i començà a tallar el tul sobrer. No es podia distreure, perquè una tisorada irremeiable a la roba aviat estava donada. Adrienne li revisava la feina meticulosament. No se li escapava res, ni una costura una mica torta, ni uns punts massa llargs. «Maria Lluïsa, aquestes tavelles no m’agraden». Tenia un ull desviat i per mirar la feina s’havia de posar la roba ran de nas, però semblava que el diable li hagués concedit una mena de doble vista miraculosa.

Aquell hivern havia anat totes les tardes a treballar al taller per estalviar-se d’encendre foc a casa. Un dia havia arribat una mica tard. Parlaven d’ella. S’aturà al replà de l’escala i escoltà:

—… quan vaig entrar, el capellà estava assegut al menjador…

Era la veu de la planxadora, Madame Durand, una dona d’edat, pàl·lida i alta, que vivia en un estat d’irritació permanent. Les altres reien. Quines coses devien pensar d’ella…!

Ara no podrien dir res de mal. Quan sortiria de la clínica, el seu cosí viuria amb ella. Llogarien minyona. Un gran operat, amb una sonda per a poder orinar, un sant home que passaria els dies resant i esperant resignadament la mort.

Havia acabat de cosir una altra flor. S’havia anat fent vella així, corbada damunt de la feina.

—Maria Lluïsa —li deia ell quan eren petits—, vols venir a buscar granotes?

—Quan hauré netejat el galliner.

Si els seus pares no l’haguessin fet estudiar per capellà, potser s’hauria casat amb ella. Però llavors ell era el fill de la germana més pobra i encara no havia heretat de l’oncle de Dakar. Era un noiet malaltís, que sempre duia un mocador al coll agafat amb una imperdible.

Un cop sec a la cuina la buidà de tots aquells fantasmes. Deixà la camisa sobre la taula i anà a veure què passava.

Picarol dormia en un racó. La claror el devia haver despertat: s’alçà, estirà les potes del davant a gran llargada i arquejà el llom.

—No t’espantis, Picarol.

Resseguí la cuina amb un ull febrós. Al capdavall dels fogons hi havia mitja dotzena d’ampolles de vidre blanc.

«El tomàquet deu haver fermentat».

Trobà el tap d’una de les ampolles sobre el fogó de gas. Abans de tornar-la a tapar, olorà l’ampolla. Un altre litre de tomàquet en conserva, bo per a llençar. Obrí l’armari i mirà satisfeta les provisions. Hi havia xocolata, galetes, un pot ple de cafè, un altre de te, cinc quilos de sucre, un rengle de pots de terrissa plens d’oca i pollastre ben coberts amb el greix de les bèsties. I al prestatge més alt, les melmelades. I dues ampolles de rom: dues. I tot això en plena guerra. «Potser cada dia voldrà una copeta de rom…, i el rom…».

Sortí de la cuina plena de tristesa. Aquelles provisions li costaven molts diners i molts passos. Molt anar darrera de la gent i fer-los favors. Les administrava com un tresor. Quan el cosí vindria haurien de partir-se-les. A mitjanit ella prenia una tassa de xocolata, però només les nits de gran fred, per pura necessitat, per poder treballar fins a la matinada. A ell potser també li agradava, la xocolata.

—Endavant.

Havien trucat. La porta es va mig obrir i aparegué un cap amb uns ullets blaus, vius, alegres.

—Es pot entrar?

Palmira vivia al pis de sota. D’ençà que el cosí era a la clínica li feia el menjar i cada nit li duia dues ampolles d’aigua calenta.

—Ja són les onze? Com passa el temps…

—Volant, volant! I vostè treballa massa. No es mogui, no. Les hi posaré jo mateixa, al llit. Més val posar-les de seguida, ara que són ben calentes.

Palmira entrà al dormitori. «Li hauré de regalar un coll», pensà Maria Lluïsa; «el fistó, el faré fer per Simona, que va més de pressa que no jo».

—I què fa el seu cosí?

Palmira havia sortit del dormitori. Es fregava les mans amb unció. Li mancava l’índex de la mà dreta: unes quantes arrugues de pell se li ajuntaven en remolí a la punta d’un manyoc de carn inútil.

—Una mica més bé. Potser d’aquí a dues setmanes ja el podran dur. Però ha quedat tan feble…!

—Pobre senyor! I encara, si es pogués guarir! Jo no me la sé imaginar amb una altra persona a casa… Amb un malalt…

Palmira se li havia plantat davant i mirava la camisa meravellada. Maria Lluïsa anava cosint.

—Si no hagués de treballar per a viure, seria més agradable: fins i tot agradable. Però… «Que pesada», pensava, «ves i si no se’n podria anar!».

—I els remeis. Ara deuen ser cars, els remeis…

Palmira no podia treure els ulls d’aquell munt de neu brillant, que no hauria gosat tocar. «Si li ensenyo la camisa s’estarà una hora més».

—Au, Palmira, vagi a dormir, vagi, que vostè s’ha de llevar d’hora.

Palmira sospirà i es dirigí, plena de recança, cap a la porta.

—Bona nit. I no vetlli massa.

Sí, els remeis són cars. La clínica, el metge i ara els remeis. Què en quedaria dels cent mil francs? Aquella pila de bitllets s’aniria fonent de mica en mica. «Potser amb una operació no n’hi haurà prou. Potser no quedarà prou bé i haurem de repetir-la», havia dit el metge de la clínica, i l’havia mirada amb un aire compungit tot eixugant-se els vidres de les ulleres amb un mocador blanc, resplendent. Si no n’hi havia prou amb una operació i a darrera hora se li acudia de deixar els diners als altres parents, quina truita! És clar que podia… Tot aniria llis, aleshores. Com ho podria fer perquè ningú no s’adonés de res, no endevinés res? No seria pas la primera d’haver-ho fet. Ni la darrera. Augmentar la dosi. A poc a poc. Ell ja estava molt feble i tothom el donava per perdut. Potser només viuria uns quants mesos… El doctor Simon feia anys i anys que la visitava: era un vellet ple de bonhomia, una mica absent, que només conservava uns quants clients antics. No veuria res. Les seves visites s’assemblaven més a les visites d’un parent vell i carregós que a les visites d’un metge. Vint-i-cinc, trenta, trenta-cinc gotes. En dos mesos es deuria acabar. Què faria per a estar-ne ben segura? Quan aniria a la farmàcia a comprar les gotes, esperaria una estona que no hi hagués ningú. Quan ja tindria l’ampolla, i hauria pagat, amb la mà al pom de la porta per sortir, es giraria: «Senyor Pons: aquest remei no deu pas ésser perillós, oi? Si un dia em descomptés no li deuria fer cap mal…». Ell potser diria: «Oh, sí, vagi amb compte: vint gotes justes». Ho hauria de preguntar amb una gran naturalitat, potser amb una punta d’inquietud. «Més val saber-ho, oi?». El senyor Pons era molt polit. S’estimaria la barbeta blanca i la miraria somrient per sobre les ulleres, ajupint una mica el cap entre aquelles dues grans esferes de vidre que tenia sobre el taulell, l’una de color verd, l’altra de color de caramel. L’ampolla seria petita, amb un comptagotes de cautxú, el vidre fred, el líquid una mica tèrbol. No sofriria gens. En el fons seria un bé per a ell. Se n’aniria de mica en mica.

Es podria establir de seguida. Un pis en un carrer cèntric: al Cours Clemenceau, per exemple, cap a la Plaça Tourny. Saló amb dos balcons al carrer, mitja dotzena de butaques entapissades de domàs crem, un mirall amb el marc daurat i uns quants gravats vells de modes, emmarcats, repartits per les parets. Posaria el taller a la banda de darrera: a la galeria. Ben assolellat. «M’emportaré Simona, que és la que fa més bé el fistó, i Rosa, la millor brodadora». S’emportaria les dues germanes indo-xineses, quietes com dos gatets, que es passaven hores i hores treballant sense badar boca i només alçaven el cap per somriure. A Madame Durand, no la voldria. Ja trobaria una bona planxadora; planxadora rai! Quina cara faria Adrienne, en veure que les millors obreres la deixaven! Pelada com una rata. Cada any aniria a París a buscar models. Prendria primera classe, vagó llit, seients de vellut i el cendrer lluent clavat sota de la finestreta. Cada temporada es faria fer unes targetes per enviar a les clientes, emmarcades amb tot de torterols cal·ligràfics i el seu nom en lletra anglesa, al mig. Perfumades. Les tancaria uns quants dies en una capsa encoixinada, i abans hi tiraria un rajolinet de perfum… Si augmentava la quantitat de les gotes massa de pressa, es podria descobrir tot. I potser el faria sofrir. Feia temps que havia llegit L’ombra rosa. Un notari que emmetzinava tres persones per una història de documents robats. Els posava arsènic al cafè. Però havia deixat el llibre a Adrienne: totes les del taller l’havien llegit. Les gotes era més segur. Vint-i-cinc, després trenta… La mà li tremolaria una mica i el vidre del comptagotes dringaria contra el vas. Una, dues, tres, quatre… Unes gotes perfectes, arrodonides, lleugerament deformades pel pes abans de desprendre’s. Quan arribaven a l’aigua semblava que es convertissin en un fumerol. Cinc, sis, set…

Al rellotge de la Catedral sonaven dotze batallades. Obrí els ulls rodons, com si s’acabés de despertar. «Què pensava?».

Havia acabat el fil de l’agulla i hauria de tornar-la a enfilar. Badallà. Tot d’una, a mig badall, tingué consciència de tot allò que havia imaginat i es sentí corglaçada de basarda. Tancà la boca lentament i es fregà els ulls.

—Verge Maria! —Deixà la feina sobre la taula. Tenia massa son i els ulls li feien mal. Més valia que plegués. Es tragué la bata, el jersei, les faldilles, els enagos de llana, i es quedà amb samarreta i els pantalons de punt, de color de rosa, llargs fins als genolls. Es mirà la camisa de la núvia. «Com em deuria anar?». Es plantà davant l’armari mirall i se la posà. Com que era menuda li sobrava roba pertot arreu. Nuà la cintura i amb les mans estengué la faldilla a banda i banda. Giravoltà.

«Si m’hagués casat amb el meu cosí, m’hauria fet una camisa blanca, blanca. Com aquesta».

Li semblà que li estrenyien la gola, que tenia una nosa al coll. Els ulls se li entelaren una mica.

—Que n’ets de ruca, filla meva!

Es tragué la camisa a poc a poc, la ben plegà, la deixà damunt d’una cadira i apagà el llum. S’estirà al llit a les fosques. A la matinada encara plorava.





Estiu


S’havia aturat davant d’un aparador ple de paraigües, i la seva amiga, que ja era endavant, s’havia girat tot d’una: «Carme, a veure si et perdré!». Es deia Carme. Les havia seguides des de la Travessera, on treballava feia onze anys, fins al carrer de Pàdua.

Ara, repenjat a la barana de la galeria, era com si encara veiés aquell vestit vaporós, gris perla, amb flors estampades d’un color de rosa molt pàl·lid, una mica malva. Un vestit fresc i dolç. «Carme, Carme». S’aturava a tots els aparadors on hi havia coses boniques i la seva amiga l’estirava pel braç i l’arrencava a tants d’esquers. Al carrer de Pàdua, prop del carrer de Saragossa, havien entrat en una botiga de planxadora: «Es planxa amb llustre». El sol queia de ple als vidres de la botiga i no el deixava veure a dins. I l’havia perduda així…, perquè era tard i perquè un noiet que jugava a pilota havia deixat de jugar i se’l mirava amb una mica de curiositat i amb una mica de desconfiança. I ara no se la podia treure del pensament. No es podia treure del pensament ni el vestit, ni les cames, ni…, tenia la pell tibant, bruna, mat: a cada pas el baix de la faldilla ondulava; a cada pas. Al més lleu moviment.

Dret, amb les mans a les butxaques dels pantalons, espitregat, mirava el cel que s’anava tornant fosc i que, a poc a poc, es tacava d’estrelles.

—Valdria més que m’ajudessis a desparar la taula, en comptes de fer el senyor.

Una oreneta va entrar xisclant. Ja feia tres anys que tenien niu a la galeria i a cada primavera hi portaven una mica més de fang.

—Jo no acabo mai la feina i tu… Ja et recordes que la corda d’estendre la roba es va trencar i que s’ha de canviar la mosquitera del llit del nen? No, és clar. Tu no penses en res. Mirem el paisatge. El senyor mira el paisatge: no el destorbin. En comptes de badar valdria més que et preocupessis d’anar a buscar el teu fill. Aviat semblarà un perdulari.

—Ja és prou gran. Ja sap el camí de casa.

—Quan te l’haurà aixafat un automòbil ja veurem quina cara faràs.

On diantre volia que l’aixafés un automòbil si pel seu carrer no hi havia passat mai ni un carro? Semblà que ella li hagués endevinat el pensament:

—L’altre dia va anar sol fins al carrer de Wagner; i sense demanar-te permís, que jo sàpiga. Si no hi poses remei qualsevol dia te’l matarà un camió a la plaça de la Bonanova.

—No el podem pas lligar amb un cordill, oi? —cridà.

Dels jardins pujava olor de flors. Els veia tots des de la galeria. La palmera de casa els Codina estenia els seus ventalls polsosos dintre l’aire espès. L’arbre més fosc de tots era el nesprer, alt, vell, amb la soca llisa, sense un grop i amb les fulles tenses com si fossin de cartó. Es passà la mà pel front, pel coll: estava entresuat. Un mosquit el voltava rabiosament. Si per art de màgia es trobés tot d’una en un bosc… Si pogués passar la nit en un bosc… Al capdavall, la vida… A la vida només hi ha això que sigui bo. Només això. La nit. Una noia. Només això. I encara és terrible, com si es sofrís, o com si et morissis… Per una noia com aquella es pot donar tot. «Carme, Carme». Per què una noia bonica ha de tenir sempre per amiga una noia lletja? L’amiga duia un paquet. Roba per a la planxadora, segur. «Es planxa amb llustre». Les lletres del rètol eren negres, menys les majúscules, que eren vermelles. Carme… Li diria el nom baixet i l’aniria fent seva només repetint el seu nom.

—Vols buidar-me el cubell? Jo no tinc prou força.

—Què?

—Que dorms? Et dic si vols buidar-me el cubell a l’aigüera; jo no tinc prou força per alçar-lo.

—Ja vinc.

—Però què tens?

—Calor i son…, no res.

Buidà el cubell. La meitat de l’aigua caigué a terra. Tota la cuina es va omplir d’olor de lleixiu esbravat.

—M’hauries deixat parada si ho haguessis fet bé.

Encengué una cigarreta i tornà a la galeria. Del menjador estant, al cap d’una estona, la seva dona li va dir:

—Jo no puc més, sents? Me’n vaig al llit. Si a les deu el nen no ha tornat, fes el favor d’anar-lo a buscar.

—Vols fer el favor de no marejar-me més? —Es girà bruscament amb els ulls plens d’ira.

—Crida, si et sembla… Al capdavall, si els Puig ens han convidat el nen a sopar, tot això estalviem. No anem pas massa grassos.

—Vols anar a dormir d’una vegada? Quin mal humor que tens!

La seva dona no havia estat mai bonica com aquella noia de la tarda. Mai no havia dut un vestit tan ensopegat. On devia haver trobat aquella roba? Feia onze anys que despatxava sedes i llanes, llanes i sedes, i mai no li havia passat pels dits un crespó gris amb aquelles flors i aquelles branques rosa tan ben trobades. Mai no havia sentit com aquella nit un desig tan precís. Agafar-la i endur-se-la a un bosc. Un bosc que fes olor de pins; i que els pins fossin plens de lluna. Potser els anys l’havien canviat, però a l’inrevés de l’altra gent. Potser la seva joventut venia ara, a les envistes de la quarantena; o potser durava més que no deien. La joventut de debò, amb aquest gust de foc i de terra que li pujava del cor.

Van trucar a la porta del pis amb un cop de peu violent. Va anar a obrir. El seu fill entrà precipitat com l’oreneta i anà de dret al menjador.

—Hem caçat un grill. —Estava suat, vermell, tenia un ble de cabells enganxat al front.

—Quantes vegades t’he de dir que no vull que truquis a cops de peu?

—Dóna’m una capsa grossa. Aquí s’hi ofegaria.

—A dormir de pressa. La teva mare ja fa estona que s’ha ficat al llit cansada d’esperar-te. I renta’t la cara, que sembles un gitano. I les mans.

El noiet obeí. Els ulls li espurnejaven d’excitació. Quan tornà de la cuina amb la cara neta, agafà la capsa de llumins on guardava el grill i se l’endugué a la cambra.

Quan ell i la seva dona serien vells, morts potser, el seu fill també ho sentiria, això. Quan ja seria casat i tindria fills, un dia, tot d’una, a l’estiu, en tornar de la feina, glatiria per una faldilla de seda damunt d’unes cames nues.

Encara tornà a sortir a la galeria. Era ben de nit. Es passà la mà pel front, pel coll. Trenta-vuit a l’ombra. Trenta-vuit graus a l’ombra. Els seus anys. Sentí coïssor a l’esquena de la mà. El mosquit l’havia fiblat mentre mirava els jardins. Es va adonar que les clavellines es morien de set. L’alfàbrega era groga; sempre havia estat raquítica. Però…, no tenia ganes de regar, ni de res.

—Noi! Vine a regar les clavellines.

El noiet sortí de la seva cambra amb la camisa fora dels pantalons.

—Ja m’has buscat la capsa del grill?

—No. Demà serà un altre dia.

El noiet se’n tornà a la cambra. Li vingueren ganes d’anar-lo a buscar i de fer-li regar les clavellines a bufetades. Perquè estava segur que l’havia sentit… «Tant és!». Ell tampoc no tenia ganes de res. Si hagués fet menys calor hauria pogut anar al cinema. Sortir. Deixar-ho tot i anar-se’n.

El noi tornà al menjador, va apropar-se-li.

—Bona nit, pare.

Tots dos pensaven en les clavellines. Ell també se n’aniria al llit, i si la calor no el deixava dormir sortiria a la galeria i s’estiraria a terra fins a la matinada. Es tragué la camisa, els pantalons, tota la roba. Es ficà al llit a poc a poc per no despertar la seva dona. Potser demà tornaria a veure-la… La seva dona s’entregirà. Era menuda, feble. Feia tres o quatre anys, havia estat molt malalta i s’havia desmillorat molt. Es cansava de seguida i es passava els hiverns tossint. El metge deia que no tenia importància. Tot d’una ella va sospirar. Un sospir breu, just per a donar senyal de vida. Li vingué una gran pena. Si, sí, una gran pena. Sense saber ben bé per què.





Gallines de Guinea


Havien canviat de casa i era la primera nit que dormien en el pis nou. Tot estava capgirat i en desordre: la roba fora dels armaris, les cassoles i els plats per terra el menjador, el llums desmuntats, els sacs de carbó al passadís, al costat de la màquina de cosir, els dos miralls arraconats de cara a la paret, els quadres i el calendari sobre la taula.

El Quimet havia dormit malament: per una escletxa del finestró mal ajustat, un raig de claror, dret com una espasa, havia entrat a la cambra en fer-se de dia, amb tot el renou del mercat. Havia somiat que un noi més gran que ell menjava una presa de xocolata i que es tornava negre a poc a poc.

La seva mare li havia rentat la cara i l’havia pentinat. Tenia un remolí de cabells rebecs al bell mig del cap que res no podia amansir, un genoll pelat, les ungles bastant fosques, una piga marró al front i les orelles lleugerament en forma de ventall.

—Vés a jugar a baix, però sobretot no et moguis de la plaça. Té: quan t’hauràs menjat el pa i la xocolata, puja a beure la llet. Sigues bon minyó i no et mengis la xocolata sola.

Amb els pantalons balders, llargs fins al genoll, fets amb uns pantalons vells del seu pare, i un jersei blanc una mica destenyit i una mica just, Quimet sortí al replà de l’escala.

Clavà mossegada a la llesca de pa; quan se l’hauria acabada, menjaria la presa de xocolata. Era més bona, sola: dolça i pastosa, s’enganxava a les dents, al paladar; la llengua la desencastava a poc a poc i es convertia en una mena d’aixarop diví. Baixà l’escala lentament, a sotracs, perquè, amb la mà a la barana, només avançava, per prudència, amb un peu.

Sortí a fora, es sentí una mica foraster i s’assegué en un graó de l’entrada. La plaça era rodona, no massa gran; hi convergien quatre carrers. Al mig es dreçava el mercat. Tenia quatre portalades, una enfront de cada carrer, i, a cada una, hi havia unes grans cortines de lona ratllada de blanc i de vermell.

Quimet mirava. El cel era cobert, descolorit, un cel tardorenc buit d’orenetes. Davant seu, ran de vorera, hi havia un pilot d’escombraries. Tot queixalant el pa amb calma, hi descobrí un ram de flors marcides, un clavell fosc encara fresc, fulles de col i d’enciam, cues de porro i uns quant tomàquets esberlats, plens de llavors blanques i lluents. Li vingueren ganes d’agafar-ne i de posar-les a la capsa de llumins buida que duia a la butxaca; després les plantaria en un test i el posaria al balcó. Però estava tot emmandrit per culpa de la nit mal dormida. El dit gros li anava fent un clot a la presa de xocolata.

Passaven dones atrafegades, carregades amb cistells, que desapareixen mercat endins; del mercat sortia un gran brogit. Passà una vella tota decidida, amb una berruga a la punta de la barba. Duia un cabàs ple de provisions i gairebé l’hi fregà pel nas. D’una banda del cabàs sortia el cap d’un conill. Quedà embadalit. Oh, aquelles orelles tan llargues i el morret desficiós i rosat, amb els bigotis llargs per a estirar…

De la banda oposada a la vella venia un home, vestit de blau, que empenyia un carretó curull de caixes d’aviram. Per entre els barrots de fusta les gallines i els pollastres treien el cap. A la caixa del cim, barrejada amb gallines, una oca blanca, oriental, amb el bec d’un groc esclatant i els ulls negres com agulles de picar, estirava un coll llarguíssim.

Si fos meva, pensà Quimet, li lligaria un cordill a la pota i la trauria a passejar. Li diria «Avellaneta».

S’aixecà i seguí l’home del carretó. L’home es va aturar davant la porta del mercat i començà a descarregar caixes.

Plantat al seu davant, Quimet no el perdia de vista. L’home agafà una caixa i entrà al mercat. Quimet, d’esma, el seguí. Li semblava que l’oca s’havia adonat d’ell i que aquells ullets inexpressius el miraven.

Dintre el mercat la claror era trista. Sobre els prestatges i els taulells s’amuntegaven unes masses enormes de verdures i fruita. Les venedores parlaven amb els compradors. Era un esclat de vida i de color. Entre un paner de tomàquets vermells, madurs i molsuts i un de mongetes verdes, fines, hi havia un gran cistell d’albergínies. De les parades del fons venia un perfum complex de flors i de peix.

Quimet i l’home del carretó arribaren a la zona on hi havia les parades d’aviram. Penjats en ganxos de ferro, es gronxaven conills morts, pollastres amb les ales dòcilment creuades a l’esquena, perdius bigarrades, oques mig partides amb el ventre ple de greix i la carn sanguinolenta.

Tot d’una un esvalot d’ales li féu alçar el cap. Quedà petrificat.

Penjades pel coll hi havia cinc gallines de Guinea arrenglerades. La darrera del rengle encara es debatia: les ales, amb uns cops sobtats, intentaven inútilment el vol. Dos senyors alts i corpulents s’havien aturat i miraven.

—Al meu país no les maten pas així.

La mestressa de la parada, seca i endolada, amb davantal i maneguins blancs, els llavis prims ben closos, tota absorta per la seva feina, sense esperar que la gallina acabés de morir, despenjà tot el rengle i les tirà sobre el taulell, en una pila on ja n’hi havia una vintena de mortes.

Llavors es tragué un cabdell de cordill de la butxaca del davantal, anà cap a una gàbia encara mig plena de gallines i n’agafà una altra que es posà a cridar estridentment. Era d’un gris fosc: tenia les plomes cobertes de pics blancs menudíssims, amb una pinzellada de blancor esclatant a la punta de cada ala.

Amb penes i treballs li lligà el coll amb el cordill, estrenyé amb tota la seva força i la penjà. La gallina quedà un moment com sorpresa, immòbil, amb el caparró torçat i els ulls desorbitats. Després esbatanà les ales, amb les potes arronsades contra el ventre, per a un darrer vol mortal.

Quimet, amb la presa de xocolata sencera als dits i amb un bocí de pa mig mastegat a la boca, ho mirava sense respirar.

La dona tornà a anar cap a la gàbia i en tragué una altra gallina. La bestiola amollà un parrupeig esgarrifat i planyívol. Amb el cordill sobrer que penjava del coll de la que agonitzava i que ja començava a cloure els ulls i a estirar les potes, li lligà el coll i la penjà. La tragèdia es repetí: estabornida de moment, obrí tot d’una les ales a tota amplada, com crucificada, i es debaté amb desesper; amb els dits crispats s’havia agafat al cap de la seva veïna, que es tornava a esvalotar. Com més es debatien més s’estrenyia el cordill, i les plomes del coll eren humides a banda i banda de suor o de sang. Una tercera pujà a fer companyia a les penjades i una quarta i una cinquena. La darrera era d’un gris menys fosc, més blanquinós: tenia el cap més gros, però el coll elegant com les altres. Quedà una estona amb el bec badat i un panteix violent li féu onejar les plomes del pit. Després el bec se li clogué sobtadament i es tornà a obrir amb pausa: al centre, la llengua, fina i punxeguda com un pistil, palpitava indefensa. Aquella trigava molt a morir. Quan Quimet pensava: ja està, tornava a moure les ales; les obria lentament, les batia amb fúria i la brusca ventada feia dansar tot el rengle de penjades. De sobte es posà a cridar: era un últim crit d’auxili als camps, al cel blau, a l’espai inundat de llum i de pól·lens, solcat d’ocells. Però les parpelles pujaven segures i darrera aquella cortina mòbil els ulls ja eren vidriosos.

—Sembla mentida que es pugui ésser tan criminal —digué una vella que passava, a la seva companya geperuda i apergaminada. Miraven la venedora indignades, com si fos un botxí—. Penjar aquestes pobres bestioles…

La venedora féu el sord. Quan les velles desaparegueren, es dirigí als dos senyors que encara miraven:

—Són millors, així. Els queda tota la sang dintre.

Tranquil·lament començà a despenjar la rastellera, disposada a començar-ne una de nova.

Aleshores es produí un incident: la pila de guinees mortes de sobre el taulell s’esllavissà i en caigueren moltes a terra. Un gat enorme, llustrós, passejava pels voltants de la parada, atent i ple de cautela. No devia fer gaire goig a la venedora, perquè tota esverada, exclamà:

—Tu, vailet, ajuda’m a collir-les. De pressa!

Com si l’haguessin fascinat, Quimet deixà el pa i la xocolata a la punta del taulell i, groc com la cera, amb els ulls rodons i les cames tremolant començà a collir aquells coixins de ploma calenta, tan flonjos.

Les agafava d’una a una, els passava les mans per sota el ventre i les enlairava fins al taulell. Evitava el contacte dels caps menuts que brandaven al capdavall del coll flexible. Tenia un pes al pit, com si el sofriment de totes aquelles bestioles mortes li oprimís els pulmons i no el deixés respirar. Pensar que un d’aquells cossos morts podia posar-se a esvoletegar tot d’una, que les ales podien batre-li la cara, li perlejava el front de suor.

—Gràcies, nen. Té, pel treball.

La venedora li donà una poma, però ell no la prengué. Agafà el pa i la xocolata i arrencà a córrer. Sortí a fora, travessà el carrer, pujà l’escala de pressa i entrà al pis panteixant. A la cuina trobà la seva mare i se li abraçà a les faldilles.

—Què tens? Encara no has tastat la xocolata?

Quimet esclatà en sanglots violents. Plorava sorollosament amb la boca oberta i amb els ulls plens d’arrugues de tan tancats.

—Però què tens? T’han pegat? Què et passa?

Ell feia que no amb el cap a cada pregunta i no parava de plorar. Abocava tota la pena, tot el dolor emmagatzemat. Un cop la crisi apaivagada, amb el pit encara sotragat per les deixalles dels plors, digué, com si tot d’una s’hagués fet més gran:

—Estic més trist…





El mirall


El metge va acompanyar-la fins a la porta i li va estrènyer la mà.

—Ara, senyora, tot depèn de vostè. Ja li he dit que no és una cosa greu, però pensi que per a un diabètic el règim és més important que no pas els remeis o, almenys, tan important com els remeis.

Com que no sabia què dir, somrigué i començà a baixar l’escala. Tenia les mans i els peus gelats: el front li bullia.

Al carrer, una claror tota aflamada d’estiu l’enlluernà. Els vestits vaporosos de les noies, els tramvies grocs, els automòbils enxarolats, les frondes verdes dels arbres, feien un tumult de vida ardent, però com irreal, dintre la claror implacable. Es sentia feble. Totes aquelles formes movedisses tenien una punta d’excés en els colors que la marejava una mica. «Gluten, Gluten…». Dit en veu baixa aquell mot semblava que li omplís la boca d’una pasta amorfa, sense sabor.

S’aturà davant l’aparador d’una joieria. Damunt dels prestatges esglaonats, folrats de vellut violeta, els brillants dels anells i de les agulles de pit llençaven uns reflexos glaçats. Al mig hi havia un ocell d’or amb les ales incrustades de robins i, els ulls de maragdes. «A la meva època», pensà, «eren moda els diamants». I continuà: «He anat sembrant per França totes les meves joies de jove, les que m’havia regalat el meu marit. Què hauria dit si no s’hagués mort? Ni ho puc imaginar…, els morts fan por perquè estan quiets… Les coses que jo m’enduré amb mi! …quieta, quieta…». Anava mirant les joies d’una a una i feia un esforç per oblidar la mala estona passada a casa del metge. Mentre li prenia la tensió de la sang havia suat d’angúnia. El braçalet fred, de cautxú, voltant el braç amb la pell d’una blancor malaltissa, l’agulla que oscil·lava… Es palpà l’agulla del pit: no recordava si se l’havia tornada a posar quan s’havia vestit. El vidre de l’aparador reflectí la mà: una mà llarga, solcada de venes fosques, amb els dits deformats a les juntures, lenta com una bèstia malalta.

Dues noies es van aturar al seu costat.

—La que m’agrada més és aquella, veus? Allà darrera. La que té set brillants de rengle.

—Vols dir?

Les veus la tragueren de la seva somnolència. S’havia arribat a familiaritzar amb el francès, però encara se li escapava alguna paraula. Hi havia dies que això la feia posar furiosa i aleshores deia que tornaria a Barcelona sola, encara que fos a peu. «Què faig plantada aquí?», pensà. Quan anava a travessar el carrer, un senyor, amb barret de palla, li agafà el braç. L’acompanyà fins a la vorera.

—Gràcies. Moltes gràcies… Tots aquests cotxes, a la meva edat, fan una mica de por…

La plaça Gambetta era plena de gent i les terrasses dels cafès estaven atapeïdes. L’aire era tebi tot i que el sol encara cremava. S’aturà al mig de la plaça sota d’una magnoliera. Hi havia senyores assegudes a l’ombra: feien mitja o enraonaven plàcidament, mentre les criatures corrien i cridaven. De les magnòlies obertes, voltades d’abelles, li arribava una olor àcida. Es va treure el mocador de la bossa, brodada de granets, i s’eixugà l’ull esquerre curosament. «Això sol passar a les persones que han estat massa felices», li havia dit el seu oculista feia molts anys, tot somrient. «Les llàgrimes han de sortir d’una manera o altra». Res no havia pogut aturar aquella mica de plor involuntari que, de tant en tant, li humitejava els ulls.

Caminava a poc a poc, petita i corbada. El sol li feia brillar l’abric d’otomana d’un color negre verdós, usat als colzes i sota els braços. Una mica d’aire li portava, encara, atenuat per la distància, una mica de perfum de magnòlia amb una carícia lleugera, com de dits enfebrats.

Quan arribà davant de l’Abella d’Or, va dubtar una mica i entrà. Una olor densa de pasta de full i de crema li omplí la boca de saliva. Les galtes se li havien rosat, obria i tancava una mà amb cert desfici, inconscientment. Davant seu tenia una estesa de safates plenes de pastissos: n’hi havia de daurats, flonjos, lleugers, que es devien fondre a la boca. N’hi havia de feixucs, grassos, regalimosos de licor, coberts d’una crosta de caramel lluent com vidre.

—I vostè, senyora?

—Mig quilo de galetes.

La dependenta li va somriure i agafà una paperina grossa. Mentre la hi omplia, anava estudiant les safates.

—De vainilla també?

—Sí. I barquets d’aquells d’allà baix. Aquells de les cireretes: només dos d’aquells. Me’ls menjaré aquí mateix.

Carrer Judaïque amunt, pel cantó de l’ombra, se sentia la boca dolça i una dent començà a fer-li mal. Duia la paperina de les galetes i una paperina de caramels a dintre la bossa.

Elena, la seva jove, cosia asseguda vora la reixa del jardí.

—Què li ha dit el metge?

—El metge? Quin metge?

Un tros enllà el seu nét furgava la terra vora una mata de clavells. Quan va sentir la veu de l’àvia, es va girar:

—Àvia, vingui! Miri com planto gira-sols.

—Ja vaig dir al noi que no li compréssiu el càvec. Ens destrossarà tot el jardí.

Elena aixecà el cap de la feina.

—No tingui por, ja el vigilo… No havia dit que aniria a casa el metge?

Mentí perquè la molestava l’interès de la seva jove.

—Hi aniré un altre dia. Amb aquest bon temps m’he estimat més anar a passeig. Què vols que em digui el metge? —Va estrènyer la bossa amb un reflex irritat: hi sentí pesar les galetes—. Què vols que em digui el metge?

S’apropà al nét i el mirà una estona com cavava.

—Au, planta, planta…

Tenia ganes d’estar sola, de reposar. La cambra era el seu món, ple de secrets, de retrats de persones que ni el seu fill ni la jove no coneixien. Quan hi entrà, el mirall de l’armari reflectia el jardí verd, misteriós, a penes visible darrera les ballestes de la persiana tirada, com un paisatge de somni.

Va tancar la porta, es va treure l’abric i s’assegué vora de la finestra, a la butaca de vímet. Es descalçà penosament. Per arribar-se als peus, uns peus ossuts amb la mica de carn justa per a cobrir les arestes dels tendons, havia de fer un esforç infinit. Deixà les sabates al costat de la butaca, estirà les cames, va fer moure els dits dels peus i pensà en les galetes. «Que vagin a passeig els metges i els seus règims…». Començà a menjar-se-les a poc a poc perquè li duressin més estona dintre de la boca. Amb la llengua treia la pasta que se li enganxava entre els queixals. L’estómac li començà a pesar, com si se li hi hagués anat instal·lant una bola de guix, i les parpelles se li cloïen. Agafà el mirall de mà, un record del seu casament, l’obsequi del padrí de boda. El marc era d’argent repussat: unes fulles de llorer entrecreuades amb cintes. Va veure un rostre de sexagenària, una mica congestionat, amb la pell molt fina cosida d’arrugues com una poma, amb dues bosses blaves i flonjes sota dels ulls. Es tirà una parpella avall. A dintre, la carn era humida: d’un color de rosa molt pàl·lid al centre, més pujat a les vores; amb el glòbul blanc estriat de venes roges… «Té els ulls verds i els cabells negres… Per a fer-te fer una bogeria…». Ho havia dit un dels seus pretendents a Roger, quan Roger encara no la coneixia. «Cabells negres…». Dintre del mirall hi havia uns cabells blancs, esgrogueïts i escassos, estirats damunt del front ratllat d’arrugues. Sense deixar el mirall, amb la mà esquerra agafà una altra galeta. «Per què no vol ballar amb mi?».

Aquell dia Roger no ballava. Parlava amb un senyor vell, dret al peu d’una finestra del saló. Li va semblar que estava inquiet; mirava algú que ella, des d’on era, no podia veure. Per entre les espatlles de les parelles que ballaven, de tant en tant, veia la gardènia que ell duia a la solapa.

—Per què no vol ballar amb mi?

Jaume Mas, el seu marit, havia entrat dins la seva vida així: tímidament, mentre ella mirava Roger i pensava en aquella tarda i tenia unes ganes terribles de cridar. Havia entrat a la seva vida una mica massa tard, però en el precís moment en què ella naufragava. «Està cansada?». Ella mirava el ventall, les barnilles de nacre, la borla de seda. S’havia fet fer un vestit malva amb un pom de lilàs a la cintura. Se l’havia fet fer pensant en els mots de Roger: «Ens hem començat a estimar sota el signe dels lilàs». N’hi havia un massís en el parc i branques i branques en els gerros de la cambra. Aquella tarda. «Si Roger s’apropés veuria el paisatge que hi ha en el ventall, tendre, tendre, verd poma, amb un cel de color de préssec». Però no vingué i em penso que ni em va veure i jo tenia ganes de cridar.

—No vol ballar?

Em va fer pena, una pena sobtada, com si tot d’una m’haguessin ensenyat un condemnat. Va ser tot mirant Roger que vaig triar-lo per víctima? Havia passat tot just un mes. L’home que tancava el parc ens havia renyat perquè l’havíem fet esperar. Començaven a encendre els llums del carrer i plovisquejava. Damunt la sorra, prop del banc on havíem estat asseguts, jo havia escrit «Roger» amb la punta del paraigua, i la pluja petita després devia haver esborrat el nom a poc a poc.

Era trist aquell vals. Trist com la claror de la tarda quan sortíem del parc…, va passar Àgata ballant, amb les espatlles nues. Àgata. El seu vestit era blanc com les fulles de les margarides i duia un collar de robins lluents com gotes de sang fresca. Amants. Àgata i Roger amants. Feia pocs dies que m’ho havien dit… Amants de sempre. Roger i Àgata. Roger. Quan jo escrivia Roger damunt la sorra. I amants ell i jo aquella tarda. La primera, l’última tarda. Van quedar unes quantes gotes de sang damunt del llençol blanc. Vermella com els robins del collar d’Àgata. Tornava a sentir la veu de Roger quan amb l’última abraçada va preguntar-me: «No et trobes bé?». Tot tan lluny. Els petons, la sang, el perfum dels lilàs.

Em vaig trobar al mig del saló, ballant: prop de la meva cara una cara sense expressió i les galtes una mica massa rodones del qui després fou el meu marit.

—Agafa la regadora petita i ajuda’m a regar.

—Regarem els gira-sols, també?

Al jardí la seva jove devia haver tancat la reixa amb clau i ja devia regar els geranis sota la finestra del menjador, com cada tarda. Després regaria els crisantems que ja començaven a tenir els brots alts. Sospirà, va fer girar el mirall cap a un costat. Havia tingut les orelles petites, nacrades, els lòbuls lleument rosa. En tenia un d’esquinçat. Quan criava el seu fill —havia volgut que es digués Roger— duia unes arracades llargues de maragda i diamants. Amb una mà petita, d’infant que tot just comença a caminar, li agafava els llavis; amb els dits estrenyia fort: a vegades la mà semblava que volgués agafar l’aire. Un dia li estirà l’arracada furiosament. Amb l’arracada a la mà anava xuclant el pit esquitxat de sang.

El dia que es va casar, a l’altar hi havia lilàs blancs, com si fossin lilàs d’un altre món: d’un món de morts. Tenia por. I li vingueren ganes de fugir.

… m’enfonsava. M’enfonsava en un pou negre; dues mans invisibles m’agafaven el cap i m’estiraven avall, avall, i enrere. «Recordes quan ens vam conèixer? Vaig dir-te: “Vol ballar amb mi?”. És un record que m’omplirà tota la vida». Quan va abraçar-me em va dir: «Digues el meu nom, digues el meu nom…». Jo pensava: «Roger». No vaig dir-ho, només vaig pensar-ho, però el meu marit va apartar-se. No vaig entendre què va dir. Mai no he pogut saber què va dir. Vaig endevinar que es vestia i vaig sentir el cop de porta del carrer i els seus passos que s’allunyaven sobre l’empedrat. Ni estava trista ni tenia ganes de plorar. Semblava que m’haguessin convertit en una pedra. Vaig passar-me la mà pel ventre. El fill de Roger viuria i li podria donar un nom. Em vaig despertar que encara era fosc. Algú plorava al meu costat. Sentia olor de nit i de vent. Havia tornat. Sentir sofrir em calmava. Plorava amb el cap prop de la meva espatlla, era dels seus cabells que em venia l’olor de vent i de nit. A la pell sentia el seu respir cremant, tallat pels sanglots. Dintre del meu ventre hi havia un altre respir que em cremava. Totes les gotes de sang s’ajuntaven, es feien carn. Jo estava quieta i mirava l’ombra que encara quedava en els racons de la cambra i que l’alba anava devorant. Dintre meu hi havia un monstre: una bola sense peus i sense mans. Em semblà que el meu ventre es movia, que les mans es formaven mentre jo mirava i empenyien per sortir. Un doll amarg i agre em pujà fins a la boca. Ell plorava i jo vaig adormir-me.

… sota dels gerros plens de lilàs hi havia tot d’estrelles morades, tot de flors petites que havien caigut. Roger es vestia. Al costat esquerre de la camisa duia les seves inicials brodades: una «R» i una «G». Jo també havia de vestir-me, però trigava com si tingués por que el gest més insignificant hauria de trencar aquell cristall de felicitat trista i fràgil. Com si la meva desesma pogués fer durar aquella tarda anys i anys. Quan vam sortir al carrer ens vam aturar sota d’un fanal, ens vam donar la mà, com si només fóssim amics, i ens vam dir adéu… I havíem baixat l’escala aturant-nos a cada graó per besar-nos. Quan vaig quedar sola vaig pensar: «No ens veurem mai més com avui». Vaig mirar al meu voltant per poder tenir alguna cosa meva: la claror del fanal, el cel color de violeta, una finestra amb llum. Vaig començar a caminar. Després?…, el ball, Àgata, el fill, el meu casament.

Només tenia esma per a dir: «No cridis». Anava amunt i avall de la cambra. De tant en tant obria un calaix del tocador i el tancava amb fúria, amb un cop sec i brutal. «Per què et vas casar amb mi, per què?». «No cridis. Tothom et sentirà. No cridis». «El teu passat». Havia dit «el teu passat»; aleshores érem una mica diferents dels d’ara; llibrescos. «Si almenys el teu passat fos mort. Però no ho és, ha viscut entre nosaltres. El teu passat ha viscut entre nosaltres i ha respirat de dia i de nit com si fos una persona viva. Sempre, sempre. He arribat a un moment en què per a poder viure em cal saber que sóc necessari a algú». …malalta. Ara sóc vella i estic malalta i la meva joventut… «Per a un diabètic, el règim és més important que els remeis». El que em fa trobar malament no són les galetes, és el sol. He passat massa estona pel sol… Aquest mirall ho sap tot. Els meus ulls verds i els meus cabells negres encara són a dins, amagats, però a dins… La primera cosa que van fer va ésser apropar-li el mirall als llavis. Aquest mateix mirall. De moment no es va entelar. «Encara el salvarem, n’estic segur». I el metge em mirava com si volgués donar-me ànims, com si per a mi fos una tragèdia que el meu marit s’hagués volgut penjar. També havia sofert, jo, i no m’havia penjat. «Encara el salvarem». Li va quedar una taca morada al coll, una ratlla, que va trigar temps a esborrar-se. Aquella nit el vaig vetllar. Havia triat l’aniversari del nostre casament i jo no li perdonava que l’haguessin salvat. «Aquests darrers temps només et veia amb aquell vestit malva i amb el pom de lilàs del dia que et vaig conèixer, al ball. Em mires com si et fes por…, per què t’he de fer por, jo?». Sí, per què? Ara, sobretot, que ja és com la història d’un altre. El meu fill, el meu marit, Roger. No res. Ningú. He viscut sola. Estic sola. Sola amb tot aquest feix de records morts, que podrien ser meus o no ser-ho, inútils, sòrdids. Seixanta anys i malalta i un fill que no estimo perquè s’assembla a Roger. S’ha anat venent les meves joies per poder viure i m’ha tret del meu país. Estúpid. Calb i estúpid… El vaig vetllar tota la nit, i a la matinada em va demanar un vas d’aigua. Gairebé no podia parlar. Va fer un gest cansat amb la mà. Va beure un glop, em va retenir la mà i em va demanar que el besés: «Per caritat, encara que et faci por». Vaig acostar-m’hi, estàvem sols, tothom dormia. Vaig ajupir-me per besar-lo i quan vaig tenir el seu rostre a la vora vaig escopir-lo; vaig escopir-lo i vaig fugir. Em semblava que ja era mort. Quan va morir, al cap d’uns quants anys, no vaig plorar gens. I deu ser l’única persona que m’ha estimat… A mi no, a l’altra, a la que havia viscut aquí dintre…

Aixecà la mà a poc a poc, amb el mirall. Tenia a tocar el cantell de marbre de la tauleta de nit. Va dubtar un instant. El trencaria? «Sóc tan del meu temps, encara, tan del meu temps!». Abaixà lentament el braç i tirà el mirall sobre el llit. Se sentien passos al corredor. Era el seu fill. Devia haver plegat més d’hora.

—Elena, saps si la mamà ja ha anat a casa del metge?

El metge, el metge. Ja tenien tema per l’hora de sopar.

Recollí les engrunes de galeta que li havien caigut a la falda, obrí la persiana i les llençà al jardí.





Felicitat


Ahir a la nit, abans d’adormir-se, s’havia adonat que l’hivern s’acabava. «Prou fred», pensà, i s’estirà entre els llençols. Com si vinguessin d’un món més límpid, les remors de la nit li arribaven netes, restituïdes a la seva puresa original. El tic-tac del rellotge, gairebé imperceptible de dia, omplia la cambra d’una palpitació enervant i la feia pensar en un rellotge de país de gegants. Uns passos damunt l’empedrat li semblaven els passos d’un assassí o d’un foll escapat d’algun manicomi i li feien batre el cor i els polsos. El rosec d’un corc devia ser l’anunci d’algun perill imminent: potser un mort amic s’esforçava amb aquells cops tossuts a mantenir-la desperta i vigilant. No, no era por: però s’apropà a Jaume amb una mica de basarda i s’arraulí al seu costat. Es sentí protegida i sense pensaments.

La claror de la lluna entrava fins als peus del llit barrejada amb la claror de l’arc voltaic del carrer i de tant en tant una glopada d’aire fresc, plena de perfum de nit, li arribava al rostre: prenia la carícia delitosament i en comparava la frescor amb la frescor del vent d’altres primaveres. Vindran les flors, pensava, i els dies blaus amb llargs crepuscles rosa, les onades tèbies de sol i els vestits clars; passaran trens curulls de gent amb els ulls brillants de la il·lusió de les grans vacances. Vindrà tot allò que duu el bon temps i que la tardor s’emporta amb una ventada forta i tres ruixats violents.

En plena nit, ajaguda i desperta, sentia tot el plaer d’haver deixat l’hivern enrere. Aixecà el braç i mogué la mà: un dring de metall la féu somriure. S’estirà voluptuosament. A la claror d’arc voltaic i de lluna, el braçalet brillava. Era seu des d’aquella tarda i el veia lluir sobre la pell com si en formés part. Tornà a fer-lo dringar. En volia tres. Tots iguals. Tres cadenes per a portar sempre juntes.

—Que no dorms?

—Aviat.

Si aquell noi pogués saber com l’estimava! Per tot. Perquè era tan bo, perquè sabia abraçar-la tendrament com si tingués por de trencar-la, amb més amor en el cor que en els ulls, i això que ella sabia si n’hi havia d’amor en els seus ulls. Perquè només vivia per ella, com ella havia viscut per un gat quan era molt petita: amb desfici. Sofria perquè tenia por que el gat sofrís. Anava a trobar la seva mare plena d’inquietud i amb els ulls tràgics: «S’ha begut la llet; deu tenir més gana. S’ha embolicat el coll amb el cabdell: s’escanyarà…; es baralla amb el serrell de la cortina i quan sent passos s’atura o fa el distret, però s’espanta molt i el cor li bat de pressa…».

Li vingueren ganes de besar-lo, de no deixar-lo dormir, de fer-lo rondinar fins que tingués tantes ganes de petons com ella tenia. Però la nit era alta i l’aire dolç i el braçalet brillava… A poc a poc perdé consciència i es va adormir.

Però ara, al matí, es sentia ben desgraciada. De la cambra de bany li arribava la remor de l’aigua. L’aixeta del lavabo devia estar completament oberta; sentí el crec inconfusible que feia la màquina d’afaitar quan ell la deixava sobre el prestatge de vidre; el de l’ampolla de la colònia. Cada remor li duia, precís, l’exactitud d’un gest d’ell.

Incòmodament ajaguda bocaterrosa, amb els colzes sobre el llit i les mans obertes contra les galtes, comptava els arrondissements en una guia de París. Un, dos, tres… La remor de l’aigua la distreia i la feia descomptar. Només en trobava dinou. On s’equivocava? Començava per l’illa Saint-Louis i anava voltant. Quatre, cinc, sis… Els colors tendres calmaven la seva ira. Els blaus, els rosats, els malves, les taques verdes dels parcs li feien imaginar acabaments d’estiu quan cada arbre es desfà en ors i coures. Però el doll d’aigua a la cambra del costat, aquella remor que altres dies era com un recer de felicitat estival per al seu cor amb reminiscències de rius amples i ocells de vol baix reflectits, de cales blanques amb algues damunt la sorra, avui l’omplia de melangia.

És clar que era ridícul preocupar-se —i deia preocupar-se per evitar un mot més fort i per culpa del mot crear cercles i cercles de rancúnia— per un matí sense petons. Però els primers petons matinals havien estat sempre tan estimats… Tenien gust de son, com si la son esvaïda tornés pels llavis d’ell i anés cap als ulls que es cloïen i volien tornar-se a adormir. Aquells petons fets tot jugant ho valien tot. Un, dos, tres, quatre, cinc… Illa Saint-Louis, Châtelet, carrer Montyon…, disset, divuit…

Ara la dutxa. Era com si el veiés a sota, tot just començada la pluja, amb els ulls clucs i cercant a les palpentes la tovallola que deixava en un cantell de la banyera. Quan la trobava, mantenia el braç estirat perquè no es mullés i deixava passar cinc minuts. Extravagàncies. Com la de menjar caramels quan prenia el bany complet, el cos en remull i la boca plena de dolçor.

S’ha acabat, pensà. L’amor s’acaba. I s’acaba així, quietament. Com més tranquil l’imaginava sota la dutxa més creixia la seva ira. El deixaria. Ja es veia fent les maletes. I els detalls tenien tanta realitat, la seva imaginació els evocava tan vius, que gairebé sentia a les puntes dels dits la flonjor de la roba sedosa que desava recançosament, després de plegar-la, a la maleta massa petita perquè hi cabés tot. Oh, sí!, marxaria. Es veia al llindar. Sortiria de casa a punta de dia; baixaria l’escala sense fer soroll, gairebé de puntetes.

Però ell la sentiria. No l’haurien despertat els passos lleus, sinó una sensació misteriosa de soledat. Baixaria al seu darrera com un boig, li agafaria el braç quan ja hauria arribat al primer pis. El diàleg seria breu, amb silencis més eloqüents que les paraules.

—Et deixo —li diria en veu baixa.

—Què dius? —preguntaria atònit.

Podria deixar tanta tendresa? La miraria tristíssim: tants mots, tants carrers de París, tants acabaments de tarda, quan l’amor tot just el somiaven… No comptava, ara. Mirava el mapa. Davant de cada edifici important ell li havia dit: «T’estimo». Li havia dit «t’estimo», quan travessaven un carrer, asseguts a la terrassa d’un cafè, sota cada arbre de les Tulleries. Escrivia «t’estimo» en un bocí de paper i d’amagat l’hi posava a la mà, fet una boleta, quan ella menys hi pensava. Escrivia «t’estimo» sobre un trosset de fusta que arrencava a la capsa de llumins, en un vidre entelat de l’autobús. Li deia «t’estimo», així, amb una gran joia, com si no esperés res més, com si la felicitat fos només poder dir «t’estimo». Aquí on ara els seus ulls s’aturaven, a la punta de l’illa —l’aigua i el cel eren blaus, tendrament blaus l’horitzó i el riu—, també li havia dit «t’estimo». Veia la Plaça de la Concòrdia un vespre de pluja. L’asfalt lluent reflectia els llums i a terra, de cada llum, naixia un riu de claror. Veia avançar, com si mirés d’un terrat estant, un paraigua. A cada punta de barnilla una gota d’aigua i al voltant del paraigua minúscul, París: les teulades, les xemeneies, les filagarses de boira, els carrers profunds, els ponts sobre l’aigua llisa. El mal temps havia desat dintre les cases totes les senyores que fan mitja pels parcs al costat dels infants més rossos i havia deixat al carrer els que s’estimen i les roses i les tulipes dels jardins. Els havia deixats a ells dos sota del paraigua, amb els seus «t’estimo», ja recíprocs, i una gran nostàlgia d’amor.

Ella li diria, encara en el replà del primer pis: «Si ja no ens estimem, per què vols que em quedi?». Ho diria en plural, no perquè fos la veritat, sinó per fer irrevocable la seva decisió als ulls d’ell i obligar-lo a creure que no hi havia remei. Al carrer trobaria la pluja. No la pluja dels enamorats, sinó la dels qui la vida fa tristos a cops d’amarguesa, la que duu fang i fred, la pluja bruta que fa rondinar els pobres perquè els vestits i les sabates es fan malbé i fa estar malalts els nens que es mullen els peus quan van a l’escola. Pujaria al tren sense esma. Un tren amb els vidres bruts, amb milers de gotes acarrerades en regalims. Després seguiria el soroll de les rodes i el xiulet estrident. Fi.

Una altra vida començaria. Hauria d’atacar-la sense enyorament amb molta força de voluntat. Dir: «avui començo a viure, darrera meu no hi ha res». Com l’acolliria la seva germana? I el seu cunyat?

Trobaria Gògol, gros, feixuc, amb el pelatge blanc, brut; amb els ulls sense vida, maculats de taques roges. El seu cunyat l’havia batejat a l’època de la seva passió per la literatura russa, passió que els mots creuats havien substituït. L’havia descobert cargolat com un rebuig ran d’un marge. Apiadat l’havia pujat en el seu Ford i no s’havia adonat que era cec fins al cap d’una estona de tenir-lo a casa. Marta rondinà. Un gos cec, de què serviria? Però feia tanta pena llençar-lo… Caminava a poc a poc, amb el cap cot, i topava amb els mobles. Quan, ajagut en un racó o al mig d’una cambra, algú s’apropava, alçava el cap com si mirés el cel. Se’l quedaren. Però deprimia veure’l.

«Bon dia, Teresa», diria la seva germana en veure-la; «com sempre, sense avisar. Pere, hi ha Teresa, deixa els mots creuats i vine…». Tot serien alegrois. Ella sentiria una gran soledat; la casa fora poble, amb la marquesina sense vidres —no que s’haguessin trencat, sinó que mai no havien estat posats—, li semblaria sòrdida. Les parets eren plenes de dibuixos que Pere havia fet a estones perdudes, uns dibuixos surrealistes abominables que feien rodar el cap.

«Quina sorpresa, cunyada!». Vint anys de burocràcia no li havien fet perdre vivacitat en el parlar, ni la frescor de la rialla, però en els ulls hi havia tristesa i cobejança: era la mirada d’un que s’ofega sense veu ja per demanar auxili.

Se li entelaren els ulls. Ja no veia els colors del mapa, tan tendres.

A la cambra de bany, ara, hi havia un gran silenci. Es devia posar la corbata, es devia pentinar. Aviat vindria. De pressa, de pressa, pensà: poder fer recular el temps, tornar enrere. Tornar a la caseta vora el mar de l’any passat. El cel, l’aigua, les palmeres, el foc vermell del sol, reflectit en els vidres del balcó a la posta. Un llessamí florit arrapat al balcó. I els núvols, les onades, el vent que tanca les finestres amb violència… Tot era dintre del cor.

Un esclat de sanglots i sospirs sotragà el llit. Plorava desesperadament com si un riu de llàgrimes s’empenyés per sortir-li pels ulls. Com més s’esforçava per contenir-se més acerb es feia el dolor. «Teresa, què tens?». Ell estava al seu costat sorprès i indecís. Oh, poder aturar aquell plor, dominar-se… Però la seva veu excità una altra crisi de llàgrimes. S’assegué al llit, ben prop d’ella, li voltà l’espatlla amb el braç i li besà els cabells. No sabia què dir, ni comprenia. Tornava a tenir-lo. El tenia al seu costat amb tot el que hi havia en el mapa i més encara. Molt més del que es pot dir; l’olor que feia d’aigua era la pluja sobre el paraigua, sobre el riu llis i esgarrifat, les gotes irisades a les puntes de les fulles, les gotes amagades entre les fulles de les roses. Les roses no les bevien, aquelles gotes irisades, secretes. Les guardaven com ella els petons, gelosament.

Podia dir-li la veritat? Ara que el tenia a la vora amb el rostre ple d’angoixa, tot decantat cap a ella, donat a ella tan absolutament, el drama muntat en mitja hora se li desfeia com neu al foc. «No vols dir què tens?». Li apartava suaument els cabells dels polsos i la besava. No podia dir res, sentia un gran repòs. Ell llençà el mapa a terra, l’abraçà com hauria abraçat una criatura. Ell, pensà, l’estimava de debò i mai no hauria pogut pensar les coses absurdes que ella a vegades pensava. Havien fet tant camí junts! Eren un de sol enmig de tota la gent.

I aquella noia plena d’ira, que volia agafar un tren, que volia fugir i baixar les escales d’amagat i precipitadament, es fonia. Se l’enduia com a les bruixes el fum. Sortia per una xemeneia imaginària, el vent la prenia i la desfeia fins a no deixar-ne res. Arraulida hi havia una noia sense espines, sense exabruptes, una noia que es quedava, ignorant que tirànicament l’empresonaven quatre parets i un sostre de tendresa.





Tarda al cinema


Diumenge, 2 de juny.

Aquesta tarda amb en Ramon hem anat al Rialto. Quan hem entrat ja estàvem desavinguts i mentre ell comprava les entrades jo tenia ganes de plorar. I tot ha vingut per una ruqueria, ja ho sé. Ha començat així. Ahir em vaig ficar al llit a la una. Havia vetllat fins a les dotze per culpa del fil blau elèctric que s’havia perdut i sense fil no podia acabar l’smok. I la mare anava rondinant: «No saps mai què et fas de les coses, com el teu pare» per acabar-me de fer posar més nerviosa. El pare li va donar una mala mirada i s’anava traient els barbs del nas assegut davant de la taula amb el mirall de mà repenjat a l’ampolla del vi. A l’últim vaig trobar el fil i vaig poder acabar l’smok. Però encara m’havia de planxar la brusa i la faldilla. Em vaig ficar al llit baldada i vaig pensar una mica en en Ramon fins que em va venir la son. Avui, havent dinat, quan ha trucat jo ja estava vestida, amb tres roses al cap i tot. Ha entrat com un boig i sense ni mirar-se la brusa i la faldilla, tanta feina que havia tingut a planxar-les, se n’ha anat de dret cap al pare, que seia en el balanci mig endormiscat, i li ha dit: «En Figueres diu que més val que no omplim cap fitxa: ja m’ho pensava jo que l’havien ensarronat». El pare ha obert un ull, l’ha tornat a tancar de seguida i s’ha posat a gronxar-se. Però ell ha anat enraonant com si no veiés que el feia empipar i vinga dir que els refugiats havien de fer això i allò i en tota l’estona ni m’ha mirat. A l’últim m’ha dit: «Anem. Caterina». I m’ha agafat pel braç i hem sortit al carrer. Jo li he dit: «Sempre dius coses per molestar-lo, també. Ets molt pesat». Però això no és res. A mig camí anàvem sense enraonar i tot d’una em deixà anar el braç. Oh, de seguida me n’he adonat del que passava: per la nostra vorera, en sentit contrari, venia la Roser. Ell sempre em diu que amb la Roser només havien fet broma. Sí, sí, broma. Però m’ha deixat anar. Ella ha passat tibada, sense ni mirar-nos. Jo li he dit: «En lloc d’ésser jo sembla que sigui ella la teva promesa». (Ara m’adono que he escrit tot aquest tros seguit, i la mestressa sempre em deia que de tant en tant fes punt i a part. Però com que això només ho escric per mi és igual).

Jo doncs tenia ganes de plorar mentre ell comprava les entrades, i el timbre del cinema encara em feia estar més trista. Jo tenia ganes de plorar perquè, en Ramon, me l’estimo i m’agrada quan fa aquella olor de quina el dia que va a casa del barber a fer-se tallar els cabells, encara que m’agrada més quan els porta una mica llargs i sembla el Tarzan, de perfil. Jo ja ho sé que em casaré, perquè sóc maca, però vull casar-me amb ell. La mare sempre ho diu que acabarà a la Guaiana amb tant mercat negre. Però no en deurà pas fer tota la vida i ell diu que així ens podrem casar més de pressa. I potser té raó.

Ens hem assegut sense dir-nos res i la sala feia olor de zotal. Primer han fet les actualitats: ha sortit una noia que patinava i després tot de bicicletes i després quatre o cinc senyors asseguts al voltant d’una taula i aleshores ell s’ha posat a xiular i a picar de peus com si fos boig. El senyor que teníem davant s’ha girat i han anat discutint fins a l’acabament. Després han fet una pel·lícula de ninots que no m’ha agradat gens: hi sortien tot de vaques que enraonaven. A mitja part hem anat al bar a beure un Pampre d’Or i hi ha trobat un amic que li ha preguntat si tenia paquets de Camel i mitges Nylon i ell li ha contestat que la setmana entrant en tindrà perquè anirà a l’Havre. Jo pateixo molt quan és fora perquè encara que no ho digui sempre penso que l’agafaran i que li posaran les manilles.

Per culpa del mercat negre no hem vist el començament i quan anàvem a seure tothom rondinava perquè amb les soles de fusta faig molta fressa encara que camini a poc a poc. Els de la pel·lícula si que s’estimaven. Ja ho veig que nosaltres no ens estimem així. Hi havia una espia i un soldat i en acabar els afusellaven tots dos. A les pel·lícules sempre és molt bonic perquè si els que s’estimen són desgraciats, pateixes una mica perquè penses que tot anirà bé; però quan jo ho sóc no ho sé mai si tot anirà bé. I si alguna vegada acaba malament, com avui, tota la gent està trista i tothom pensa: quina pena! Els dies que jo estic molt desesperada, com que ningú no ho sap, és pitjor. I si ho sabessin, tothom riuria. Quan ha vingut el tros més trist ell m’ha posat el braç sobre l’espatlla i ja no hem estat més enrabiats. Jo li he dit: «No vagis a l’Havre aquesta setmana». I una senyora de darrera ha fet: «Pst».

Ara he llegit tot això que acabo d’escriure i veig que no és ben bé el que volia dir. Sempre em passa igual: explico coses que de moment em sembla que tenen importància i després m’adono que no en tenen gens. Per exemple, tot allò del fil blau que ahir a la nit no podia trobar. Després, qualsevol que llegís aquest diari diria que penso que en Ramon no m’estima i jo crec que sí que m’estima encara que sembli que només pensa a comprar i vendre porqueries. Però encara no és ben bé això el que jo voldria dir. El que voldria saber explicar és que, encara que gairebé sempre estigui trista, en el fons estic contenta. Si algú llegís això es faria un tip de riure. Jo ja ho sé que sóc una tanoca, i el pare sempre em diu que ell és un beneit, i això al capdavall és el que em fa estar més trista perquè penso que serem un parell de desgraciats. Però, mira…





Un home sol


Pujà els quatre graons de marbre, decidit. Sota la marquesina es tragué una clau de la butxaca dels pantalons i obrí la porta. Abans d’entrar donà un cop d’ull ràpid darrera seu. El jardí era gran, inculte: les herbes, altes i espesses, l’envaïen tot; els arbres eren frondosos. Una tanca de fusta coberta d’heures voltava el jardí i aïllava la casa, que semblava protegida per tot aquell món vegetal. I pel silenci. Al costat, separat del jardí per una riera, s’estenia un bosc. «A dues passes», calculà. Entrà a la casa i tancà la porta.

El vestíbul a penes era aclarit per la mica de llum que travessava les ballestes de les persianes i que zebrava el parquet brut. Se sentia olor de resclosit, una barreja de pols i d’humitat. Entrà a la cambra de l’esquerra, l’única cambra moblada de tota la casa. Damunt una taula de fusta blanca hi havia una màquina d’escriure amb la funda posada, un telèfon, tres vasos i una pila de diaris vells. En un racó, esbiaixat, un sofà, amb la tapisseria d’un blau descolorit tacada, foradada del centre per una molla, semblava el darrer vestigi d’una saleta provinciana. Les cadires feien joc amb la taula, però a cada banda de l’escalfapanxes ple de cendra, dues grans butaques noves i luxoses contrastaven violentament amb la sordidesa de la resta del mobiliari. Tossí amb una tos seca, profunda, que el sacsejà tot i el deixà una estona panteixant; anà cap a un petit armari de paret i en tragué una ampolla. «Buida», sospirà. Hauria de baixar a la cava i no en tenia gaires ganes. Sabia que, amb una part de l’última arrambada, hi havien deixat una caixa d’ampolles de vermut. No el temptava gens. Hauria preferit un glop de conyac de l’ampolla buida. Però no podia escollir. «Faré l’aperitiu», pensà i somrigué. «El conyac per després». Com que havia arribat d’hora li sobrava temps.

Dubtà un moment, s’apropà a la taula i cargolà la bombeta que hi penjava damunt. Un doll de claror projectat pel pàmpol de cartó verd caigué sobre la superfície de fusta, coberta de pols, i la penombra, expulsada del centre de la cambra, s’espessí pels racons. Es tragué el revòlver de la butxaca i féu giravoltar el cilindre. Tenia les mans humides i havia entelat, com sempre, tot el níquel de l’arma. Amb el mocador del pit l’eixugà i la deixà sobre un diari, amb molt de compte, com si fos de porcellana i es pogués trencar. Un altre atac de tos li féu doblegar el cos. Congestionat, respirant amb curtes alenades profundes, anà cap al mirall de l’escalfapanxes. Era un mirall constel·lat de taques d’humitat que anaven devorant tot el mini. Al fons, una mica vagues, les seves faccions agudes, els llavis prims, els ulls enfonsats sota les celles poblades, el nas aquilí una mica desviat amb les aletes mòbils, la cicatriu profunda del pòmul, les galtes begudes, feien un conjunt una mica inquietant, malaltís d’indecisió i de duresa. «Un acte, pensà, he vingut a realitzar un acte». Un sorollet a la persiana el féu girar en rodó. Anà de puntetes fins a la taula, apagà el llum i agafà el revòlver. Per entre les ballestes veié un ocell a l’ampit de la finestra, gros com un merlot, d’un color grisenc. «Nervis, massa nervis», pensà. L’ocell posà el cap sota l’ala i de tant en tant el treia i amb el bec resseguia una ploma. «Liquida paràsits, com jo». Amb la punta dels dits picà la persiana i l’ocell fugi amb un gran avalot d’ales.

La set el turmentava: tenia un gust estrany a la boca, com de coure, i la llengua i el paladar pastosos. Mirà l’hora; encara en tenia per una bona estona. El dia, que s’havia alçat diàfan, començava a minvar. Podia veure com les ombres engolien quietament els arbres, les plantes; tot es feia imprecís sota d’un cel molt pàl·lid guarnit amb la primera estrella.

Gairebé a les palpentes anà a la cuina. Recordava que la llanterna per baixar a la cava la deixaven sempre damunt dels fogons. Es baixava a la cava per una trapa que hi havia al capdavall del passadís, davant mateix de la porta de la cuina: quan era oberta, la portella quedava gairebé vertical, lleugerament repenjada a la paret. Encengué la llanterna, aixecà la portella i començà a baixar d’esquena. Amb la mà lliure s’agafava a cada graó i a mida que entrava dins la fosca la claror de la llanterna es feia més potent i la fortor d’humitat, tèbia i repulsiva com l’alè d’un malalt, s’accentuava. Un cop a baix resseguí els quatre racons amb el raig de llum.

Contra la paret del fons destacaven uns embalums enormes, embolicats amb saca, ben lligats i precintats. «Que bèsties de deixar el tabac aquí!». Hauria valgut més pujar-lo al pis; almenys era una mica més sec. Demà mateix el faria traslladar. Moltes coses anirien millor quan ell manaria. Passà la mà per la paret i li quedà bruta d’una polsina molt blanca i molla. Per l’espirall ran de sostre, que venia a l’alçada del jardí, els dies de pluja, segurament, entrava aigua a la cava. Es veien uns brins d’herba, i un tou de fulles podrides, arraconades pel vent, obstruïa un cantó de la reixa.

La caixa d’ampolles de vermut era al peu dels embalums al costat d’una capsa de galetes coberta de cagallons de rata. D’esma els espolsà amb un cop de mà. Agafà una escarpra i un martell i, fent alçaprem, aixecà la tapa de la caixa l’espai just per a poder treure una ampolla. Un cop sec retrunyí al seu damunt i el deixà uns segons immòbil. «La portella». El cor li batia de pressa. Amb l’ampolla sota el braç pujà l’escala. En efecte, la portella havia caigut; deixà l’ampolla en un graó i tornà a alçar-la. Se sentia molt cansat. «D’ací a una temporada prendré un bon repòs; canvi d’ambient, de clima: vida de gran hotel, aire lleuger». Posà la llanterna sobre els fogons; mirà per la finestra de la cuina: la riera, el bosc; una massa negra sobre un turó suau retallat contra una llenca més clara de cel.

En sortir al passadís un ratolí li fregà els peus i desaparegué sense donar-li temps de veure per on s’havia esmunyit. S’aturà davant la porta de l’entrada. Era per allí que l’altre passaria. Potser el deixaria entrar. Amb prou feines si li diria hola. L’altre, com si el preocupés molt, li diria: «Fa gaire que t’esperes?». Ho diria sense mirar-se’l, però allò que de seguida veuria seria l’ampolla. «Posa’m beure». Ell no faria un pas. L’altre repetiria amb la veu tallant: «Posa’m beure». Mentrestant, buscaria maquinalment per les butxaques papers que mai no sabia on havia posat. Com sempre. «T’he citat aquí perquè…». No li donaria temps d’acabar: amb sis bales el brodaria. L’una darrera de l’altra.

Mentre s’omplia el vas de vermut rumiava què faria del cadàver. Havia pensat que el podria amagar al bosc. Li desfiguraria la cara, li trauria el vestit i el deixaria nu sola dels arbres. Però ara, damunt del terreny i amb calma, ho considerava arriscat; sobretot li donaria massa feina. Seria molt millor endur-se’l amb el cotxe i estimbar-lo una mica lluny. Se l’imaginava rodolant per un pendís entre un núvol de pols i un ròssec de pedres. «Bo, bastant bo». Assaboria el vermut amb delícia; a cada glop mirava el vas a contrallum. Calia aprofitar totes les engrunes de benestar: de la vida només compten els bons moments. Es passà voluptuosament la mà per la corbata: aquella corbata de seda pura, grisa, amb estrelles menudes, vermelles, era una de les seves febleses. Se l’havia posada expressament, s’havia fet enllustrar les sabates a migdia, havia triat un mocador que fes joc amb la corbata i duia la pota de conill capçada d’argent a la butxaca de l’armilla «com per una cita d’amor».

Omplí un altre vas de vermut. Fumaria? El fum el faria tossir, però necessitava fumar. Es tragué una petaca daurada, l’obrí i es posà una cigarreta als llavis. Buscà l’encenedor. Abans d’encendre’l estirà el ble curosament, i cargolà el vis de la pedra. Superstició pura: quan tenia un afer massa greu entre mans, si l’encenedor li fallava no podia evitar una lleugera contracció a l’estómac. Era el seu mal signe i prenia totes les precaucions per corregir l’atzar i estalviar-se aquell absurd neguit que li palpava les entranyes com una mà invisible. L’encenedor funcionà. A la segona glopada de fum, arrencà a tossir.

El temps se li feia interminable, però per moments hauria volgut aturar-lo. Trigaria molt a arribar? Feia mesos que esperava una ocasió com aquella: no aprofitar-la hauria estat fer l’imbècil. Recordava la veu de l’altre al telèfon: «Vine sol; si no hi sóc a l’hora, espera’m. Potser sortirà alguna cosa imprevista: però tu sigues allà a l’hora». No, decididament no el mataria en entrar. Es pagaria una butaca de primer rengle, no es deixaria perdre ni un sol detall de l’espectacle. Espremeria fins a la darrera gota el plaer de veure’l viure encara un bocí de vida concedit per un acte gratuït de la seva voluntat.

El cor li féu un salt: encara una mica lluny es sentia el motor d’un cotxe. Apagà el llum i per una clariana entre els arbres veia el colze de la carretera, tot blanc sota la celístia. Avançaven dos fars. El cotxe passà de llarg. Va respirar. Però les mans li tremolaven. «Si almenys tingués conyac». Mai no n’havia desitjat amb tanta avidesa. Palpà el revòlver per sobre la tela dels pantalons. Ara ja no podia distreure’s massa ni divagar. L’hora s’apropava. L’ocell, com si fos l’únic ocell de tot el jardí, de tant en tant llançava un petit crit estrident ran de persiana. Una foscor absoluta regnava dintre de la cambra. No gosava encendre; el llum ni tirar la cortina. El llum podia ser vist des de la carretera i aquella nit no volia testimonis. I si tirava la cortina havia de tancar la finestra abans, i amb la finestra tancada s’arriscava a no sentir el cotxe ni la porta del reixat ni els passos damunt la sorra del caminal… Dret ran de finestra amb el cos lleument decantat endavant per l’excés d’atenció, amb els ulls oberts fitant les tenebres, semblava un gat disposat a saltar damunt tot aquell que s’apropés. Per què s’havia de preocupar tant si les mans li tremolaven i per què havien de ser tan molles de suor? Tot d’una es redreçà. Darrera seu, contra la paret, li havia semblat sentir lliscar un cos feixuc. «Qui és?». Passaren uns quants minuts i no sentí res més. «Contesta o disparo». Escoltava amb els sentits tensos, sense respirar. Amb el cor encara paralitzat encengué la bombeta i resseguí la cambra amb els ulls. No res. Decidí deixar el llum encès i tirar la cortina: les anelles en lliscar damunt la barra de metall dringaren amb un so irritant. Amb l’esquena de la mà s’eixugà el llavi superior tot sembrat de petites gotes de suor freda, es passà la mà amb els dits oberts pels cabells i sospirà alleujat. La claror l’asserenà una mica. Automàticament havia encès una cigarreta i es mirà al mirall: la seva imatge li semblà una companyia. Aleshores s’adonà que havia caigut sutge de la xemeneia: damunt de la cendra hi havia una muntanyola de pols negra. «És estrany que la portella s’hagi tancat quan era a baix: i si escorcollés la casa?». Tossí furiosament. Tenia la mà cansada d’estrènyer el revòlver. «Si hi hagués algú ja s’hauria fet veure: per què s’hauria esperat?». Tornà a escoltar. Ara? Havien obert la porta del jardí, n’estava segur. Sortí de la cambra felinament i s’encastà a la vidriera d’entrada. El mataria sense ni obrir-lo. Dispararia quan sentiria la mà en el pom de la porta, així que veuria girar el pom de la porta.

Una gota de suor li lliscà galta avall, el cor li percudia el pit rítmicament.

No, encara no era ell: una mica de vent potser o un soroll insignificant engrandit per aquella caixa de soledat. Un pensament vingut d’un plec secret de la seva malfiança i que d’una estona ençà s’havia anat precisant com una nosa començà a turmentar-lo. Ben mirat, per què aquella cita? Era la primera vegada que el feia venir a la casa per parlar-li de coses importants. Començà a passejar-se amunt i avall del passadís: de la porta de la cuina a la porta d’entrada. Què volia dir aquella cita? Amb la punta dels dits s’acariciava la cicatriu. Un silenci total que semblava impermeable a qualsevol remor ho cobria tot. Només desitjava una cosa en el món: que el pom de la vidriera girés per poder buidar el revòlver. Ara que, abans de sentir obrir el reixat, sentiria el cotxe. «Idiota. El poden haver deixat lluny per precaució». Potser era el que havia passat i en aquell moment tres o quatre homes voltaven la casa. No era del tot inversemblant. «Si no, per què aquella cita?». «Vine sol», li havia dit per telèfon. L’altre, ho sabia per experiència, feia les coses ben fetes. I era el més sagaç de la colla. A vegades l’odi, per més que es disfressi d’indiferència correcta, és visible com un roc en la mà que es prepara a llançar-lo. Ell prou l’havia embolicat de camaraderia una mica tosca, cínica; havia vigilat sempre el seus reflexos, s’havia controlat. Però no s’hauria traït un moment o altre? «Vine sol». Per parlar-hi confidencialment qualsevol racó de bar hauria bastat. Era ell el qui seria suprimit. I sense escrúpols. Havia mancat càndidament de finor. Recordava fets, petits detalls… Havia vist tantes coses d’ençà que treballaven junts! Reveia velles escenes: la baralla amb Schroeter, la supressió del polonès. Ell havia fet desaparèixer el rastre del mort: havia netejat les taques de sang i cremat la roba. Aleshores encara sentia una admiració sense límits per l’altre, pel seu coratge, pel seu enginy infernal. A poc a poc l’admiració s’havia convertit en gelosia. I la gelosia, després d’aquella terrible disputa després de l’assalt a la joieria de Melun, en odi. Tot s’havia arranjat, però des d’aleshores, l’altre, amb la seva simple presència, sabia fer-lo adonar que era un inferior; ja no calia que el vexés perquè ell es sentís menyspreat. L’odi devia ésser recíproc. Es detestaven.

Amb la mà lliure s’afluixà la corbata i es descordà el coll de la camisa. S’ofegava. Si entressin per la finestra de la cuina… Podien entrar per la finestra de la cuina, per qualsevol finestra… Els havia d’haver esperats a fora; hauria tingut el camp més lliure. Els havia…, era tan evident que no vindria sol!… Era tan clar que s’havia deixat atreure dintre un parany tan poc subtil! Havia de sortir a fora. Allà dins no veia res, no sentia res, no era ningú. Moriria com un idiota. Però abans de sortir havia d’apagar el llum. Si no, els oferiria un blanc tan segur retallat a la porta davant la claror que venia de la cambra que al primer tret el tombarien. Cauria sense ni saber qui havia disparat. Se sentia clavat a terra, incrustat. Calia moure’s. Aspirà profundament i féu un esforç per no pensar, avançà cap a la cambra il·luminada. Havia de fer molts passos abans d’arribar al llum. A cada dos o tres s’aturava i escoltava. Estava amarat de suor. Una gota li anà del pols fins al coll. Arribà al llum com un nàufrag i el va apagar. Aquell silenci espès que el voltava era per a fer embogir. I mancava el més difícil: sortir a fora. Sortir per la porta evidentment vigilada era arriscat. Sense vacil·lar anà cap a la finestra, l’obrí, escrutà l’ombra una estona i saltà amb el revòlver a la mà. La nit era serena i alta: devia haver estat una nit així la primera nit del món.

Estigué una estona ajupit contra la paret i escoltà: no gaire lluny d’on era un grill cantava incansablement. Ni un bleix d’aire. A poc a poc es redreçà una mica, travessà rabent l’espai lliure i s’endinsà per entre les herbes altes. La terra flonja cedia lleument sota els seus peus. Avançà com un autòmat fins que trobà un arbre i s’aturà. Amb el cos recalcat a la soca s’eixugà el front: estava desfet. Però es sentia més segur. Els darrers minuts dintre la casa havien estat com un malson i era com si la frescor de la nit comencés a dissipar-lo. Potser la seva imaginació havia vestit una història absurda. No tenia res de concret, de tangible, per creure que havia estat atret en un parany. Però, és que li calia una prova evident, com als idiotes? No li bastava el seu instint? «En circumstàncies com les meves un error de càlcul, tres minuts de confiança, solen pagar-se amb la pell». Esperaria allí, rere l’arbre. Dominava tot el jardí i la façana de la casa. El risc era petit. Quan l’altre obrís el reixat dispararia. I no podria escapar-se-li fos quina fos la intenció que portés.

Damunt seu, entre les branques, l’ocell llançà el seu crit inquietant. Una mica de vent agità les fulles i li dugué una alenada de frescor; la carretera era a tocar. Havia deixat el cotxe una mica enllà de la casa, mig amagat rere un canyissar i un tou d’arbusts. Tan a prop! Si pogués anar-se’n, arrencar-se d’aquell malestar, trobar-se transportat tot d’una dintre una sala amb música i conyac, entremig de gent i claror i converses! Tenia els llavis secs, dolorosos. Si venia sol… Però vindria sol? El vent havia girat i li duia una intensa olor de fonolls, sentí una nàusea sobtada i tossí. La tos li esquinçava el pit, li inflava les venes dels polsos i del coll. El revòlver li caigué a terra. El cercà amb el peu, s’ajupí penosament per collir-lo i se’l posà a la butxaca.

Tremolava. Si volia salvar-se no podia perdre un minut. Anava a jugar-s’ho tot per salvar-ho tot. No sortiria per la reixa del jardí: el cotxe podia arribar d’un moment a l’altre i l’atraparien a la carretera. Ràpidament donà la volta per darrera i es dirigí cap a l’altre costat de la casa. Les herbes hi eren més altes i havia d’apartar-les amb les mans. Quan arribà a la tanca s’agafà als barrots de fusta i amb un salt pujà sobre el mur baix de pedra. Les heures li fregaren el rostre, sentí un coixí de fulles contra el pit. Amb un gran esforç s’hissà fins dalt de la tanca i saltà. Caigué de genolls: s’havia clavat punxes a les mans i es sentia la cara esgarrinxada. Empunyà el revòlver i travessà el camp diagonalment, cap a les canyes. La carretera s’estenia al costat com un riu lletós i mort. Escoltà encara una estona. El cor li palpitava horriblement, com si volgués esclatar-li. Tenia les cames segades. A la mà, el revòlver, li tremolava com una fulla. Girà el cap vers la casa i saltà dintre el cotxe. Tancà la portella amb un cop sec. Quan el motor estigué en marxa, respirà. Sortí a la carretera. Sense dubtar ni un instant prengué la direcció contrària: entraria a París fent una volta, no fos cas que el trobés a cinquanta metres. «Demà al matí li faré telefonar per la portera que estic malalt i em quedaré dos o tres dies a casa».

Els arbres desfilaven a banda i banda del cotxe a tota velocitat. Semblava que fugissin.





El gelat rosa


—Té, quin vols, el groc o el rosa?

Havia comprat dos gelats i els hi oferia, perquè triés, amb un aire trist. La dona del carretó es guardà els diners que ell li acabava de donar i ja servia altres clients tot cridant: «Al bon gelat!…».

Sempre passava igual: quan s’apropava l’hora de separar-se semblava que li aboquessin una galleda de tristesa al damunt i ja no obria la boca en tota l’estona que els quedava d’estar junts.

Al parc, al costat d’ella, amb tota la tarda estesa davant, amb l’esplendor del sol, sota els arbres remorosos, estava alegre, comunicatiu. La banda de música tocava l’obertura de Lohengrin: l’havien escoltada religiosament agafats de les mans. Els ànecs i una parella de cignes blancs amb els colls erectes lliscaven com si fossin de cel·luloide sobre el cristall blau del llac. Els homes, les dones i els infants semblaven figuretes que caminessin i somriguessin mogudes per algun mecanisme preciós dintre un paisatge artificial fet per a homes de debò.

Quan el sol declinà s’assegueren en un banc verd a l’ombra humida d’un til·ler, i ell, mig tímid mig emocionat, li donà l’anell de promesos: un brillant petit amb un carbó bastant visible. «Jura’m que no te’l trauràs mai més». Per mirar-se’l, separà els dits, estirà una mica el braç, i féu oscil·lar la mà. Pensà amb una secreta recança en la seva mà d’una estona abans, sense anell, àgil i lliure. Els ulls se li velaren una mica.

Havien sortit del parc i caminaven agafats del braç cap a l’entrada del metro.

—Té, pren el rosa.

Ella l’agafà i sentí com una defallença a les cames. Feren uns quants passos. «Rosa, rosa…». Tot d’una s’estremí i una onada, de rubor li pujà fins als cabells.

—Ai, el gelat! —L’havia deixat caure expressament per amagar la seva torbació.

—Vols que te’n compri un altre?

—No.

«… rosa…, rosa…, de pressa, que no s’adoni de res… Per què et menges les roses? Ens casarem. Hauré de cremar les cartes. Totes…, la del 15 de febrer, també… Si pogués guardar-la…, amb les roses seques… Et menges les roses? En duia un pom a la mà i ell em besava i rèiem i caminàvem. M’agafava per la cintura. Portava el barret decantat, tenia els ulls brillants. Jo menjava una fulla de rosa. Si sempre menges fulles de rosa et tornaràs rosa. A la nit vaig somiar que naixia d’un tronc vell arrapat a la paret i que m’obria a poc a poc en pètals de sang. M’agafà el braç brutalment: Llença les roses, llença-les. Vaig mirar-lo amb els ulls mig closos i anava queixalant la fulla de rosa… Amor meu… Quan vaig pujar l’escala sabia on era, on anava i per què. Un home d’edat va obrir la porta i s’enretirà per deixar-nos passar. No, no feia olor de res, aquella cambra fosca, amb el paravent descolorit i la catifa esfilagarsada. Sòrdid…, i trist. No tinguis por. Quan vaig obrir els ulls vaig veure l’americana al respatller de la cadira i la corbata al damunt, verda, amb ratlles vermelles… Sembla que no es recordi que hem d’enviar les violetes. La directora del taller em va renyar l’endemà perquè vaig arribar tard… Enfilava les fulles morades en un filferro. Que fort que m’estrenyia! Tenia un blau al braç, i m’havia hagut de posar una brusa amb mànigues llargues… Quan tornaré ens casarem, deia la primera carta. Encara menges pètals de rosa? Les hauré de cremar totes i la capsa folrada de cretona… Les hauré de cremar… I aquest anell que em fa mal al dit… Fa dos anys que no m’escriu, que no en sé res…, casat, mort, potser… I si tornessis, tornaria… Aquell matí que plorava, la portera em va pujar la llet: són coses de la vida…, i pots estar ben contenta que no t’hagi deixat un record… Disset cartes, disset cartes esperades amb deliri, malalta de tant esperar… Per què et menges les roses?».

—Què penses? —li preguntà ell mentre baixaven l’escala del metro.

—Jo? No res.





Carnaval


—Taxi! Taxi!

Un cotxe particular passà davant de la noia sense aturar-se. A la una de la nit, entre els seus dos rengles de jardins, l’Avinguda del Tibidabo era deserta. Només el xalet d’on la noia acabava de sortir tenia les finestres il·luminades. A través de les cortines es veien ombres que dansaven.

—La parada de taxis és més avall —va dir un minyó que passava.

—On?

—Al costat mateix de la parada del tramvia.

El minyó mirà la noia una mica perplex. Duia una capa ampla, sedosa i lleugera, llarga fins als peus, i una estrella rutilant al front. I careta. El vent, un vent de nit de març, feia moure els plecs de la capa. Els cabells de la noia voleiaven, tots llançats cap a un costat.

—I la parada del tramvia, on és? —I pensà: «De què deu anar disfressat?». La perruca blanca, amb una cua corbada cap amunt, al clatell, era sorprenent. Les mitges també eren blanques i els pantalons, molt estrets, de setí vermell. El gec era de color neutre i a la cintura li penjaven unes grans tisores de cartó.

—Vol que l’acompanyi? Jo també vaig avall.

—Figurarà que som aigua. —La noia esclatà a riure amb un riure molt fresc, encomanadís.

Començaren a caminar. El noi avançava tot tímid, una mica separat d’ella i, de tant en tant, mirava a terra l’ombra de l’estrella que ella duia al front.

—Demà passat —digué la noia tot d’una—, me’n vaig a París. Passaré quinze dies a la capital i, després, cap a Niça…

—Ah…

Com que no sabia què dir, se la mirà amb els ulls ben oberts decidit a donar a la seva mirada un aire de sorpresa intel·ligent, admirativa.

Però la noia ja devia pensar en una altra cosa perquè caminà uns quants minuts sense fer cap temptativa per a continuar la conversa. Amb el cap lleugerament decantat, xiulava baixet una tonada una mica monòtona feta de tres notes sempre repetides i, molt sovint, es passava la mà pels cabells. Quan ja semblava que no es recordava del minyó que tenia al costat, parà de xiular i va dir tot assenyalant amb l’índex un farcellet que el minyó duia a la mà amb molt de compte.

—Què és això?

—Això? —Eixamplà els llavis amb un somriure forçat i tot avergonyit va dir—: Oh, res. Uns quants pastissos per al meu germà petit.

—I això? —A l’altra mà hi duia un objecte indestriable…

—És la careta.

—Per què no te la poses?

El noi dubtava, però com que ella insistí, no va saber què dir i se la va posar tot seriós.

—Faig riure molt, oi? Si l’hagués poguda triar jo, l’hauria volguda menys de broma; però me l’han regalada uns amics que són una mica…

—… humoristes?

—A vegades em penso que ho són massa…, ja veurà…, ells…

—Però si una careta no fes riure, potser valdria més anar amb la cara de debò.

—És clar… Vol un pastís?

La noia es parà en sec. Els ulls li somrigueren plens de malícia i va dir:

—Vaig a buscar una cosa. M’esperes un moment?

Ell féu un signe afirmatiu i la noia fugi corrent. Avinguda amunt. La capa li va caure a terra, però no es va aturar. Ell la va collir i mentre n’assaboria la finor entre els dits, clogué els ulls. Plantat allí, tot sol, amb la capa de la noia al braç, es sentia una mica desplaçat, una mica fora del món. Mirà el cel llargament, els arbres que tot just borronaven, els rails lluents de lluna. A les puntes dels dits, rasposes, li havia quedat l’esgarrifança de la seda. S’havia penjat la capa al braç i no gosava tocar-la. Mirà amunt, avall, tornà a començar pel cel, pels arbres… A l’últim s’assegué en un banc. Però el setí dels pantalons, tan prim, de seguida deixà travessar la fredor de la pedra i una lleugera esgarrifança, una mica diferent de l’altra, li resseguí l’espinada.

Al cap d’una bona estona, petita i blanca, la noia aparegué. Talment ingràvida. El vestit vaporós li voleiava al vent: semblava un ocell amb les ales obertes i caigudes.

—Els he pres una ampolla de xampany i ara, tots dos, la buidarem. T’agrada el xampany?

Va estar a punt de dir: «Sí senyora». I, perquè va estar a punt de dir-ho, es tornà tot vermell.

—M’agrada bastant, vol la capa?

—Ara no, després.

Arribaren a una placeta triangular. Al mig hi havia un avet raquític. Ella es va girar de cara a ponent i cridà: «Titània!». Un eco molt feble a l’altra banda de les cases, repetí: «Titània!»…

—L’eco no està malament aquí, però més amunt, al costat de la casa on fan la festa, repeteix tres vegades i més fort.

Ell es sentí tot espiritual i atrevit.

—Així és la reina de les fades que tinc el gust d’acompanyar?

—Oh, per pura casualitat. Amb el mateix vestit i un ret de perles, podia haver estat Julieta. O bé, amb flors i fulles als cabells —afegí amb coqueteria—, Ofèlia. Peró, és clar, d’acord amb el meu caràcter he preferit de ser, si més no per una sola nit, un personatge ple de poder. Per què t’ha semblat que era Titània?

—Perquè ho ha cridat i perquè jo tenia un oncle que m’explicava coses d’aquestes.

—És mort?

—Ja fa molts anys.

—Bé, ara que ja saps qui sóc, presenta’t tu.

En veure que el noi vacil·lava, insistí.

—Digues el teu nom ben fort.

S’empassà un glop de saliva i va dir baixet:

—Em dic Pere.

Amb alegria la noia cridà: «Pere», ben fort, i l’eco repetí: «Pere». «Pere».

—Dues vegades? Es veu que aquest eco és una mica boig. Ara que ja ens hem presentat, destapa l’ampolla. Jo potser em tacaria, i un vestit de fada ha d’ésser immaculat. —Li va donar l’ampolla de xampany—. Figurarà que som amics de temps.

—D’anys. —I va pensar: «Quantes copes deu haver begut aquesta nit?». Però tota l’estona havia caminat ben dreta i no semblava pas que li costés un esforç.

El tap sortí sense petar i no caigué gens d’escuma.

—És esbravadet… —exclamà decebuda—. Però per a fer-se passar la set… —I begué abundosament a raig d’ampolla.

—Vol un pastis?

S’assegueren a terra, al cantell de la vorera, i es posaren a menjar i a beure. Ell s’enretirà el nas de cartó amb el bigoti cap a un costat de la cara, però li feia nosa i se’l posà damunt del front.

—El propietari del xalet —començà, a explicar-li la noia— és…, més val que ho confessi, al capdavall, si som amics…, és el meu amant. És amb ell que me’n vaig a París. Ell hi ha d’anar per negocis i aprofitarem l’ocasió. Avui la seva dona era al ball. No és gaire a casa ella. Viatja molt. I perquè ella era al ball, me n’he anat. La situació era més aviat violenta. Sobretot per a mi, naturalment. Me n’he anat sense dir res a ningú i ara ell deu estar buscant-me per totes les cambres, pel jardí… Però si volia que em quedés, per què no ha tancat la seva dona al quarto fosc? Per una nit… No et pensis que sigui antipàtica, oh, no! És simpàtica i vesteix molt bé i sap ésser acollidora…, jo diria que és una gran senyora, saps? Però em sembla que, quan es fica al llit, s’unta la cara amb crema… Ell ja no l’estima. Jo sí que li agrado: tot ballant m’ha dit: «Ets la noia més deliciosa de la festa: sembles una flor». I al cap d’una estona m’ha dit… «T’estimaré eternament» o una cosa per l’estil.

La noia se’l mirà una mica sorpresa, una mica vexada, i es quedà una estona silenciosa. A la fi ella digué:

—Anem?

—Anem.

Van deixar l’ampolla buida dreta al mig del carrer i començareu a caminar. Ell es sentia les parpelles feixugues i les cames amb els ossos tous. Un tros més avall la noia es va aturar davant d’una reixa. Ell s’aturà al seu costat. Ella li agafà la mà i li va dir, tan baix que semblava que li digués un secret:

—No sents quina olor de gardènies?

Ell no sentia res. Sí. Olor de nit, de verd. D’arbre. A més a més, tanta familiaritat li feia una mica d’angúnia. El vent els envestia de cara i brunzia per entre les branques planyívolament.

Quan va veure que el minyó no li responia, amb el front contra els barrots de la reixa murmurà amb veu molt dolça:

—És trist, el vent…, de petita sempre pensava que m’hauria agradat viure en una casa solitària batuda pel vent. Cada matí, amb dos llebrers, hauria anat al bosc a mirar els arbres abatuts durant la nit. És el vent que duu aquesta olor de gardènies, oi?

Ell, que encara li duia la capa, li va dir:

—Posi’s la capa. —L’esgarrifava de veure-li els braços nus, i tot aquell entusiasme per les gardènies ja començava a fer-li una mica de por.

—Vols ajudar-me?

Li posà la capa damunt de les espatlles i pensà: «Si fos més audaç ara la podria abraçar».

—Té, ja les veig. Veus allà al fons?…, acosta’t…, al peu d’aquell arbre gros. Les veus? Oh, si en pogués tenir una…

—El cap li rodava una mica i tot ho veia enterbolit, però, decididament, no hi havia més remei. «La reixa no és gaire alta», pensà.

—Vol que n’hi vagi a buscar?

Ella se li girà de cara, amb les mans juntes, suplicant:

—Oh, sí, em farien feliç aquesta nit.

Es posà les tisores dintre la trinxa i sense gaire esforç saltà la reixa De primer caminà damunt l’herba i no se sentien els passos però l’herba es va acabar i la sorra del caminal cruixia sota dels seus peus. Ni sentia el vent, només sentia la sorra. Caminà de puntetes i li semblà que la sorra encara cruixia mes fort. Tornà, a trepitjar herba i es passa la mà pel front moll de suor. Les flors blanques eren allí. En collí unes quantes i les posà dintre del mocador. Tornà enrere a poc a poc, però el cor li batia i els polsos. El xampany, la sang i la por l’atordien.

—Ja està? —preguntà ella impacient des del carrer.

De sobte, gairebé ran del noi, un gos arrencà a lladrar furiosament. Se sentia el soroll que feien les anelles de la cadena tibant: el gos donava unes estrebades violentes.

Llançà el mocador amb les flors per damunt de la reixa i s’enfilà llestament. Quan ja es disposava a saltar al carrer sentí que el darrera dels pantalons se li esquinçava i es quedà corglaçat.

—Els pantalons… —tingué esma per a dir.

—Se t’han esquinçat?

—Bastant, em sembla… Però afanyem-nos…, que no surti algú de la casa.

Va collir el mocador amb les flors i arrencaren a córrer. Un tros més avall s’aturaren panteixants.

—A veure els pantalons?

Hi havia un esquinç bastant considerable darrera de la cuixa esquerra.

—Hi ha un bon forat…, però es pot cosir —digué ella.

—És clar, però és que els he llogats…

Ho digué en un to una mica sec: amb prou feines havia pogut dominar un flux d’irritació sobtada. Tot plegat durà un tancar i obrir d’ulls.

Quan arribaren a la parada del tramvia no hi havia cap taxi.

—És una mala nit per a trobar taxis. Sobretot aquí.

Es quedaren drets sota d’un fanal i ell pogué mirar-se-la amb calma. Era rossa i tenia la pell molt bruna. Els llavis eren ben dibuixats, el de sota una mica sortit; el mentó, suaument arrodonit, tenia un clotet al mig. Pels forats de la careta brillaven uns ulls negres i petits.

—Encara no he mirat les gardènies ni t’he donat les gràcies.

Delicadament va treure una flor del mocador, però quan anava per olorar-la digué sorpresa:

—Quina mena de flors has collit?

—Les del costat de l’arbre.

—No són pas gardènies, això. No fan gens d’olor.

Es mirava aquella flor desconeguda amb un aire evident de desil·lusió.

—No hi pensis més. Si no t’agraden, llença-les.

L’havia tractada de tu sense adonar-se’n. Li agradava molt així, una mica absorta, i ja no s’havia recordat dels pantalons si no hagués fet vent; però el vent penetrava per l’esquinç i el molestava.

—És clar que, ben mirat, m’hauria estranyat que fossin gardènies. Quin mes som? —Li ho preguntà amb la veu tota recançosa, ondulant.

—Març, ja fa uns quants dies.

—I les gardènies floreixen per Sant Joan… No hi fa res, només em dol pels pantalons. Si almenys pogués saber el nom d’aquestes flors… —tornà a olorar la flor i la hi féu olorar a ell—. De què fan olor? No et recorda res aquesta mena d’olor? Una olor que gairebé no ho és de tan feble, però em recorda vagament l’olor de les flors de saüquer… Veus? Sense pensar-hi he trobat de què feien olor. I si fossin begònies?

—Són més petites. Vull dir més grosses. És a dir, les gardènies són petites.

—Potser són begònies escarransides.

—Deuen ser camèlies. —Tots dos havien entrat de ple en el joc.

—Camèlies? No… Les camèlies les conec d’una hora lluny. Això, en pots estar ben segur, són unes flors misterioses. Flor de nit de carnaval.

Tornà a posar la flor que tenia entre els dits a dins del mocador i es quedà tota pensarosa. En el fons ell li agraïa que no hagués llençat les flors i sentia un desig irresistible de besar-la. Però pensà: «Sóc un home», i amb un aire una mica protector li digué:

—No hi ha cap taxi. Podem fer una cosa, és a dir, dues: esperar-ne un fins que surti el sol, si cal, o bé anar-nos-en a peu. Estic disposat a acompanyar-la fins a la fi del món.

Aleshores sentiren un cotxe que s’apropava. Venia del Passeig de la Bonanova. Quan fou més a prop veieren que l’interior estava il·luminat i ple de gent. Els passà a frec. Els de dins cridaven i reien. Un home assegut al costat del xofer, cofat de plomes, els tirà un grapat de paperetes.

—Em sembla que més val que no ens esperem. Anem a peu —va dir ella; i afegí—: ara, que jo, visc bastant lluny.

—Molt?

—Consell de Cent.

—Bé, podem baixar pel carrer de Balmes i sempre hi ha l’esperança que passi un taxi.

«Déu vulgui que no en trobem cap». I joiosament va agafar-la pel braç per ajudar-la a passar el carrer.

Al fons Barcelona brillava: un halo rogenc incendiava el cel i feia una campana màgica de claror. A l’esquerra, els llums del Putxet pampalluguejaven pendís amunt i les cases redossades a la muntanyola tenien les finestres tancades. Si el vent parava un instant, només els quedava el silenci i la nit per companyia.

Caminaren una bona estona sense dir res. Ella fou la primera a parlar.

—De què vas disfressat?

—De sastre.

—De sastre? —va riure—. Si no m’ho haguessis dit…

—De sastre jueu, Lluís XV —continuà immutable.

Aleshores començà a explicar-li que estudiava grec, que feia versos, que escrivia un llibre, El somriure de Proserpina, que havia passat la tarda a la Rua i que tornava d’un ball.

—Quan hauré acabat els estudis, viatjaré. Tinc ganes de conèixer món. M’embarcaré sense ni cinc cèntims a sobre. Potser em llogaré de fogainer. Els poetes d’ací solen morir al llit amb tota la família al voltant i després els diaris comenten el darrer mot i la força del darrer sospir. I endavant amb la història. Jo voldria morir ben sol, amb les sabates posades, de panxa a terra, travessat per una fletxa.

Ella, que fins aleshores havia menat la conversa, començava a impacientar-se sota aquell doll d’eloqüència.

—Ai…! —digué tot d’una. Amb la mà s’aguantava el pit com si el cor volgués fugir-li.

—Què li passa?

Trigà una estona a respondre.

—No res, el cor…, he perdut el món de vista.

Se la mirà una mica esverat. No sabia què fer, si aguantar-la o si deixar-la anar. La noia sospirà profundament i es passà la mà pel front.

—Ja està…, ja ha passat. Tinc el cor feble. Deu ser la vida que faig…

—I els de casa seva no li diuen res?

—No se’n preocupen.

—Hauria de fer una vida mes sana. Aire lliure, cultura física, d’hora al llit…

—Conec la cançó: peix i verdures.

—No —féu ell una mica desconcertat—. No vull dir això, en el fons. Vull dir estimar…, més honestament.

—I morir-me de pena, és clar. Gràcies. He triat la meva vida ja fa qui-sap-los dies. Només penso collir-ne les flors… —li llençà una mirada rapidíssima, de biaix, una mica divertida, i continuà amb veu més baixa—, que diria la meva portera.

Ell caminava mirant a terra, una mica abstret, i no s’adonà de la mirada. Brandà el cap amb una certa recança:

—… i equivocar-se.

—Equivocar-me? Oh, no em vull casar, jo. Si és en això que penses… A cinquanta anys, quan passaré comptes de tot, estic convençuda que em felicitaré del resultat. Hauré tingut l’amor, la il·lusió, les paraules amables, almenys. Hauré evitat, com evitem un bassal d’aigua un dia de pluja, l’ensopiment i la vulgaritat.

—Però una vellesa sense fills, tanmateix…

—… i sense néts…, sense oncles, nebots i altres parents… L’enterrament a les dotze del migdia.

—És inútil.

—Redimir-me?

El cel es cobria de núvols espessos. Un vent baix, que alçava brusques polsegueres, els portava de la banda de mar. Avançaven de pressa, devorant estrelles.

A la Plaça Molina el cel ja era tot cobert i el vent panteixava sinistrament a les cruïlles i per damunt de les teulades.

—Quin acabament de nit que es prepara!

—Ja t’he dit que el vent m’agradava.

Es tragué la capa que el vent feia voleiar horitzontalment i la hi donà.

—Guarda-me-la.

Ell l’agafà, s’aturà, mirà el cel.

—A quina banda viu de Consell de Cent?

—De cara a mar; a l’esquerra, baixant, del Passeig de Gràcia. Per què?

—Per la Via Augusta farem drecera. Adoben el carrer i el camí no és massa bo, però hi guanyaríem molt. Ho dic pel temps.

Ni tenia pressa ni por de la pluja. Tenia ganes simplement de passar per aquell carrer tan ample, tan desert. «Semblarà que estiguem sols al món». Recordava que, cap a la meitat, entre Molina i el baixador de Gràcia, hi havia un jardí amb un plàtan molt vell plantat ran de reixa, amb tot el fullatge decantat al carrer. Sentir passar el vent per entre les branques d’aquell arbre, al costat d’aquella noia, seria inoblidable.

Tot d’una començaren a caure gotes. Espaiades, però rodones i feixugues, percudien el sòl amb una remor sorda que augmentava la densitat d’una manera inquietant.

—Només faltava això. —La noia mirà a banda i banda cercant un lloc on poder-se aixoplugar.

—Si volem trobar una porta, haurem de córrer fins a la casa rosa. En aquest tros només hi ha jardins —va dir el minyó una mica esverat.

Haurien de córrer com dos infeliços. Maleïda pluja que li desfeia tots els projectes.

—Posi’s la capa i no es mullarà tant. —La hi posà i amb les dues puntes li féu un gran nus davant dels genolls—. Podrà córrer?

—Em sembla que sí.

Agafats de la mà es precipitaren carrer avall perseguits per la pluja i el vent que els empenyia una mica de costat. De terra s’havia aixecat una olor calenta, asfixiant, de pols humida. La pluja semblà minvar un moment: el núvol que l’havia duta devia haver passat, però un altre de més feixuc s’apropava.

Quan arribaren al primer portal queia un veritable diluvi. No podien dir una paraula de tan cansats. El cor i els polsos els batien. Ella es va desfer la capa i s’espolsà com un ocell.

Es mirà el minyó i esclatà a riure.

—Pobre vestit… —Donà un cop d’ull a la faldilla prisada, tota molla i bruta de baix—. Si fes una mica més de calor m’estaria sota la pluja. A l’estiu, quan som a fora i plou, em poso un mallot i me’n vaig a passejar per la platja. És deliciós…

El vent inclinava la pluja cap a l’altra banda de carrer. Davant de la casa on s’havien aixoplugat s’estenia una zona ampla de dos metres de terra seca. A la vorera d’enfront hi havia un fanal. La noia estigué estona mirant-se’l, silenciosa. Tenia les celles juntes i tancava i obria els ulls com si estigués sola.

—Fes com jo i no estaràs tan trist —digué sense girar el cap—. Tanca els ulls una mica i mira el llum. Ja veuràs que colors. Veus? Verd, vermell, blau…

Ell va tancar els ulls i els obrí a poc a poc.

—No en veig cap.

La noia seguia el joc amb tanta aplicació que ni li va respondre, com si no l’hagués sentit. Al cap d’una estona, una mica enervada, exclamà:

—No ho deus fer bé. Has de tancar els ulls però no del tot. Deixa una escletxa, molt petita, oberta.

El minyó ho tornà a provar; aclucava les parpelles i les obria tot just un pensament. Però, per ell, aquella llum groguissa semblava inalterable.

—No veig res.

—Vol dir que tindràs vida llarga. —Va dir-li-ho amb una ombra de desdeny—. Els qui veuen set colors es moren l’endemà. Jo, avui, en veig cinc. Espera, que hi tornaré, a veure si canvia.

Ell es sentí una mica deprimit, com si la possessió d’una llarga vida fos una prova de robusta mediocritat. La noia, submergida en l’experiment, s’aguantava el respir.

—No hi ha res a fer. Només en veig cinc. Hi havia un blau que semblava que s’anés a tornar violeta. Quina por que he tingut…

El joc els havia distrets una bona estona quan s’adonaren que el xàfec havia passat. Terrats amunt, un núvol s’esquinçava lentament i deixava veure un bocí de cel fosc amb unes quantes estrelles al fons. Però encara es sentia caure aigua pertot arreu i la claveguera no donava l’abast a engolir-la.

El noi sospirà com si s’hagués alliberat d’un malson.

—Em pensava que teníem aigua per tota la nit. Si em vol creure, no ens entretinguem.

—No t’hauria agradat haver de dormir aquí al portal? A mi ja em començava a fer una certa il·lusió.

Ell ja feia estona que sentia apuntar una mena d’impaciència. Tenia les cames fredes, l’esquena xopa i un tremolor als genolls que per més esforços que feia no podia controlar.

—Ja no plou. Ens en hauríem d’anar.

La noia allargà el braç amb la mà estesa, mirà enlaire, però no es va moure.

—On tens la careta?

S’havia tret el nas de cartó quan corrien sota de la pluja i el duia a la mà, agafat per la goma.

—Si no te la poses, no vinc.

Sense dir res, amb un aire condescendent, es posà la careta i el bigoti. Ella s’adonà que tenia el front ple de granets.

—Deus haver menjat alguna cosa que t’ha intoxicat.

—Qui, jo? Vol dir pel front? El metge m’ha dit que era la creixença. —«Ves en quines coses de fixar-se, també…», pensà.

Sortien del portal, deixaren la zona de llum i s’endinsaren per una zona de tenebra. Aquell tros de carrer semblava abandonat: vora una pila d’escombraries, dos gossos furgaven atrets per la pudor nauseabunda. Al capdavall del carrer ja es veien els llums de la Diagonal.

Caminaven de costat, sense dir un mot. Ella s’aguantava les faldilles i avançava a poc a poc perquè amb prou feines veia on posava els peus.

En ésser a mig carrer una ombra s’avançà i es plantà al seu davant; li demanà foc.

L’home tenia la veu rogallosa, era molt alt i corpulent. Com si acabés de néixer de la terra, una ombra més curta, se’ls plantà al costat.

—Foc? No en tinc. —Es disposava a continuar avall, però una mà feixuga com una pota d’ós li caigué al pit.

—Ei, no tan de pressa, la parella…, els calés.

El noi sentí una aguda contracció al diafragma, els ulls se li entelaren una mica, però, d’esma, intentà una exhibició de sang freda.

—Encara que sigui Carnaval, ja és una mica massa tard per fer broma.

—A veure quina cara fas, disfressa? Goita, tu, com piula el pardalet. Que et duia cuquets, la mareta?

Quedà enlluernat: l’home l’enfocava amb una llanterna elèctrica.

—Quan tinguis més pèl a la cara ens ho faràs saber per escrit. Aquest caganer es pensa que tinc ganes de fer broma… De moment, afluixa.

La noia intervingué. Tenia la veu lleugerament alterada, tremolosa.

—No val la pena de discutir. —I allargà el portamonedes a l’home gros.

—Conxos! Quina estrella! T’hi ha sortit tota sola al front, com a la Mare de Déu?

L’home gros, tot enraonant, passà el portamonedes al seu company.

—Gabriel, compta la moneda.

—L’home baixet obrí el portamonedes i en tragué dos bitllets.

—Vint-i-cinc i vint-i-cinc…, cinquanta… —digué sense entusiasme.

—I tu, vailet, encara no et decideixes?

El noi estava a punt d’esclatar d’ira continguda.

—Jo no dono res.

L’home gros tornà a enfocar-li la llanterna: amb l’índex i el polze li agafà el nas de cartó, l’estirà tot el que donava la goma i el deixà anar en sec.

—Això per començar; i per acabar…

Li donà una bufetada que el féu caure a terra.

—I ara, aixeca’t. Penedit i escarmentat. Gabriel, la cadena i la medalla de la nena. Quan farà la primera comunió ja n’hi regalarà una altra el padrinet.

L’home baixet passà darrera de la noia i li descordà la cadena.

—Enfoca, que no hi veig prou. La tanca és molt petita. —El gros passà darrera de la noia i enfocà el llum. El baixet va dir—: Gràcies. Ja està. —I donà la cadena i la medalla al gros.

El minyó s’havia aixecat, penosament de terra, brut de fang, amb el nas de cartó de gairell i la galta adolorida.

—I l’estrella, no la voleu? —va dir la noia fent un esforç per somriure.

Ni li contestaren.

—Gabriel, neteja el mocós.

L’home petit s’hi apropà i començà a escorcollar-lo. El gros digué rient:

—No et tallis, que porta tisores.

—I poc calé. —De la butxaca li havia tret un portamonedes, petit i vell, tot esmolat dels cantells.

—Un duro i dues pessetes… Set pessetes i ben pispades.

El gros mirà el minyó amb curiositat i li va dir:

—I per això cridaves tant, ase?

Es cordà l’americana, s’alçà les solapes i escopí.

—I ara, avall!

Es girà de cara a la noia, es tocà la visera de la gorra amb la punta dels dits:

—L’acompanyarem un trosset, princesa. Amb nosaltres anirà més segura. Es vol treure la careta? No? Vostè mateixa.

Se li van posar un a cada costat. El minyó anava una mica endarrere. Hauria plorat. Sentia una nosa a la gola i tenia els ulls humits. Ella parlava amb aquells homes.

—Ja em podíeu haver deixat unes quantes pessetes, també… Almenys per agafar un taxi fins a casa. Ho heu fet molt bé, però una mica exagerat. Una noia, no se la deixa sense ni cinc cèntims.

—Potser té raó —digué l’home baixet.

—Gabriel, no siguis romàntic. Pensa en el bistec.

Arribaren a la Diagonal.

—Bé, nosaltres toquem el dos. Si vol tenir millor companyia, ja ho sap. Farà pocs negocis amb aquest pardalet.

Ella esperà que s’allunyessin. Amb els colls de les americanes alçats i les gorres enfonsades, els dos homes desaparegueren a la cantonada. Aleshores ella es dirigí cap al noi, que s’havia quedat una mica allunyat del grup, i li va dir:

—Quina aventura…!

Ell no contestà. Tenia la mirada fosca i el vestit moll i tacat de fang. Ella no gosà dir-li res més. El vent s’havia calmat i la nit era suau i vellutada. Caminaven molt a poc a poc entre les palmeres esquifides. El Passeig de Gràcia esclatava de llums. Els plàtans, immòbils, tenien les branques tot just borronades. L’asfalt, negre i tibant com una pell, cobert de paperets i flors marcides, brillava amb clarors canviants. Dels arbres i dels balcons penjaven serpentines de tots color. Encara queien gotes dels balcons i de les branques. Era tot el que quedava de la festa. De tant en tant passava un cotxe, il·luminat de dins, amb homes i dones disfressats, ja ensonyats i una mica lassos.

—Per què estàs tan preocupat?

No podia resistir més aquell silenci. Ell començà a enraonar tot greu.

—No, no és que estigui preocupat. És una cosa pitjor. Hauria volgut fer d’aquesta nit…, no sé explicar-me…, una nit com aquesta! En volia un record per a després, per a guardar-la. Perquè jo de viatges no en podré fer mai. Ni de versos. Ni és veritat que estudiï. Estudiava. Ara treballo. Tinc un germà més jove que jo i jo sóc el cap de casa. I ara ja ho sap tot. I també sap que he quedat malament, que he fet el ridícul fins a un extrem…

Es sentí penetrada d’una pena molt forta. Semblava que se li hagués desglaçat una secreta reserva d’angoixa al fons del pit i li pugés a la gola per a tornar-se-li un punt dolorós. S’aturà i el mirà fixament. Potser una mirada dolça, llarga, podria encomanar-li una mica de coratge. D’esma es tragué la careta i la deixà sobre el banc que tenien al costat. Ell quedà embadalit: «Sembla un àngel».

—Riu, que m’ha caigut una gota al nas.

L’anguniejava aquell fervor malenconiós amb què ell la mirava. Semblava que hagués perdut la noció del lloc on eren, de l’hora que passava; com si per a ell només existís aquell somriure recollit, els ulls d’atzabeja, aquells cabells daurats i flonjos que devien fer olor de camps de primavera, una mica cansats damunt de les espatlles rodones. «Deu pensar que sempre més em riuré d’ell quan recordaré aquesta nit i aquells homes… Fins a la fi dels anys».

No s’adonaren que tornaven a caminar, que les cases passaven, que els arbres quedaven enrere i que en venien d’altres, fatals, inevitables.

—Oh!, he perdut les flors… —S’aturà una mica nerviosa—. Potser me les he deixades al portal, tot jugant amb els canvis de colors…, o potser aquells homes… —Callà perquè parlar d’aquells homes era tornar a posar davant d’ell aquell record grotesc que el cremava. Es mossegà els llavis. Li dolia haver perdut les flors. N’hauria posada una dins d’un llibre i sempre (seca com paper i sense perfum i sense ser gardènia) li hauria dut, en trobar-la entre dos fulls, un color de nit, una remor de vent, els seus divuit anys que, en el moment de tenir-los, ja sentia perduts.

—Les flors? Oh, no valien la pena… —Deixà passar un moment, somrigué, alçà les espatlles i murmurà—: no hi pensi més.

La noia se’l mirà una estona sense dir res. Decantà el cap, féu un gest amb la mà com si li volgués agafar el braç, renuncià.

—No sé per què et preocupes tant per un incident sense importància. Podia haver passat a qualsevol. Estic segura que la meva presència t’ha cohibit, sense mi hauries reaccionat d’una altra manera… I ja que m’has explicat coses teves, em sembla que jo te n’he d’explicar de meves.

Tenia la veu estranya, semblava que s’esforcés per enraonar.

—Saps? No és veritat que tingui un amant. No he estimat mai ningú. Tots els companys del meu germà que s’han agradat una mica de mi els he trobats… No sé explicar-me. És difícil de dir les coses tal com les pensem…, o com les sentim. És a dir, tots els nois que fins ara s’han agradat de mi m’han estat indiferents. Els nois joves, probablement, no m’agraden: les persones grans em fan una mica de por. A vegades estic convençuda que pateixo d’alguna malaltia estranya, perquè estic bé quan estic sola en la meva cambra, amb els meus llibres, amb els meus pensaments. Oh, els meus pensaments no van gaire lluny; no és que vulgui donar-me importància. He fugit del ball no sé ben bé per què. Hi havia anat amb el meu germà i la seva promesa. No ho hauria de dir, però em sap greu que el meu germà s’hagi promès. Érem els millors amics del món. Els germans més ben avinguts que hagin existit mai… Tampoc no és veritat que pateixi del cor. A vegades el sento palpitar fort. I és perquè… No trobaré mai ningú que pugui substituir el meu germà. Que pugui ser el que el meu germà representava per a mi, saps?

Ell sentia una tristesa que li pujava de molt endintre. Hauria donat la vida per poder substituir aquell germà.

—… i quan l’he vist ballant amb ella m’he sentit terriblement abandonada. I m’ha vingut un desig furiós de tornar a casa, d’agafar tots els retrats de quan érem petits i anar-los mirant d’un a un per poder tornar a sentir-me en cada lloc on havien estat fets… El que sí és veritat és que me’n vaig a París; però hi vaig perquè el meu pare és francès i ha signat un contracte per tres anys. És enginyer. Treballarà en una presa. A París, hi estarem només de pas. Després ens enterrarem en un poble de mala mort i jo…, jo em casaré un dia o altre amb un home que s’assemblarà al meu pare…, i que vindrà a mi com si hagués nascut així, gran, i amb una certa predisposició a l’obesitat… —Va somriure.

Sonaren tres batallades que ompliren la nit d’una ressonància una mica lúgubre, lenta. L’aire era nítid i les estrelles brillaven com diamants. Dels arbres venia una olor d’aigua tendra.

—… i faré un casament complet. O em dedicaré a perfeccionar l’educació dels fills del meu germà quan vindran a passar l’estiu amb nosaltres. —Sospirà profundament, torbada per la màgia insidiosa de l’hora i de la nit—. No em casaré per amor. Ni per interès. O potser per totes dues coses alhora. Tindré una casa ordenada amb molts pots de confitura i de conserves fetes a l’estiu per a l’hivern. Graus armaris de roba plegada. I si tinc fills tindran el que jo he tingut: foc a l’hivern i una mar ampla a l’estiu. És a dir: Titània a l’aigüera.

Somrigué amb un somriure cansat que es resolgué inopinadament en una rialla franca, joveníssima, de cristall.

—Aquesta nit, quan t’he trobat, m’han vingut ganes, tot d’una, d’inventar-me una altra vida.

—A mi, també, sap? Jo ja feia tres mesos que estalviava, que no pujava al tramvia —això que visc a Gràcia i treballo al carrer de la Princesa— per poder llogar aquest vestit. A casa, mentre va viure el meu pare, mai no ens va faltar res. Un dia es va ficar al llit, molt malalt, i ja no va sortir-ne més. El poc que teníem s’ho va endur la malaltia i l’enterrament. Per mi va ser dur. Vaig haver de renunciar a tot el que m’agrada. A tots els projectes. A tot. Vam quedar molt sols. Jo era el gran. I havia de dissimular per no fer més pena a la meva mare. És una mica ridícul que ho expliqui, que em planyi jo mateix. Fa pobre d’esperit. La meva vida podria servir per a fer-ne una novel·la barata. Avui, després d’haver passat tres mesos estalviant pensava que em divertiria amb els companys, però així que m’he vist amb aquest vestit ja m’ha vingut vergonya. I ja he sortit, ja, amb els companys, és clar. Però ells anaven amb les seves promeses i al cap d’una estona de ser al Tibidabo m’han desaparegut sense que me n’adonés. He caminat molt, he passat temps assegut en un banc del parc sota del funicular…, encara no és veritat. La veritat costa de dir. Al Tibidabo hi he anat perquè un amic, que treballa en un restaurant, m’havia dit que anés a veure’l. Els pastissos que ens hem menjat, me’ls ha donats ell. I quan m’he assegut en el banc del parc, pensava que la vida és ensopida, i mirava la nit i tota l’estesa de llums fins que me n’he cansat.

—Coses del Carnaval, no et sembla?

… i el Carnaval s’havia acabat: el vent i la pluja l’havien ajudat a morir. «Nosaltres també ens hem mort una mica», pensava ell, «o els fantasmes que hem anat deixant pel camí». Cap ull ja no podia discernir-los a l’extrem de l’Avinguda, amb els pastissos i el xampany, ran del reixat amb el perfum de les falses gardènies o en el portal on s’havien refugiat durant la pluja. Tot allò era lluny, vague, una mica absurd, com si no hagués estat.

—Em donarà la seva adreça a França?

—Si encara no la sé.

Ella sí que no es recordaria més d’aquella nit El soroll del tren que se l’emportaria n’esborraria el darrer vestigi. Però ell…, ell no podria trobar una altra noia com aquella, amb aquell somriure, amb aquells cabells… De tant en tant la veuria plantada al seu davant, una mica desdibuixada, portada per un perfum, per un sospir de fulles, per un eixam d’estrelles espectrals al fons del cel, pel revolt sobtat d’un silenci.

—Sap què faré, un dia? —Tenia la veu entelada i pronunciava els mots distintament, cautelosament, com si caminés sobre d’una corda fluixa i tingués por de precipitar-se cap a un buit insondable de melangia.

—No ho sé.

—Aniré a la placeta de l’Avinguda i cridaré: «Titània». I escoltaré l’eco. I tornaré a cridar: «Titània», fins que me’n cansi. Sap? Potser només passa quan ets jove que desitges una mica desesperadament que el moment d’ara, no s’acabi. Que no s’acabi res del que tenim… I encara ho desitgem més fort quan el que tenim ara, ens sembla el millor de tot.

—Em penso que és veritat. Els meus pares, veus?, estan contents de marxar, en canvi jo… Serà com si em tallessin una mà. Si el meu germà vingués amb nosaltres, no ho sé, potser em faria il·lusió un país nou, una altra gent, uns altres amics…, el meu germà es quedarà, casat…, perquè es casarà abans que marxem. I aquests carrers tan meus, i aquest cel, tot el que m’ha fet tal com sóc, quedarà perdut: primer darrera d’uns quants dies, després darrera d’uns quants mesos, darrera de molts anys per acabar…

Havien arribat a Consell de Cent. Travessaren el Passeig de Gràcia. L’asfalt, lluent de pluja, ja començava a tenir llargues zones opaques, seques. La nit s’acabaria aviat. Un pensament de celístia ja començava a insinuar-se a l’horitzó, al fons dels carrers, sobre les cases, cap a la banda de mar. Aviat guanyaria el cel i les estrelles s’anirien fonent d’una a una.

La noia s’aturà davant d’una casa luxosa. A través de la porta —un gran reixat de ferro i cristall— es veia l’escala de marbre encatifada. Ell pensà: «Ja està, ja s’ha acabat». Hauria volgut trobar-se en una platja al costat d’ella, estirats a la sorra, i escoltar les onades.

Ella digué joiosament, amb aquell canvi brusc de tristesa a alegria tan característic:

—Ja sóc a casa. Ara ja ho puc dir: quan hem trobat aquells homes, he pensat que potser no hi tornaria mai més.

Enraonava, però no sabia ben bé què dir, ni com acomiadar-se d’aquell minyó que havia estat company seu d’unes hores i al qual ja li sabia una mica de greu d’haver fet confidències. Si hagués tingut el poder d’una fada de debò, d’un cop de vareta màgica l’hauria fet desaparèixer, o potser l’hauria convertit en arbre i no li hauria calgut pensar-hi més. Però el tenia al costat, tot enfervorit, i li semblà que mai més no es podria desfer de la seva presència. Es sentí plena de crueltat. «No, no és crueltat, és que tinc son…». Una lassitud dolça li penetrava tots els membres, un pes tossut se li havia instal·lat a les parpelles. Havia de fer un esforç per no cloure-les. Desitjava de ser a la seva cambra, treure’s la roba, posar-se un pijama fresc, estirar-se ben plana al llit i dormir sense somnis.

A ell semblava que l’haguessin encantat. No podia treure els ulls del portal: el brancatge d’un arbre es reflectia en els vidres i les fulles acabades de néixer, gronxades per l’aire, el tacaven de clarors i d’ombres.

—Ha arribat l’hora de separar-nos… —Sospirà, i afegí ple de recança—: Abans voldria demanar-li una cosa…

Ella pensà entre boires: «Si almenys la digués ben aviat…» perquè la son era allí: als ulls, als braços, a les cames, l’anava conquerint tota: cos i esperit. Semblava que no hagués dormit mai i que tota la son dels seus divuit anys reclamés imperiosament de ser dormida en una sola nit.

En veure que ella no responia féu un esforç per trobar les paraules i continuà:

—Fa una estona que hi penso, però no sé com dir-ho. Abans d’anar-me’n voldria, aquests cabells tan bonics…

Els mots li fugien del pensament com els ocells de la branca i li deixaven només un balbuceig. No sabia com demanar-li que li deixés tocar els cabells.

—… em sembla que hi porta un paperet…

—Per què no el treus?

Somrigué com invitant-lo.

El minyó allargà el braç i la mà li tremolava com si fos vivent, deslligada del cos: la hi posà damunt dels cabells i els acaricià.

—I ara, ens diem adéu?

—Adéu.

Ella obrí la porta. Abans de desaparèixer dins l’ombra de l’escala, girà el cap i li digué tendrament:

—Adéu.

—Adéu.

Però ella ja no el devia haver sentit. La porta s’havia clos amb un cop sec, metàl·lic.

El minyó es quedà davant de la casa, indecís, i es sentí de sobte restituït a la nit, al carrer, a la seva realitat més nua; com si aquell so l’hagués tallat d’un altre món. No li quedava res: només aquell deix de seda a les puntes dels dits; potser una mica de polsim d’or com el que deixen les papallones. «M’he enamorat com un boig», pensà. Començà a caminar lentament sota els arbres. Un cop de vent agità les fulles al seu damunt. Sentí una mossegada de fred rere la cuixa i instintivament portà la mà a l’estrip. Allargà el pas.

—Recoi! Què diran quan els tornaré el vestit…?

Un gos perdut se’l mirà, des d’una mica lluny, es posà a córrer i començà a seguir-lo. A l’altra banda del carrer feia estona que sonava un despertador. Lúgubrement: com si intentés de despertar un cadàver.





Promesos


—Fa estona que no dius res. Què tens?

—Què tinc? No res. No tinc res.

—Estàs tan preocupat que ni t’has recordat que avui és el meu aniversari. No et renyo, no… Però em feia tanta il·lusió tenir divuit anys!

Caminaven lentament. Ell, com que era més alt, li passava el braç per l’espatlla; ella l’agafava per la cintura. Entre les branques dels til·lers de la Rambla passaven fresques onades d’aire, i els darrers raigs d’un sol que ja començava a desistir, omplien les fulles d’or.

—Anem a mirar les flors.

Passava un tramvia i una camioneta de correus: hagueren d’esperar-se per a travessar. El vent que féu el tramvia aixecà una mica de pols i caigueren volves d’un arbre. Es van aturar davant de l’aparador: un paradís defensat pel cristall que els reflectia. Les roses, les branques de lilà blanc, els lliris morats amb els pètals carnosos tacats d’una pinzellada groga, els poms de flors de pèsol: malva, blau i rosa, vivien llurs darreres hores d’immòbil bellesa insultant. De la penombra de la botiga, darrera de les flors, sortí una mà bruna amb les ungles polides i agafà dues branques de lilà. Unes quantes flors blanques van caure giravoltant sobre els lliris.

—Ja està?

—Què vols dir, «ja està»?

—Si ja te les has mirades prou.

—Jo?, no me’n cansaria mai. Veus aquella rosa? La que es gronxa una mica perquè l’han tocada quan han tret els lilàs? És tan fosca que sembla negra… N’has vistes mai, tu, de roses negres?

—No sé què els trobes a les flors… Tot això… —va fer un gest amb el cap com si volgués fer caure una nosa que li acabessin de posar sobre els cabells— dura un dia. Si les deixessin aquí, a l’aparador, i passessis demà a aquesta hora, no te les miraries ni un segon. Anem?

—Espera’t.

—Em moro de set.

—Saps què m’agradaria?

—Què?

—Que un dia em compressis flors, encara que només fos un pom mol petit.

—No veus que és una cosa passada de moda, això de les flors…?

Tornaven a caminar. El cel era gairebé blanc, desmaiat. El sol lluïa rere uns núvols prims.

Entraren en un cafè petit, desert.

—Vols seure a fora?

—No: els tramvies fan massa soroll.

Van triar una taula arraconada. Des d’on seien es veia la cafetera elèctrica: lluent, coronada per dues columnes de vapor espesses i brunzents. Estar al cafè els donava una sensació de confort i de llibertat. Tot era net, acollidor: el cuir vermell dels bancs ran de paret, les ampolles arrenglerades en els prestatges de fusta clara i envernissada, els miralls que les reflectien, fins i tot el paisatge, els fragments d’arbres i de façanes i de cel, tot semblava acabat de fer, menys vist: un món diferent i lleuger.

—Oi que tens les mans petites, tu?

Les tenia creuades damunt del portamonedes, vermell, amb una «A. M.» de metall daurat. Unes mans flonjes, però nervioses. Ell li resseguí amb l’índex les ungles pàl·lides, d’un color blanc-rosat, indefinible.

—Deixa’m veure la ratlla de la vida.

Li agafà la mà esquerra i començà a estudiar-ne el palmell.

—Viuràs més anys que no pas jo: «Senyora viuda de Ramon Espià».

—Ja que ens hem de morir valdria més que ens moríssim tots dos el mateix dia.

Al costat d’aquelles mans, les seves eren amples i dures, «d’home»; li vingué un desig boig de besar-les-hi; a vegades semblaven ocells.

El cambrer, repenjat a la columna, els havia oblidats. Era gros i calb. Mirava el carrer i, de tant en tant, es passava la mà per la pell lluent del cap.

—Ei, dues cerveses!

L’home va espavilar-se. Es girà; tenia els ulls ensonyats.

—A l’acte!

—Saps…? Et voldria demanar una cosa…, però sobretot no t’enfadis. —Li veia els ulls blaus, límpids, penetrants—. Estic una mica amoïnada perquè s’acosten els exàmens i estic molt endarrerida. Per a poder treballar hauríem d’estar, almenys, quinze dies sense veure’ns. Ja saps com és el professor d’història. Sembla que parli a un congrés de savis i no s’adona que nosaltres no som més que…

—Dues cerveses!

El cambrer deixà els vasos sobre la taula i es mirà la parella tendrament.

—Quant és?

Va pagar. Així podrien anar-se’n quan volguessin sense haver de picar de mans. El cambrer tornà el canvi, agafà la propina i se’n tornà a la seva columna.

—Et sap greu que hàgim d’estar quinze dies sense veure’ns?

—Per què no ens podem veure?

—Ja t’ho he dit: perquè perdem massa temps passejant i vindran els exàmens i…

La mirà recelós. Ella bevia, amb els llavis una mica enfora, per entre l’escuma blanca.

—Podem veure’ns com sempre. Per què busques excuses? Si és que no tens ganes de veure’m, ja m’ho pots dir clar.

—Ramon…! —suplicà amb els ulls plens d’angoixa. Havia deixat el vas damunt de la taula i repetí—: Ramon…

Tot d’una ell li agafà el portamonedes.

—Per què em prens el portamonedes?

—No ho sé. El necessito. Me’l vols deixar?

—És clar que sí…

Una mica desconcertada, va veure que l’obria, que regirava per dins i que començava a buidar-lo. Tenia un ble de cabells sobre el front pàl·lid d’adolescent i les mans li tremolaven una mica. Deixà sobre la taula la barreta de carmí i la polvorera d’esmalt verd amb un drac daurat incrustat al mig. El bitlleter. La llibreteta de les adreces que li havia regalat feia un mes, una mica avergonyit perquè era el primer obsequi que li feia.

—Per què ho mires tot?

—Et sap greu?

Tenia una duresa als ulls que dia no li havia vist mai.

—Gens, però…

Va llegir les adreces que ja coneixia: la del professor d’anglès, amb el número de telèfon i els dies de les lliçons amb els horaris: dimarts, dijous, dissabte; de quatre a cinc. L’adreça del perruquer i la de dues amigues: Marta Roca i Elvira Puig.

Quan ho va haver tret tot, ho tornà a posar a dins. Tancà el portamonedes, encara el mirà per tots costats i l’hi va tornar.

—Ara tu.

Es tragué la cartera de l’infern de l’americana i la hi donà.

—Mira-ho tot. Vull que ho miris tot.

—Però, què et passa?

Tenia la cartera a la mà i se’l mirava una mica espantada.

—No em passa res. Mira tot el que hi ha a dins. Tots els papers.

Una mica indecisa, va treure els bitllets, les targetes, les cartes que ella li havia escrit l’any passat quan tot just eren amics, durant les vacances, a Tossa. Un retrat d’ella fet a la platja; era una fotografia molt fosca perquè, al moment de fer-la, un nuvolet havia cobert el sol. Molt arraconat va trobar un paperet.

—També ho guardes, això?

—El guardaré sempre, ja t’ho vaig dir. Veus? Jo me’n recordo i tu no.

Va desplegar-lo: «Sí, em casaré amb tu». Ho havia hagut d’escriure, perquè quan ell li va preguntar si volia ser la seva dona s’havia quedat sense veu.

Tot traient els papers de la cartera sentia que ell s’anava calmant! Ho posà tot al seu lloc i la hi tornà somrient.

—Ho farem sempre —va dir-li tot ficant-se la cartera a la butxaca—. Entre tu i jo no hi ha d’haver cap secret. Mai. Serem com dos germans.

Van sortir al carrer. Tots dos es sentien una mica desplaçats, estranys. L’aire era fresc, net i ple de colors.

—I si quan faci anys que som casats t’enamores d’una altra?

—Calla…

Li estrenyé el braç tendrament i hauria plorat, perquè tot el paisatge, cases, arbres i carrers, li semblava fals i inútil.





Cop de lluna


Feia mitja hora que havien deixat la carretera i anaven per un camí vorejat d’herbes altes i de flors morades que s’esmunyia entre els camps de fenc. El sol ja era fort i l’aire tebi palpitava. De tant en tant, un ocell alçava el vol xisclant, descrivia un cercle, davallava fins a fregar amb el pit els fencs ajaguts pel vent i desapareixia camps enllà. Pel camí venia un home en bicicleta. Quan fou prop d’ells el gendarme li va preguntar si el mas del pare Michel era gaire lluny.

—Darrera d’aquells arbres.

Mentre travessaven el bosquet van sentir una veu que cridava: «Marcel! Marcel!». Per entre els arbres baixava corrent un gos ronyós: quan el tingueren al costat es posà a lladrar tot reculant. Un home corbat pels anys però amb la mirada viva, espellifat i brut, sortí de darrera d’unes mates tot lligant-se les calces amb un cordill. El gendarme, que amb el gos s’havia espantat una mica, preguntà al vell si la masia de pare Michel era aquell casalot que hi havia enllà dels arbres, a mig pendís. El vell se’l va mirar amb una certa desconfiança, cridà el gos, l’amoixà amb una mà seca com un cep, i va dir tot alçant el cap amb vivacitat:

—Sóc jo, el pare Michel.

—Us porto l’home que vau demanar.

—Quin home?

—El que vau demanar al Grup de Treballadors, si no m’erro… —el gendarme estava una mica perplex—. No us heu pas repensat?

—Perquè voleu que em repensi?

El vell es posà a caminar i el gendarme i el minyó el seguiren. El gos, que guardava una dotzena de cabres, començà a empaitar-les i a emmenar-les cap a casa.

Redossat a la façana hi havia un banc de fusta corcat pels anys i guerxat per les pluges. El gendarme hi posà un peu damunt, obrí la cartera, es va treure una estilogràfica del butxacó del pit i va dir al vell que signés un paper ple de lletra impresa. El vell es gratà el cap i se’l mirà de cua d’ull.

—Tinc dolor a la mà… Si amb una creu n’hi hagués prou…

—Podeu fer una creu, si no sabeu d’escriure.

—Jo no he dit que no sabés d’escriure: he dit que tenia dolor a la mà.

—Feu la creu, doncs.

El vell es tornà a gratar el cap i mirà de dalt a baix el minyó que anava amb el gendarme i que encara no havia badat boca.

—És l’home que vaig demanar, oi?

—Em sembla que us anirà bé; i, si no, pitjor per ell.

—Què voleu dir?

—Si no fa les coses que li maneu, o si les fa malament, escriviu de seguida…, o feu escriure. Jo passaré de tant en tant. —Donà un cop d’ull al minyó i afegí—: Si no es porta bé ja sap que l’espera una Companyia Disciplinària.

El vell va fer una creu una mica torta al peu del contracte, se la mirà una bona estona pensarós i tornà l’estilogràfica al gendarme.

—Si no em convé, el dec poder tornar?

—Què voleu dir, si no us convé? El contracte és per sis mesos i, si treballa, l’heu d’aguantar sis mesos… Teniu uns ànecs ben bonics…

L’ànega passava a poc a poc, gronxant-se, amb mitja dotzena de petits al darrera. Anaven tots molls i s’ajocaren al sol.

—Aviat en tindré una altra colla. Serà millor que no aquesta, perquè l’ànega és més grossa. Aviat naixeran…, si una tronada no me’ls mata dintre de l’ou… D’on és?

—Qui?

—Aquest.

—Ah, és espanyol.

—M’han dit que són treballadors però aquest fa cara de gandul… Marcel!

El gos corria cap als ànecs que s’havien aplegat vora del banc esverat i cridant.

—Jo necessito un home que treballi: la terra és molt baixa. Qui li pagarà el viatge si l’he de tornar?

—El viatge rai! No puja gaire.

—Així no sabeu qui li pagarà el viatge?

—Deixeu-vos d’històries: el viatge no el paga ningú. És a dir, l’Estat.

—L’Estat? Voleu dir els meus conills i les meves oques. I el meu blat.

El gendarme tenia ganes d’anar-se’n i no li contestà. Havia fet una mica el ronsa per veure si el vell li donava un got de vi, però quan veié que el temps passava i que el vell feia el distret, li digué que els espanyols eren bona gent i que estava segur que tot aniria bé. Anava a fer una carícia al gos, però el gos li ensenyà les dents. Va enretirar la mà de pressa i començà a baixar cap als arbres i als camps.

—Som-hi!

Van tirar cap al darrera de la casa. Per una escala de fusta que hi havia arrambada a la paret, pujaren a una peça espaiosa, mig graner i mig desembaràs. L’escala tenia tres o quatre barrots trencats i per entrar al graner calia anar amb molt de compte perquè la llata de fusta que feia de llindar era mig podrida. Un parrac fet de saca penjat de biaix feia de porta. A terra hi havia una estesa de patates negres, amb grills de color verd tendre, trencadissos, i, al sostre, lligades a les bigues —per a passar per sota s’havia d’ajupir el cap—, rastelleres de cebes i de forcs d’alls. Quan el vell va veure que Pere s’ho anava mirant tot, va moure el cap d’una banda a l’altra: «Són diners perduts; amb la meitat que me n’haguessin quedat per a la sembra, n’hauria tingut prou. No t’hi encaparris». En un racó es veia un llit de ferro pintat de blau, amb la pintura escrostonada, una màrfega prima per matalàs i per cobrir-se una flassada vella tota arnada. Una altra flassada feia de coixí: era de cotó i estava caragolada i lligada amb cordills. Damunt el capçal del llit, clavat a la paret amb un clau a la punta de cada ala i un altre al mig del pit, un corb enravenat i ple de pols feia una gran taca d’ombra.

Pere deixà la maleta que duia al peu del llit, es va treure l’americana i digué:

—Puc començar quan vulgueu, però si abans em donéssiu una mica d’esmorzar… Des d’ahir a les set que no he tastat res.

El vell es revinclà.

—Tot just arribes i ja pidoles… Veus? No hi ha porta: si a l’hivern encara ets aquí ja mirarem d’arreglar-ho. I pensa que si vols fugir potser no et sortiran bé els comptes. El gos té bones dents, gràcies a Déu, i dorm a sota. Jo no corro gaire, però et podria atrapar una perdigonada… No riguis, que no val la pena. Deu ser per menjar més fort que portes aquestes dents de plata…!

Es va alçar el llavi amb el dit i li ensenyà una geniva pelada.

—Faig més via jo amb les meves genives que tu amb les teves dents postisses.

Tot anant cap a l’escala li digué en veu baixa:

—Deixa el corb tranquil: és mort i no pot fer cap mal. Si calgués ja en parlaríem.

El menjador i la cambra eren una sola peça. La llar, plena de cendra i runa, tenia una vora esbotzada. Devia fer molt de temps que no s’hi havia fet foc. Tot i que no es veia rastre de cuina ni de fogons, l’habitació feia pudor de fum. El cobrellit era fet de pedaços, de trossos de roba de tots colors. Als racons s’amuntegaven eines velles i ferros rovellats.

El vell obrí un armari, furgà una estona per dins, va treure un tros de cansalada i el tirà sobre la taula de l’armari estant. Després agafà un pa i tallà dues llesques.

—Au, atipa’t. Menja de pressa.

Pere anava en mànigues de camisa. El vell se li instal·là al costat, li agafà un braç i el palpà una estona:

—Estàs magre —va dir—. M’hauries agradat més gras. Aquí et podràs refer. Si tens set trobaràs aigua al pou, però no en beguis massa perquè et faria mal. Baixa sempre la galleda petita: la corda és vella i es podria trencar. De vi —li ho digué a cau d’orella— no te’n faltarà. Te’n donaré cada diumenge si treballes bé…

Pere anava mastegant la cansalada com si no hagués sentit res.

—Tu en deuries voler cada dia, oi? Cada dia, a cada àpat i entre hores… També m’agradaria a mi, i no pas poc. Però no podem fer bogeries.

S’assegué i callà una estona, tant com va durar la menjada. Després s’alçà, tancà la cansalada a l’armari, anà fins al portal i va fer un xiulet al gos. Pere s’havia alçat i es tirava les mànigues de la camisa amunt. El vell agafà un sac i li digué:

—D’enraonador no ho ets gaire. Més val així. Has collit mai pastanagues?

—Si us he de dir la veritat, no.

—T’ho hauré d’ensenyar tot, i des del començament. Potser encara hi guanyaré, perquè així faràs les coses al meu gust.

Encerclat de filferros, d’esbarzers, de canyes seques i de trossos de sac, l’hort, a tocar de la casa, era molt gran. Pel capdavall passava un rec enclotat i, vora el rec, gairebé sota d’un presseguer carregat de fruita, hi havia un massís de clavells. Vermells, tigrats, rosa: un grapat de colors damunt el llit de cendra de les fulles i les tiges.

—Agraden a les dones i tu fas cara d’anar-hi al darrera. No en veuràs moltes per aquests topants. Més val que t’avisi.

El sol picava i la terra era dura, solcada d’esberles en els indrets sense plantar. Pere estirà una pastanaga i es quedà amb les fulles als dits.

—Això mateix, destrossa-les. Que no ho veus que els treus el guarniment? —Li donà una empenta i li ensenyà com ho havia de fer. Apartava la terra amb els dits, sense tocar les fulles, descalçava tot el peu de la planta i l’arrencava amb una estirada seca—. S’ha de treballar amb el cap, minyó, que per això el tenim.

Ompliren tres sacs i els portaren al porxo. L’ombra de la casa blavejava, estreta, i no feia un alè d’aire. Les gallines, dretes ran de la paret, tenien la cresta caiguda i al mig del bec badat els tremolava una llengüeta de color de corall. Els ànecs eren al rec. Dintre de la casa la calor era quasi palpable. Per dinar va tornar a sortir la cansalada; però el vell begué un vas de vi i es menjà un tall de formatge de cabra. De fora entrava una olor espessa d’herbes seques i de terra calenta i una llenca de sol que semblava de xarop.

A la tarda feren herba per als conills i van serrar quatre llates per engrandir la barraca on dormien les gallines. El vell tenia el cap ple de projectes, tot d’una va dir que se n’anava una estona, va trigar prop de dues hores i va tornar amb un cavall. Quan el tingué enganxat a la segadora va cridar Pere, que regava els enciams de la punta de l’hort.

—S’ha de treballar per a l’hivern i hem d’aprofitar el bon temps, que passa com una bufada.

Amb un salt entrà a la casa i en sortí amb un feix de filferros rovellats.

—Tu faràs les garbes. No en deus haver fetes mai?

—No.

—Ja m’ho pensava… Quin ofici tens?

—Sóc…, era cuiner.

—Ofici de gandul. Ho he vist de seguida que tiraves per gandul. Devies voler guanyar la guerra fent salses. Aquí no tindràs ocasió de lluir-te gaire.

—Bé prou que ho veig.

El vell se’l mirà una estona, agafà el cavall pel ronsal, escopí aterra i va dir:

—No sé per què, però em sembla que m’agradaràs.

—Ep! A veure si baixes!

Encara era de nit. Estirat, Pere veia, emmarcada per la fosca més densa de la cambra, la taca rectangular del cel esquitxat d’estrelles. Li arribava un gemec esmorteït de branques i de fulles, el cant dels grills. De sobte va tenir la impressió que un insecte li corria pel pit: s’aixecà, es fregà la pell: era una gota de suor que li relliscava. Estava amarat. Assegut al llit va tancar els ulls. Els arbres gemegaven, lluny, com una mar secreta. Els arbres. Per què no lliscaven i canviaven de lloc? Com l’aigua? Per què les coses havien de ser sempre iguals? Li feien mal els ronyons i els polsos li palpitaven. Havia dormit com si fos un tronc de fusta, però li semblava que només havia dormit una meitat d’ell en un món d’ombres agitades mentre l’altra meitat contemplava aquell rectangle d’estrelles. Ni s’havia tret els pantalons i havia sentit tot d’una la veu del vell com si vingués d’un altre món. A penes si veia les agulles fosforescents del rellotge. Se’l ben apropà als ulls: eren les tres. A mitjanit, quan tornaven del camp, una lluna plena, rodona i lenta, encara ho inundava tot amb una blancor de sal. De les espigues que lluïen com si fossin d’acer, de la terra cremant als peus, emanava un perfum indefinible, dens i massís, que creixia i s’esllanguia com un respir.

Les anques del cavall, un cavall normand, vell, ros, amb taques més fosques, brillaven a la claror de la lluna, xopes de suor. El llom del cavall era una onada immòbil. El vell, com un posseït, no parava de cridar: «Ohè! Ohè!». El gos corria entre les espigues, anava i venia, botia entre les potes del cavall. Tot allò era una mica irreal, com un malson. De tant en tant, una ombra lleugera travessava el tros segat i corria a amagar-se.

—Busca’l, Marcel, busca’l! —cridava el vell.

Una estrella relliscà tot d’una, ratllà un moment la nit, i altra vegada hi hagué aquella gran immobilitat encesa. Però la nit declinava a poc a poc i aviat emergirien les coses, ancorades, sòlides, intactes. Si fugia? On podria anar? Un enyorament fosc i imprecís el furgava per dintre i li pujava pit amunt cap als llavis. Es passà la mà per la cara i sentí un rastre d’olor de fenc i de nit d’estiu. Una olor que li feia venir ganes de plorar.

Saltà del llit. Ni els dies que havia passat al Grup treballant a la pedrera, quan anava a buscar aigua al riu per als motors i la pujava a galledes rost amunt fins a la màquina, no s’havia sentit tan cansat. Obrí la maleta i en va treure un raspallet de les dents, un tub de pasta, un tros de sabó que feia pudor de greix ranci i el drap que li servia de tovallola.

El vell, així que el va sentir que baixava, sortí de la casa amb un llum de petroli i el deixà damunt del pou.

—Bon dia. Ja has dormit?

—Gairebé no he tingut temps… Bon dia.

El vell s’escurà el coll, es passà la mà pel cap i murmurà:

—Potser és una mica d’hora, però així ens vagarà de fer la migdiada.

Pere féu pujar una galleda amb molt de compte, es rentà les dents i s’ensabonà la cara. El vell agafà el raspallet, se’l mirà detingudament, va fer-lo giravoltar entre els dits i, aprofitant que Pere s’estava esbaldint, se’l va passar per la galta a poc a poc rient. Tot d’una s’aïrà:

—Si et penses que has vingut per fer el senyor o el saltimbanqui, t’equivoques molt. Com hi ha món! Tinc més de seixanta anys i no m’he rentat mai els peus expressament, sents? I a les dents no cal que els facis punta, que ja les tens prou esmolades.

Es tornà a mirar el raspallet, va fregar-lo amb el dit i el deixà amb una gran cautela sobre la pedra.

Començaren a treballar a punta de dia. Quan queia la tarda, mentre estaven ensofrant les tomaqueres, va arribar el carter. Deixà la bicicleta arrambada a la casa i des de l’altra banda dels filferros va cridar amb la mà ran de boca: «Pere Ferrer?». El vell es dreçà penosament, donà una ullada a Pere i una altra al carter amb un aire desconfiat, com si acabés de descobrir una gran traïció. Pere va fer un bot i arrencà a córrer: «Deu ésser el tabac del Grup», digué quan passà pel costat del vell. El carter li va donar un paquet, obrí una llibreta i li allargà un llapis: «Poseu el nom aquí». Mentre Pere signava, es tirà la gorra enrere i s’eixugà el front amb un mocador de quadres. Era un home jove, cepat, vermell de cara, amb unes celles negres i espesses. No treia els ulls del paquet. Pere se’n va adonar, li tornà el llapis i la llibreta. «Espereu», va dir-li. Esquinçà el paper de fora, obrí un dels paquets de cigarretes, li’n donà mitja dotzena. «Gràcies, minyó. A reveure la companyia».

Feia quinze dies que no havia sentit la olor de tabac: quan es girà, topà amb el vell. El tenia darrera i se’l veia tot malhumorat. «Tot aquest tabac us donen?, i encara us queixeu…? Deixa-me’l veure».

Agafà les cigarretes i les olorà.

—Saps que podries fer? Guardar els paquets i quan vagis al poble ven-te’ls. Te’n donaran el doble del que valen. I més i tot, si ho saps fer. Jo et puc guardar els diners, si vols…

Pere tornà a la feina tot repartint-se els paquets per les butxaques dels pantalons. El vell se li plantà al costat.

—Sí o no, te’ls vols vendre.

—No pas per ara.

El vell va rondinar una mica, tot feinejant. Com que Pere treballava sense fer-li’n cas, s’anà posant frenètic. Tot d’una callà. Ja fosquejava, i Pere, que estava ajupit arrencant herbes al peu d’una tomaquera, va pensar que se n’havia anat a la casa, indignat; al cap d’una estona s’adonà que el tornava a tenir al costat.

—Gira’t a poc a poc i mira damunt dels filferros… —li va dir amb una veu tan baixa que a penes es sentia—. No t’alcis i no facis soroll.

Pere girà el cap i mirà a l’indret que el vell li assenyalava. Sobre la tanca de l’hort hi havia un corb immòbil.

—Només faltava aquest. —El vell tenia la veu mig escanyada—. Cull una pedra i tira-la-hi. Fixa-t’hi bé i no l’erris!

Pere mirà el vell, que s’havia ajupit prop seu i li agafava el braç amb una mà tremolosa.

—És un corb i els corbs no fan cap mal. Deixeu-lo tranquil…

—Tira-li una pedra! Què saps tu? Tira-li una pedra i, sobretot, no l’erris.

Pere va estrènyer les dents irritat, però collí una pedra, s’alçà a poc a poc i la llançà al corb. L’ocell baté les ales, va fer un crit, féu dues voltes per l’hort i tornà a posar-se al mateix indret.

Quan ja estava ajupit per collir una altra pedra va sentir que el vell l’estirava.

—Anem, anem. És inútil. Em pensava que tu podries… Deixa’l estar per avui.

Sense dir-se res més anaren cap a la casa. El vell tenia els ulls molt oberts i es va girar dues o tres vegades. Quan foren al peu de l’escala li va dir:

—Vés a dormir, vés. Demà és diumenge i podrem treballar tranquils.

Pere es passà la mà pels cabells i mirà l’home amb una certa sorpresa.

—I avui no soparem?

—Tens raó… Vés-te’n a dalt de seguida i ja et pujaré alguna cosa. Però no et moguis, sents? No et moguis.

No es podia adormir. El vell li havia pujat un parell de tomàquets, un tros de pa i un gran tall de cansalada. S’ho havia menjat de pressa i s’havia fumat tres cigarretes una darrera de l’altra. El cap li pesava com si hi tingués a dins una esponja xopa d’aigua calenta. Devia ser el sol, que li havia fet mal. Sentia un pessigolleig a les venes inflades del braç i només de pensar en la cansalada li venien ganes de vomitar. Feia calor i vent. Un vent ple de pols, intermitent, que s’anunciava de lluny amb una gran remor de fulles i regolfava de sobte dintre del graner. Plouria. La nit era plena de núvols espessos amb les vores blanques de lluna; el vent se’ls enduia, els esfilagarsava, els tornava a refer. De tant en tant, per un esquinç, es veia un tros de cel blau fosc, lluent com de porcellana. La flassada feia pudor de llana bruta i li cremava la pell. S’aixecà i anà fins a l’entrada. Tenia set, però no li quedava esma per anar a baix i treure aigua del pou. El vent era calent. Vent de desert. Un raig de lluna va fer aparèixer el flotó d’arbres de darrera del corral: totes les frondes es gronxaven. Després li va semblar que sentia un soroll de gotellada al sostre. Es va estirar a terra, ran de llindar. No es podia treure del nas la pudor de pols i de be de la flassada. Els ossos li feien mal, però el llit, fet i fet, també semblava una post. A l’últim es mig adormí. No hauria pogut dir quanta estona feia que dormia quan el despertà la pressió d’una mà sobre l’espatlla i un respir calent i angoixós damunt de la galta.

—Què hi fas aquí? Aixeca’t. Hi ha algú foraster per aquí i hem d’anar a fer una batuda.

Tenia el vell molt a prop i sentí una forta alenada d’alls i de vi. El vell duia una escopeta i estava molt excitat Es posà els pantalons i baixaren l’escala mirant de no fer fressa. Un cop a baix el vell li va donar un garrot que hi havia arraconat a la paret, al peu de l’escala.

—Val més això que no pas res, però no és amb bastons ni amb escopetes que els farem fugir, si és el que jo em penso… I, sobretot, no facis el valent.

Caminava arrupit amb tot el cos tirat endavant. El vent havia parat i voltava la casa un gran silenci. Els branquillons cruixien sota llurs peus. Passat el corral van entrar per entre els arbres. Pere es girà: la casa es retallava lleument sota del cel negre. Un ocell xisclà i es sentí un cop d’ala entre les fulles quietes.

—Aquí no hi són…

Pendís avall, van sortir dels arbres i començaren a caminar pel fenc. Devia haver plogut bastant perquè Pere va sentir que els pantalons, xops, se li enganxaven als turmells. El vell s’aturà un moment i escoltà: tenia el braç estirat al llarg del cos i amb la mà estrenyia l’escopeta ajaguda. No gaire lluny un grill cantava. La lluna sortia lentament de darrera un núvol i més enllà del camp les masses negres dels arbres s’anaven perfilant.

La veu del vell era tan canviada que Pere amb prou feines si la va reconèixer:

—Entrarem per l’hort. No et quedis endarrere. Potser encara hi serem a temps…

Van travessar el camp i el camí. Anaven de costat i Pere sentia ran de l’espatlla el panteix del vell. Quan foren al rec van pujar per entre les mates. Lluent com una fulla de navalla, l’aigua lliscava sense fer remor amb un cant de granotes a banda i banda. Vora el rec la tanca de filferro era ajaguda i van poder entrar a l’hort per darrera. Un préssec madur va caure a l’aigua i les granotes emmudiren de cop: semblava que el silenci hagués aconseguit una nova dimensió. Eren dintre el perfum dels clavells i Pere sentí que un fil de teranyina li creuava la cara. Sense voler-ho va agafar el braç del vell. La lluna havia desaparegut i el vell es va aturar en sec.

—Què hi ha?

Pere li deixà anar el braç.

—Res: una teranyina.

—Què vols dir, una teranyina?

—Vull dir això: una teranyina.

El vell callà una estona, sospirà profundament i es repenjà a la soca del presseguer.

—Si no em tens confiança —digué amb la veu excitada— no farem res. Potser et penses que em passejo per gust, o per no deixar-te dormir. Com vulguis. Ja veurem quina cara faràs si el topes. —S’anava irritant—. He tancat Marcel a la casa perquè no ens destorbés i perquè no tingués por. Ell els sent d’una hora lluny. L’hauries de veure com tremola, i això que és una bèstia… Però té els sentits més fins que tu.

Pere sentia el seu panteix a tocar.

—Potser avui m’he equivocat i no hi ha ningú. I què? Més val així. Creu-me. No hi ha ningú, veus? —Li agafà l’espatlla amb una gran força—. Digues-m’ho d’una vegada que no hi ha ningú!

—Qui voleu que hi hagi? Em sembla que esteu carregat de manies. No hi ha ningú. Que no ho veieu?

El vell li deixà estar l’espatlla com si es cremés. Pere collí un préssec a l’atzar i el queixalà. Era massa aspre. L’anava a llençar, però s’ajupí i el deixà a terra sense fer soroll. El vell, amb la veu més calmada, preguntà:

—Què has collit?

—No res. He deixat un préssec a terra. Valdria més que anéssim a dormir.

—De primer anem al cobert. Em dec haver equivocat o potser ja són fora… Però més val estar-ne segur.

A l’altre cap de l’hort vora la pila dels fems, hi havia la llenya per a l’hivern sota un cobert de canyes. El vell hi entrà i en sortí de seguida.

—Bé, sembla que no hi ha ningú. Anem a deslligar Marcel.

Feia més de mitja hora que voltaven i Pere s’adormia dret. Com que anava descalç tenia les plantes dels peus adolorides.

Baixaren al celler a les fosques. El vell va encendre un bocí d’espelma i el deixà en un relleix de la paret. Dintre una gàbia de conills, vella, Marcel grinyolava tristament.

—Ha estat perquè no patissis…, perquè no patissis.

Deixà l’escopeta en un racó i obrí la gàbia. Abans de deslligar el gos, es girà i assenyalà cap a un dels angles del celler. La llum de l’espelma quasi no hi arribava, però Pere veié una caixa de fusta llarga i estreta.

—És la meva —li va dir tot passant-li el braç per l’espatlla—. Quan hi seré estaré més tranquil. Diuen que quan hi ets ja no has de tenir por de res. —S’hi acostaren i el vell va tocar-la amb la punta del peu—. Me la vaig fer jo i m’hi vaig mirar molt; la de la dona també era feta meva. Bessones. Es van emportar la caixa, però ja l’havia omplerta de terra i ella es va quedar a fer-me companyia, que bé prou que ho necessitava. Que la busquin!

S’assegué sobre la caixa, es passà la mà per la galta i estigué quiet qui sap l’estona. El gos grinyolava tranquil i tenia els ulls lluents i immòbils.

—No sé per què deu haver vingut, avui. El corb, vull dir. Primer em pensava que venien per ella, que volien trobar l’indret. Hi senten, i potser hi veuen, de lluny. Però vénen per mi. La darrera vegada va picar el vidre de la finestra amb el bec, tota la nit. Encara no l’he pogut haver. L’altre va costar menys; s’havia aturat a la teulada del corral i com que jo estava amagat entre els arbres el vaig ensopegar a la segona escopetada. Tenia una taca blanca sota de l’ala. És el que hi ha al capçal del teu llit. Vénen per mi, no t’amoïnis —afegí preocupat.

S’aixecà, obrí la caixa i en va treure una ampolla. Després deslligà el gos. Pere veia la seva ombra a la paret engrandida, plegada pel sostre. No sabia què dir. Marcel sortí de la gàbia i es quedà dret al mig de la cava, tremolant. El vell li amoixà el cap, agafà l’escopeta, es posà l’ampolla sota el braç, pujaren i anaren cap a la casa. Pere se n’anà al portal.

—Bé, jo me’n torno a dormir.

Feia vent altra vegada i començaven a caure gotes espaiades. El gos ensumà tots els racons, estigué una estona al llindar amb el cap baix i reculà fins als peus del llit. El vell l’observava ple d’inquietud.

—No sé pas què té aquest gos. Espera’t una mica.

El vell va encendre el llum de petroli, va penjar l’escopeta i amb l’ampolla que havia pujat de la cava omplí mig vas i l’hi donà. Era un líquid transparent que groguejava. Pere se n’empassà un glop i sentí una furiosa cremada a la gorja. «Vés amb compte, que és fort: fet a casa…», li digué el vell, que no li treia els ulls de sobre. Després ajustà la porta i se li plantà al davant:

—Ets amic meu, oi?

Pere semblava que tingués una nafra viva al coll, però el vell no va esperar que li contestés:

—Ara t’ho ensenyaré, el que busquen… Però abans ho has de saber tot…, o quasi tot… Sempre li ho deia a la dona: deixa’ls fer. I mentre no et toqui, deixa-la fer. Jo la vaig veure primer que no pas ella. Molt abans que ella la veiés. Em despertava a la nit i se’m posava a ballar davant dels ulls. Així… Veus? Com si tingués sentits. I jo, quiet. Quiet com si fos mort, per veure si l’ensarronava. Hi havia nits que no passava res, i si passava, jo no me n’adonava. Però l’endemà que havia vist la flama blava tot m’anava malament: o se’m moria una gallina, sense estar malalta, o una vaca m’agafava la malura… Aleshores tenia tres vaques i se’m van morir totes així: d’un cop de llum blava als meus ulls. Les cabres se’m gamaven. Un dia se’m va encendre la xemeneia i encara no sé com; per això mai més no hi he fet foc. Però aleshores només la veia jo. Una matinada la dona em va clavar les ungles al braç: jo dormia. «No veus res?», em va dir tremolant com una fulla petita. «No veus una cosa blava que va i ve sense parar?». Jo ja feia molt de temps que la veia, però no li n’havia parlat mai… Ja no va fer res més de bo. Es va anar decandint… Quan va ser morta la vaig amagar i es van endur la caixa i la terra. La vaig ben acotxar. La flama no ha tornat més. Ara vénen ells: es passegen, busquen… Ets amic meu, oi? Espera’t. Seu i no miris.

Va sentir que forfollava per l’armari, però no gosava mirar perquè el vell no es pensés que l’espiava. Després li semblà que alçava una llata de l’empostissat.

—No és ben bé això el que busquen. Si fos això rai… Primer volen fer-me por i després volen la meva carcassa. La meva i la d’ella. Mira!

Escampà damunt de la taula un grapat de monedes d’or. Amb les nines dilatades mirava alternativament les monedes i Pere.

—Només ho saps tu, que les tingui. M’agrades perquè no dius mai res. Perquè ets quiet. Ja veus si et tinc confiança. Amb tu a la casa estic més tranquil. Potser s’hi miraran més a venir… Si és que mai tornen…

Recollí les monedes, les embolicà amb un drapot i les tornà a l’amagatall. Quan hagué posat la llata va desfer el llit, va treure una màrfega que hi havia sota del matalàs i la va posar a terra.

—Dormiràs aquí, al meu costat. Si em moro i vas fent tot el que et diré no t’hauràs de queixar de res. Tanca bé la porta.

Pere posà la balda i anava a apagar el llum, quan el vell, que ja s’havia estirat al llit, el cridà:

—Escolta: quan t’han portat el tabac, has firmat amb totes les lletres?

—És clar. Amb totes.

—Així, saps d’escriure?

—Sí.

—I, si saps d’escriure, deus saber de llegir…

—És clar que en sé!

—Vols llegir-me una cosa? —Sense esperar resposta va treure un llibre brut i vell de sota el coixí—. Només una mica; però comença pel començament.

Era un tractat d’astrologia. Pere començà a llegir amb una veu cansada. El vell movia el cap d’una banda a l’altra, neguitós.

—No t’entenc. Llegeixes massa de pressa. Massa lletres…

Pere tancà el llibre i s’adonà que, tot d’una, el vell s’havia adormit. Se’l mirà una estona, pensarós.

—Sembla que l’hagin assassinat… Sembla que l’hagi assassinat —va dir entre dents—. Quina història!

Es va beure calmosament el dit de marro que quedava en el vas i va encendre una cigarreta amb el llum de petroli. Després apagà el llum i s’estirà sobre la màrfega.

L’endemà Pere va adonar-se que el vell se’l mirava amb desconfiança. S’havien llevat tard i, mentre dormien, el vent havia escombrat els núvols. A migdia el sol ho cremava tot. La terra, amarada pels ruixats de la nit, feia un baf marejador. El vell adobava la tanca de filferro, cap a la banda del cobert de la llenya, i no el deixava d’ull. Tot era clar i el cel enlluernava. A la tarda el vell s’endugué les cabres i li va dir que netegés bé el corral. Van sopar a les set. Pere va menjar amb un gran esforç la cansalada entre dues llesques de pa amb tomàquet i, quan va veure que el vell no li deia res, va sortir a fora.

—Abans d’anar-te’n al llit em podries tornar a llegir els primers fulls del llibre.

El vell s’estava al portal, i Pere, que ja tenia el peu al primer barrot de l’escala, va tornar enrere a contracor. Va veure que, mentre havia estat fora, el vell havia posat l’escopeta damunt del llit. Agafà el llibre i es va asseure. El vell no li treia els ulls de sobre.

—Ja no hi són, allà on eren ahir, sents, minyó? —exclamà tot d’una—. Potser et penses que bado i que tu ets molt espavilat. Busca-les! Si les trobes, te les dono… I allò que et vaig dir de la dona, potser és veritat, però també podria ser que fos mentida. Entesos? Ja pots llegir.

A terra encara hi havia la màrfega i Pere va pensar que l’hi tornaria a fer dormir. Encara no feia deu minuts que llegia, el vell li digué que ja se’n podia anar, perquè tenia son.

Pere s’enfilà al graner i s’estirà al llit. Podia escriure al Grup i anar fins al poble a tirar la carta. Amb un parell d’hores en tindria prou. Diria que el vell era boig. Si enviaven algú per veure què passava no li costaria pas gaire de fer-li-ho comprendre. Tornaria a la pedrera, o a la bòbila…, no era gaire engrescador…

Estava mig abaltit i el desvetllà un grinyol de frontisses. Era la porta de baix. Una altra ronda? Ja esperava el crit del vell, però va sentir un soroll estrany, com si rasquessin la paret a l’alçada de la seva porta. Amb una revolada s’aixecà i s’abocà a fora. El vell li havia tret l’escala i, a la claror de la lluna, va veure que la deixava ajaguda a terra. Més enllà hi havia el rectangle de color verdós del llum de petroli.

—Almenys podríeu avisar! Si hagués hagut de baixar m’hauríeu fet trencar la nou del coll!

—No has de baixar per res.

El veié com entrava a la casa i sentí el cop de la porta que el vell havia tancat amb fúria. El gos grinyolava darrera el corral. Pere se’n tornà al llit furiós.

Es van parlar tot el dia amb una mena d’ira continguda. El vell volia arrencar les ortigues que minaven un bon tros de l’hort i Pere pujà al graner a buscar uns guants vells, de pell, que li havia regalat un company el dia que van passar la frontera. Quan el va veure venir amb els guants, el vell es congestionà. Va deixar la galleda a terra i li digué que se’ls tragués de seguida.

—Si arrenco les ortigues sense guants, després no podré treballar perquè les mans em faran mal. Deixeu-me tranquil.

—Et penses que vas de visita? Te les hauria de fer arrencar amb la boca. Potser no menjaries tant.

Va sentir un glop de ràbia a la gola, però es va contenir i començà a arrencar les herbes. El vell donà una puntada de peu a la galleda i va cridar molta estona. Marcel se’l mirava, assegut sobre les potes del darrera, amb el cap dret; de tant en tant estremia tota la pell del llom per fer fugir les mosques. Cap al tard, el vell es va calmar i van anar a tornar el cavall. Els brins d’herba tenien les puntes recremades. Un ventet suau movia les fulles dels arbres, gronxava les canyes i arrissava l’aigua, blava i rosa de posta, del rec. L’asfalt de la carretera era tou i bullent.

Quan tomaren ja hi havia estrelles. Després de sopar el vell va dir que calia treure la palla de l’estable per fer lloc per a la nova. Les garbes lligades ja s’amuntegaven al camp i haurien de batre aviat. La setmana entrant tornarien a tenir el cavall.

Feia una nit clara i seca. L’aire era dolç com a la tarda, una mica més fresc, i de tant en tant un ventet que ni es sentia alçava un nuvolet de pols arran de terra, davant de la casa. La nit semblava de seda, com una fulla de lliri. Quan van tenir la palla fora, el vell agafà un sac i donà la forca a Pere. Omplien el sac i l’anaven a buidar al porxo. Aquella palla una mica esmicolada serviria encara per als covadors. El camp, els arbres, la casa, tot respirava una pau infinita. Hi havia les granotes del rec i, a estones, un llarg sospir de fulles s’anava perdent. Pere es sentia com encantat per aquella beatitud i treballava a poc a poc. Era el bon temps a casa seva —quan encara tenia casa—, el temps d’anar als banys, el temps de les passejades de nit per la Rambla, amb Jaume Arcadi, mort a l’Ebre. El temps de les Festes Majors. Els dies de festa la seva mare feia unes grans arrossades. Els llagostins brillants, semblaven un vidre delicat. Tenien els ulls sortits, negres com les agulles de picar; olorosos, s’enrosaven de mica en mica mentre es coïen amb la carn fibrosa i blanca, de llet. A l’arròs hi havia talls de pollastre; la seva mare els matava el dia abans i li fregia el fetge i la sang per esmorzar. Hi havia rodanxes de congre i tires de pebrot vermell i, de tant en tant, un pèsol verd, dolç… Una gana fabulosa, com si fos de tots els homes que han patit fam al món, li omplí la boca d’una saliva fada, terriblement líquida. Li va semblar que tenia gana a les dents, a la llengua, a la volta del paladar. Tancà els ulls: les genives li tibaven, tenia una nàusea al fons del coll i sentia remor de sang a les orelles.

Tot d’una s’adonà que treballava amb una gran desesma i es va estranyar que el vell no li digués res. El tenia dret davant aguantant el sac obert, pacientment. Sense saber per què, això l’irrità molt. A la claror de la lluna el vell semblava una ombra d’un altre món, com els troncs dels arbres, més enllà, negres i aeris, que no s’assemblaven en res als troncs dels arbres de la terra. Però aquell despullament de les coses al cor de l’ombra que la lluna aprimava li anava estimulant la memòria dels detalls precisos; com si una mà invisible els estirés del fons d’un pou negre i els posés davant dels seus ulls.

La soca de l’arbre, dreta dins el silenci d’argent d’aquella nit d’estiu, de dies era coberta d’una escorça dura, aspra i grisa; ran de terra tenia un gruix de molsa que la calor feia tornar de color de rovell… Tota una corrua de formigues s’hi afanyava, s’amagava per les clivelles: unes formigues grasses, de color de móra, voraces, de mossegada breu, rabioses. El vell, pàl·lid com si s’acabés d’aixecar d’un llit de mort, esquitxat de sal i cendra, amb la cara buida, de dies era una cosa vivent, amb un nas curt i rodó, d’un vermell de cirera massa madura. Tenia la pell de la cara de color de terra, solcada d’arrugues horitzontals i profundes al front; dretes i fines a les galtes. Quan el sol batia, trafeguejava lleuger i menut, amb la seva camisa blava destenyida, apedaçada a l’esquena amb un pedaç blau marí furiosament nou.

La forca li pesava a les mans, i la fusta del mànec, llisa i brunyida, cremava: «Dec estar malalt», pensà. Les pues, rovellades, tenien la punta lluent; quan anava a enforcar la palla la lluna hi brillava. Arrencà a tossir. La palla que quedava era bruta i plena de pols, i la pols li omplia la boca i el nas.

—Quan haurem acabat donaràs una escombrada.

Darrera d’aquella ombra que tenia veu i manava, hi havia tanta de nit… I el cel dolç i tens com un ventre d’ocell, el rec amb les seves granotes, el presseguer carregat de fruita, els ànecs grassos i tebis. I, més enllà, una cosa difícil de dir…, però meravellosa! Aquella ombra, tan fràgil, era com un mur que no el deixava arribar a la pau, al repòs. «Quan haurem acabat donaràs una escombrada!». I tal! Li pujà una onada de sang als ulls, tan espessa que el cap li va rodar. La nosa era allí i a penes si vivia. Vetllat per una ombra al centre d’una nit infinita. «Què tinc?». Sentí una llepada de fred a la galta. Li va semblar que les mans se li posaven a viure soles, com si les hi haguessin tallades, contretes al voltant del mànec de la forca. Es mirà el vell a l’alçada del ventre. Més ràpid que un llamp el vell aixecà una cama i parà el cop de forca amb el peu. Cridà de dolor: les pues li havien esquinçat la pell i havien entrat fins ben endins de la carn.

—Potser tindré el tètanus…

Del llit estant, el vell parlava amb una veu càndida i mirava Pere de cua d’ull. A terra havia quedat un regueró de gotes de sang. Pere les anava eixugant amb un tros de sac.

—Se t’assenten les barres, diuen, i dures molt poc temps. Dec tenir febre. Toca’m la mà.

Li tocà la mà: no tenia febre. Pere s’havia estimat més la fúria del vell quan cridava, mentre li curava el peu amb vinagre, que el denunciaria als gendarmes i que el faria treure de casa amb les mans lligades com un criminal. No sabia per què, però aleshores li semblava que el seu acte, fet i fet, es justificava. Però la passivitat del vell, el to planyívol de la seva veu, feien una teranyina envescada que l’anava envoltant. Per què havia de gemegar aquell home i fer-li sentir que era per culpa d’ell que gemegava?

Com si li endevinés el pensament, el vell callà una estona. Havia tancat els ulls i respirava amb calma. S’havia adormit? Pere es va asseure vora la taula: no sabia què fer i no podia pensar en res. Tot d’una el vell obrí els ulls.

—No sé per què ho has fet —exclamà—. Jo no et deia res de mal… Si és pels diners que volies matar-me… Tampoc no els hauries trobats… Digues alguna cosa, almenys…!

Pere anava estenent amb el dit la mica de vinagre que s’havia vessat damunt de la taula.

—Què voleu que us digui? —Enraonava a poc a poc; hauria volgut justificar-se, però no trobava les paraules—. M’ha semblat que estava a punt de caure. Feia molta lluna… No m’he trobat bé.

—I et pensaves que et posaries bo donant-me un cop de forca? —El vell havia alçat la veu—. Mentida! Tot el que dius és mentida!

Pere deixà estar el vinagre.

—Si no em creieu, què hi puc fer? Aviseu els del Grup…, els gendarmes… —Callà una estona perquè sentia que es tornava a irritar. Després afegí en veu baixa—: Si voleu me n’aniré demà.

—Perquè tens por, oi? —Enfonsà el colze en el llit i va mig dreçar-se—. Perquè voldries que em quedés sol aquí amb tots els anants i vinents de la nit! —Va fer un gemec i es tornà a estirar—. Treu-me aquest drap del peu; estripa la camisa i embolica-me’l amb una màniga. Lliga-ho amb un cordill…

—Més val que no ho toquem. El drap que us hi he posat és més net que la camisa.

El vell no digué res. Ben estirat al llit tenia els ulls clavats al sostre. Pere no gosava moure’s. «Potser exagera», pensava, «i no té tant de mal com vol fer creure que té». Però tenia la sensació que havia de fer alguna cosa. Aviat seria clar.

Sense moure el cap el vell va dir bruscament:

—I l’escopeta, on l’has amagada?

—L’escopeta? —Pere se’l quedà mirant uns quants segons amb la boca oberta. Sentia escalfor a les galtes, s’anava tornant vermell i es sentia grotesc.

—Sí, l’escopeta… No facis el desentès… Et devies pensar que no et veia… Quan has sortit a buscar el drap t’has emportat l’escopeta. No estaves tranquil, oi? Tenies por que quan tornaries et foradaria una mica… Per estar en paus!

S’havia tornat a dreçar sobre el colze i estava tan indignat que s’ofegava.

—Et penses que sóc d’aquesta mena jo? Et penses que porto els comptes? Però vull l’escopeta dintre el llit. I carregada, m’entens? Carregada! I no cal que t’espantis, que jo em sé dominar més que tu. Altres maldecaps tinc, als meus anys… —Havia parlat de pressa, com si volgués evitar que Pere l’interrompés. S’estirà i amb la veu canviada afegí—: Posa’m alguna cosa sota del peu. Una cosa tova, perquè em fa mal. Belluga’t!

Pere agafà una manta, la cargolà i la posà sota la cama del vell. El drap s’havia anat xopant de sang. El vell digué:

—Calarem foc a la casa i tocarem el dos.

Això el calmà. Quan tornà a parlar semblava que triés les paraules amb esforç: les amollava a poc a poc, l’una darrera de l’altra, amb molt de compte. Tenia els ulls vagues.

—Aquí no s’hi pot viure…, ja t’ho deia. Em pensava que tu aguantaries més, però t’han caçat de pressa… Massa aviat. Potser la culpa és meva. T’he explicat massa coses. Però t’han ben encantat.

Els ulls se li aclucaven: tenia la mà al pit, sota la camisa. L’altra, una mica contreta, sobre la cuixa. Va fer una llarga pausa.

—Però si vols ens podem quedar… Seria millor no abandonar. A mi em dol que tot això es malmeti. Si vigiléssim tots dos… No els hem pas de donar gust, comprens?, a la primera ensopegada! —La veu se li aprimava—. Tu has corregut més món i en deus haver vistes de totes: jo no m’he mogut mai d’aquests voltants. Potser he treballat massa, i no cal… En la meva dona no hi pensis: ja està bé allà on és. Em semblà que ens en sortiríem i a la llarga ens deixarien tranquils…

S’havia anat abaltint mentre parlava, i ara, adormit, respirava amb una gran calma. Pere s’apropà a la finestra. El gall va cantar. Els vidres eren bruts i les pluges hi havien deixat tot de camins transparents. Mirà una estona: després anà a la taula, apagà el llum de petroli i sortí a fora.

El sol naixent pintava de color de jacint la façana de la casa. Una barreja de rosa i d’or s’anava escampant i diluint pertot arreu. Als seus peus un pardal alçà un vol ras, s’aturà sobre el banc de fusta, es picà l’ala amb dos o tres cops de bec precisos, tombà el cap lleugerament i tornà a volar cap a terra. Pere se’l mirà una estona mentre espicossava. Què faria? Anar-se’n…, i tornar a començar? Sentia una fatiga enorme. Començar què? I on? Més valia no pensar-hi.

Alçà el cap i va veure Marcel que se’l mirava del porxo estant tot brandant la cua, com si esperés que el cridés. Un gos ronyós, ardent, amb els ulls tendres, una mica sorpresos… Pere començà a caminar cap al galliner: rere el filat, dues gallines l’observaven, de perfil, amb una pota una mica alçada, indecisa. Quan va ser a dins anà cap als covadors; el baf de gallinassa li féu girar el cap. En un cabàs, la lloca s’estarrufà, tota rabiosa, obrí el bec i avançà el cap per picar-lo. D’entre les plomes sortí un pollet i piulà. En sortiren d’altres. En tenia disset. Negres i rossos, es passaven el dia piulant i buscant cucs. Va agafar-ne un: era una bola tèbia i flonja, palpitant, capçada d’un bec curt, amb uns ulls desperts. El va estrènyer una mica. «Si estrenyés fort», pensà, «l’ofegaria; però totes les lloques del món anirien covant». Deixà el pollet al cabàs i la lloca li picà la mà. «No t’amoïnis, que ja te’l torno…, i ve de qui sap on, com jo».

Quan es girà va veure que les dues gallines s’havien acostat i se’l miraven des de l’entrada del covador. Devien tenir gana; hauria d’anar a buscar el blat de moro. A fora, Marcel l’esperava grinyolant. També hauria de treure les cabres que belaven dintre del corral. Els conills, durant la nit, s’ho devien haver acabat tot… Començà a sentir-se pres en una polpa misteriosa. «Potser algú m’espera, no sé on… Però em sembla que he fet tard. Valdrà més que em quedi». Va tenir una estranya sensació de llibertat, com un vertigen. «No ho acabo d’entendre», murmurà, «quin món!».

Era prop de l’estable. La veu del vell va aturar-lo. Cridava del llit estant.

—Què hi feies al galliner?

—He anat a veure la lloca. Més val que dormiu.

—No toquis els ous, sents? D’ençà que ets aquí escassegen, i ja em penso de què ve… Que no t’hi vegi rodar massa, prop de les gallines!

La forca encara era a terra. Pere l’apartà amb el peu, agafà l’escombra i començà a recollir el boll.





En veu baixa


Va ser el darrer dia. El darrer. El darrer dia.

Duia un vestit blau pàl·lid. Un capell d’ales amples amb tires de vellut negre que li penjaven fins a mitja esquena. El color del vestit i els llaços de vellut és allò que més recordo perquè van ser les últimes coses que vaig veure. Aquell color blau. Blau cel. A vegades a l’estiu, el cel té un blau com el del seu vestit: un blau gris, un blau menjat pel sol. Els dies més ardents de l’estiu. Un blau amarg com les gencianes.

El vestit blau, els seus ulls amb les pupil·les petites i negres com el vellut del llaç, la seva boca —llet i roses—, les seves mans, tot, forma i colors, era un retret, un insult a la meva correcció. «Hi ha amors tristos i amors alegres: el nostre és un amor trist», m’havia dit un dia amb una veu grisa, monòtona, un dia, feia molt de temps. Però em va fer tant de mal que no podia oblidar-ho. «Per què, trist?». «Perquè ets un home correcte». Havíem estat vuit dies sense veure’ns perquè jo havia hagut d’acompanyar la meva dona, convalescent, a un poblet de muntanya. Un home correcte… Un home que vivia d’un gest d’ella, ple d’emoció per tot allò que fos d’ella, que em vingués d’ella. Un home correcte…

Encara veig la vela del cafè, aquell matí, color de taronja, amb el serrell que el vent feia ondular, els arbustos ran de vorera, el mirall amb l’anunci d’un partit de futbol, i sento la seva veu freda i profunda. «Em caso». Abaixà el cap, i l’ala del capell li cobrí el rostre. Només veia els seus llavis i el mentó, estremit de tant en tant per un tremolor nerviós. I el blau emmetzinat del seu vestit.

Tot era buit al meu voltant. I dintre meu. Una balma sense ombres i sense ecos. Vaig viure un període podrit, d’una màgia ineluctable. Les coses que em podien fer un signe, suscitar una esperança, s’esvaïen sobtadament com si una mà invisible se les endugués. Com si desistissin.

Després… A quaranta anys res no s’acaba. No. Res no s’acaba… Aquella criatura que em va néixer, que vaig voler, que viurà quan jo seré mort… El darrer fill. Una criatura, blanca i lleugera com un feix de flors. Albert va anar a veure-la amb el llibre de llatí sota el braç. La seva mare va dir-li: «No t’agrada tenir una germana petita?». Va mirar-la amb curiositat i menyspreu, cellajunt, amb els llavis sortits, lleument arquejats. Se n’anà sense dir un mot; va tancar la porta sense fer soroll. El darrer fill. L’havia desitjat obscurament del fons de la meva soledat, per omplir-la, com si volgués fer reviure tota aquella dolcesa morta, preservar-la dintre un ésser encara indecís, marcat.

Avui hem celebrat el seu aniversari. Ja comença a caminar, però encara necessita agafar-se: a un moble, a la paret. Si per anar d’una cadira a l’altra ha de fer uns quants passos sola, mira angoixosament al seu voltant i arrenca a plorar. Vaig demanar que li fessin un vestit blau. L’he agafada una estona i reia i feia uns crits petits, joiosos, com un ocell. He centrat la meva tendresa en aquesta bola de carn tèbia, en aquestes mans i en aquests peus tan petits. Una tendresa acerba. Ha començat a mirar-me fixament, encuriosida tot d’una, i m’ha obligat a tancar els ulls. Té unes pupil·les brillants i negres voltades d’una ombra de blau celeste.

Vaig tenir un desig impetuós d’escriure-li. «Veure’t, només. Encara que només sigui veure’t passar. Si et volguessis posar el vestit blau… Aquell vestit blau que duies el darrer dia». Vaig esquinçar la carta en mil bocins. Sé que va preguntar per mi. Devia preguntar per mi amb aquella veu sense color, sense matís: «Ah, ha tingut una nena?». Si almenys pogués explicar!, li… «Em caso». Si almenys li hagués pogut dir: «No ho vull». Les dues paraules em van empènyer cap al buit i queia i girava… Senyor, que és jove! Quina por que em feia la seva joventut… D’ençà que tenim la nena, el meu fill em mira com si em volgués desxifrar i el sento que somriu durament.

No he pogut dormir en tota la nit i ara el cap se m’obre. M’he aixecat per esbatanar la finestra i he tornat al llit. La cambra, fosca, de mica en mica s’ha omplert de celístia. He agafat fred i he tirat l’edredó amunt. El vent feia fregar les fulles del llimoner contra els vidres. «És a Alger», em van dir ahir a la tarda. «Ja fa dos mesos que va anar-se’n». Tota la nit he vist el mar i un vaixell. No em podia treure del cap el mar i el vaixell que es gronxava com les fulles del llimoner. Així que ha començat a fer-se de dia he anat a la cambra de la meva filla. L’he treta del seu llit gairebé brutalment. Ha rondinat una mica però no s’ha despertat. L’he tinguda en braços estona i estona. Lentament la claror ha tornat la forma i els colors a les coses. Estrenyia aquella mica de carn amb un cor que batega. Li dec haver fet mal perquè tot d’una ha esclatat en plors. «Què té?». La meva dona ha entrat inquieta, tot lligant-se el cinturó de la bata. «Fa estona que plora?». Llavors m’ha mirat: «Si veiessis quina cara fas de malalt! Què et passa?», he dit: «No res! No em passa res. No em miris així, no tinc res. T’ho asseguro. No em miris així». Ni en els dies més dolents dels meus divuit anys no havia tingut un desig tan furiós de morir.





Darrers moments


—De què és aquesta sopa?

—No es pot saber… Ni el cuiner no deu saber-ho.

La cambrera, els acabava d’omplir dos bols amb un liquid groguenc: hi flotaven unes miques de fulles verdes. Havien deixat la maleta a terra, al costat de la taula. Un gos s’hi acostà, l’olorà amb calma i s’allunyà perquè a la taula del costat, una senyora vella que duia un capell marró amb una ploma de faisà, li allargava una espina de peix.

—No em miris; menja.

Ell obeí i ficà la cullera dins del bol. Al cap d’un moment alçà els ulls i es quedà una estona mirant-se-la.

—Què penses fer?

Ella s’eixugà els llavis, dubtà un moment i va respondre:

—No ho sé.

—Em sap greu que te’n vagis així, sense saber què faràs.

—Val més que no hi pensis. —Ho digué mirant el bol i en veu molt baixa.

—Sí, sí, em sap molt greu…

—Menja.

El restaurant de l’estació era ple. Les cambreres anaven i venien de pressa amb el llibret de notes a la butxaca del davantal i el llapis penjat a la cintura al cap d’una cadeneta de metall. La d’ells era bruna. Devia tenir una quarantena d’anys; una quarantena d’anys marcits. Se la veia de mal humor i cansada. Duia els ulls molt pintats.

De tant en tant, ell mirava el rellotge: faltaven tres quarts per a l’hora del tren.

—Digues alguna cosa.

La cambrera agafà els bols i els posà el plat. Un plat de porcellana calent. Els serví un tall de lluç bullit, cobert de maionesa, amb dues o tres fulles d’enciam.

—Digues el que vulguis, però digues alguna cosa.

La cambrera tornà enrere:

—Dispensin, m’havia descuidat de servir-los els espàrrecs.

Els en posà mitja dotzena al costat del tall de lluç.

—Els compten bé: sis tu i sis jo. Estic segura que tots els qui sopen han comptat els espàrrecs que els han posat al plat. Sis espàrrecs. Gairebé els anys que feia que tu i jo…

Un tren xiulà. Es sentien cops de martell a les rodes barrejats amb els crits dels mossos de l’estació i amb el soroll dels altaveus que anunciaven la sortida dels trens.

—Ai!, la copa…

Anava a agafar una llesca de pa del cistellet i l’havia feta caure. La cervesa s’escampà pel paper que servia de tovalles, lliscà fins al cantell de la taula i començà a regalimar a terra.

—Aparta la maleta!

—Sort que no he trencat la copa.

Va entrar un senyor alt i prim que portava un impermeable de color de cafè amb llet. Amb un cop d’ull resseguí tota la sala, es va treure el rellotge de la butxaca de l’armilla, comprovà l’hora al rellotge de la paret i se n’anà a poc a poc.

Anaven menjant el tall de lluç. Menjaven d’esma: ni l’un ni l’altre no tenien gana.

—Quan penso que marxes sense diners… Sofriré molt pensant en tu.

El gos féu uns quants lladrucs: acabava de passar un gat negre i es posà a perseguir-lo per sota de les taules. Un senyor que menjava sol, una mica més enllà, es tornà vermell: protestava amb un aire de gran dignitat.

—Més val que no hi pensis. Ah…!, veus…?, no m’havia recordat de dir-t’ho: t’he deixat les camises planxades al prestatge de dalt de l’armari; els mitjons en el calaix de la dreta, allà on posàvem l’aspirina i els rebuts de l’electricitat… No t’agrada aquesta maionesa?

—Sí…

—Doncs per què la deixes?

—És a dir…, no m’agrada gaire.

El senyor de l’impermeable va tornar a entrar carregat amb dues grans maletes. Travessà la sala i es va asseure a la taula on abans hi havia la senyora del capell amb la ploma de faisà.

La cambrera es va endur els plats.

—Jo, raïm. I tu?

—Raïm.

—Dos raïms.

La cambrera es va apropar al senyor de l’impermeable, deixà la safata plena de plats damunt de la taula i apuntà la comanda a la llibreteta. Van entrar un home i una dona. L’home tenia un ull tapat amb un drap negre i portava una guitarra. Es posà a cantar amb una veu ronca i lassa. De tant en tant rascava les cordes amb les puntes dels dits.

—Em pensava que era prohibit.

—Què?

—Això. La mendicitat. Vols fumar?

Li donà una cigarreta. Ell n’agafà una altra i se la posà entre els llavis. La cigarreta tremolava. Va encendre un llumí i la flama també tremolava.

—Les dues últimes que em queden. T’he donat la sencera. La meva té un foradet.

—Canviem?

—Oh, ja el taparé amb el dit.

L’agulla grossa del rellotge es mogué i saltà un minut. La cambrera els portà el raïm i després serví el bol de sopa al senyor de l’impermeable. Al mateix temps li serví el plat de lluç, amb les fulles d’enciam, els espàrrecs i la maionesa.

—Mirem si els compta?

Començaren a menjar els grans de raïm d’un a un i de tant en tant fumaven. Tot d’una rigueren. El senyor de l’impermeable s’havia posat les ulleres: primer examinà què hi havia dintre del bol, després agafà la forquilla i anà separant els espàrrecs amb calma. Movia els llavis imperceptiblement.

—Tens fred?

—No…

—M’ha semblat que tremolaves.

—Vols dir?

A traves de la finestra es veien les branques d’un plàtan il·luminades per la claror d’un fanal. Les fulles eren grogues i un vent de primeries de tardor les gronxava suaument.

—Ja hi ha fulles grogues, t’hi has fixat?

—Però encara no fa gens de fred.

—Potser valdrà més que em comenci a preparar. I si cridessis per pagar?

Va treure la barreta de carmí i la polvorera del portamonedes, es pintà els llavis, s’hi passà la llengua per repartir el coloret i s’empolvorà. Al mirall es veié els ulls durs, sense expressió, encara una mica congestionats. Sentí, tot d’una, una lassitud infinita.

L’home de la guitarra se’ls havia acostat i estenia la mà. Una mà fosca, grossa, amb els dits molt llargs. Ell li donà una moneda.

—Potser que no ens entretinguéssim massa.

No li va contestar. Una mà com la d’aquell home que demanava caritat li començava a estrènyer la gorja suaument, suaument.

—Vols que t’acompanyi fins a l’andana?

No, no podia contestar. Era com si s’ofegués. La mà li anava estrenyent la gorja. Hi tenia dos o tres punts dolorosos.

—Saps quina és l’andana del teu tren? Em fa por que no t’hi perdis…

El senyor de l’impermeable havia obert una maleta i n’havia tret una ampolla de vi. Se n’abocà al vas i es posà a beure pausadament. S’havia menjat els espàrrecs amb cues i tot.

Ell va cridar la cambrera.

—Em sap greu, molt greu. Em sembla que sense mi et trobaràs…

Ja passava. La mà no estrenyia tant. Encara pogué dir:

—Sempre m’ha agradat d’anar amb tren… De petita ja m’agradava… No t’ho he explicat mai que una vegada…? Oh, ara ja no val la pena que t’ho expliqui.

La cambrera els dugué la nota. Pagaren. Ella agafà la maleta.

Quan foren a la porta del restaurant li va dir:

—No vinguis. Serà millor, sents? No vinguis.

Els ulls se li velaren. Tornava a tenir una nosa a la gorja. Ell li agafà el braç:

—Vols dir que no podríem…, vols dir que…

Anà per besar-la. Ella girà la cara. Sentí que s’enrigidia tota i li deixà anar el braç.

—Adéu.

De lluny va veure com donava el bitllet a l’empleat del control. «No la veuré mai més», pensà, «mai més».

—Em permet?

Era l’home de la guitarra que no podia passar. La dona el seguia. Era baixa, grossa i duia un vestit negre usat, molt lluent.

Els deixà pas i sortí al carrer.





Divendres 8 de juny


—Calla, pobreta, calla.

Deixà el portamonedes a terra, sobre l’herba. Era un portamonedes molt vell, molt brut. El full de níquel que cobria la tanca havia anat caient escrostonat i el llautó deixava olor de metall als dits. Se’ls fregà a la punta de la jaqueta i es descordà la brusa amb una mà. Tenia el pit molt blanc, caigut, solcat de venes blaves, fosques. L’infant començà a xuclar amb avidesa i de mica en mica clogué els ulls. Quan els tornà a obrir li quedaren fits, buits. Una gota de llet li lliscà pel costat de la boca.

Dreta, immòbil, mirava el riu. El vent brunzia per entre els ferros del pont alt, arrissava l’aigua, li feia voleiar les faldilles, jugava amb els brins d’herba. L’infant s’ennuegà, deixà el pit i tornà a buscar-lo amb un moviment indecís del cap, com un gat acabat de néixer, cec. Havia tingut els punys closos tota l’estona: començà a obrir-los lentament, com una flor.

El pont trontollà. L’ombra del tren passava veloç sobre l’aigua. Un xiulet llarg es barrejà amb el soroll dels ferros i el vent. Un núvol de fum espès es desféu sota el pont, riu avall.

Mirà indiferent l’home que tenia al costat. No l’havia sentit venir ni sabia d’on havia sortit. A contrallum, el sol li aureolava el vestit esparracat, d’una polsina daurada i movedissa. Portava un sac mig ple a l’esquena i del sarró li sortia el coll d’una ampolla. Tenia els ulls petits i blaus, la barba i el bigoti molt blancs. L’home mirà la criatura adormida. El cap li penjava una mica enrere. El bocí de pell per on havia lliscat la llet brillava.

—Duia gana, oi?

Ella no li contestà i estrenyé la criatura contra el pit com si volgués protegir-la. L’home no s’adonà del gest. Amb el dit estès fregava suaument la pell del front rosat.

—Vols dir que no és massa tendra, per passejar-la amb aquest vent?

Topà amb una mirada dura i sentí el respir d’ella contingut entre les dents closes. Es quedà una estona palplantat, dubtant.

—Bé, bé, tant se val. Ja veig que no ets de mena enraonadora. Apa, noia, salut! —Coixejava. Se n’anà per un camí una mica en diagonal, cap a una vinya que s’enfilava pel pendís com un llençol verd estès sobre la terra àrida. Ella el seguia amb la mirada, sense moure el cap. Caminava de pressa. Aviat només veié una taca fosca retallada sobre l’horitzó lluminós.

Deixà la criatura adormida a terra. A dues passes hi havia una pedra. L’agafà i començà a cabdellar-hi un cordill brut que s’havia tret de la butxaca. Tenia el rostre demacrat i dues taques vermelles i febroses li lluïen als pòmuls. El sol li treia reflexos blaus dels cabells, li feia brillar les ungles exsangües mentre les mans nuaven el cordill.

S’apropà a la criatura i s’agenollà al seu costat. A poc a poc li passà el cordill sota el cap. La criatura gemegà i crispà les mans sense despertar-se.

—Calla, pobreta, calla. Dorm.

Li ho digué; molt baixet i l’agafà. Féu un gran esforç per alçar-se. Li posà la pedra sobre el ventre i s’apropà a l’aigua. Els peus se li enfonsaven en el llot. Avançà encara. Mirà al seu voltant amb els ulls desorbitats. La llançà amb tota la seva força.

Se sentí soroll d’aigua esquinçada. El cos flotà un instant i desaparegué tot d’una com si l’haguessin estirat bruscament. Un vol d’ocells travessava xisclant el cel ple de calma. N’hi havia molts. Volaven en rengles espessos i feien un camí negre sobre la blavor.

Caminava de cara al vent, una mica erta, com si tingués les cames de fusta, pel camí que havia agafat el vell. Semblava que seguís els xiscles dels ocells.

Un tros enllà es veien quatre cases escampades. Ran de la carretera, sota un emparrat d’heures i de roses, hi havia unes quantes taules amb cadires de ferro. S’havia assegut a la del fons. El sol ponent incendiava el cel i al lluny el riu feia un colze de sang.

No havia caminat molt. Del pont a l’emparrat hi havia una mica més de mitja hora i havia passat estones asseguda a terra mirant el riu. Però estava molt cansada. L’esquena i els ronyons li feien mal; el pit, inflat, ple de llet, li humitejava la camisa. Tenia set i una vena li batia el costat esquerre del coll.

Arribaren dos homes per la carretera. Deixaren les bicicletes arrambades a la paret, travessaren el pati i entraren a la sala.

—Veig que teniu nous clients, mestressa.

Era un home de mitja edat, amb uns ulls negres, lluents, amb les galtes i el mentó foscos, d’un pèl que semblava duríssim. Es passà la mà pel front ple de gotes de suor. Tenia la camisa xopa encastada al pit.

—Què me’n dius, Belcacem?

Donà un cop de colze a les costelles del seu company, un àrab petit, olivaci, amb una gran cicatriu a la galta. L’àrab rigué. Les dents li lluïren un moment.

Rere el taulell una dona vella amb un mocador negre lligat al cap esbandia els gots.

—Fa prop d’una hora que és aquí. Què fèieu a la pedrera amb totes aquelles barrinades?

L’aigua de l’aixeta queia furiosament sobre la pica de zenc i esquitxava les vores amb unes gotes grosses, rodones, que lliscaven de seguida. La vella agafà una ampolla de vermut. El tap grinyolà.

—L’idiota, mestressa, l’idiota. —L’home havia agafat el got i mirava el líquid a contraclaror—. Bona nit, Violeta.

La minyona passava el drap per les taules. Duia un vestit molt curt i quan s’ajupia se li veia l’acabament de les mitges.

—Avui bé em deuràs dir que sí, Violeta…

L’àrab havia begut el vermut i s’estava a la porta mirant a fora.

—No hi vull saber res amb pares de família. —Tenia les galtes rodones, innocents, l’ull una mica vague.

El que estava prop del taulell féu petar la llengua contra el paladar, es passà un dit per sota el nas i digué al de la porta:

—Que no la sents, Belcacem?

L’àrab es girà:

—Calla, mira què fa aquella…

L’altre se li apropà i es miraren la noia a través de la cortina de granets i canyes. Seia sota l’emparrat, quieta, amb una ampolla de gasosa buida al davant. Tenia els ulls tancats i amb la mà dintre la brusa es tocava el pit. La vella havia tornat a obrir l’aixeta. Quan sentí el soroll de l’aigua obrí els ulls i mirà esglaiada al seu voltant.

—M’ha demanat un anís —va dir la minyona tota excitada—. Jo li he preguntat: «Sol o amb aigua?». M’ha mirat d’una manera molt estranya, com si baixés de la lluna. Per mi no hi és tota.

La vella havia sortit de darrera el taulell i també mirava a través de la cortina.

—No deu pas ser d’aquí. Li he tornat a preguntar com volia l’anís i m’ha dit: «Porti’m una gasosa». Es deu haver repensat Quan ja me n’anava m’he girat, perquè em semblava que em deia alguna cosa. Però no era a mi. —Féu una pausa, alçà el cap i mirà els dos homes—, enraonava sola. —Parà d’eixugar-se les mans amb el davantal i es posà a riure: feia uns grinyols com una rata.

—Jo la faré xerrar, mestressa, ja ho veureu. Porteu-nos vi. Vine, tu.

Separà les tires de la cortina. Belcacem el seguí. Quan arribaren a la taula, la noia féu un moviment de bèstia sorpresa.

—No t’espantis, reina. És negret, però té bon cor.

S’assegueren a la seva taula. Ella els mirà greument. Tenia el blanc d’un ull injectat de sang, i els cabells negres, oliosos, li queien a banda i banda de la cara. Sels apartà amb una mà descarnada, amb els dits estesos com si fossin de pedra. Una fulla de rosa caigué giravoltant sobre la taula. De la cuina venia una olor espessa d’oli cremat que es barrejava amb el perfum del capvespre i de les roses.

Violeta deixà tres gots i una ampolla de vi sobre la taula. Se’n tornà i, un cop dintre, es quedà ran de porta, mirant tota encuriosida, amb la boca oberta i els ulls rodons. Abstreta, es gratava lentament la cuixa amb la mà sota de les faldilles. Les tires de la cortina topaven les unes amb les altres i feien un sorollet de boixets que no li deixava sentir res. Veié que l’àrab allargava un got a la noia i que ella feia que no amb el cap. Els dos homes begueren i tornaren a omplir els gots. La noia aleshores agafà el seu i se l’apropà als llavis. Semblava que se li hagués encastat a la boca i que s’havia de quedar així per sempre. Però tot d’una el buidà d’un cop, amb els ulls tancats. Belcacem li enraonava a cau d’orella. A l’altre, el veia només d’esquena. De tant en tant sacsejava les espatlles com si rigués.

La vella sortí de la cuina i anà darrera el taulell. Girà la dau del calaix i se la posà a la butxaca.

—És així com m’ajudes a fer el sopar, dropa? Au, deixa’ls estar tranquils, que tenen ganes de fer broma.

Violeta s’allunyà amb recança i entrà a la cuina plena de fum. Es tragué el davantal blanc, de servir, i se’n posà un de blau fosc que hi havia penjat darrera la porta. Destapà la paella i girà les patates. N’hi havia de cremades. Per la finestra es veia un cel de color malva amb una faixa rosa al fons. El pati començava a enfosquir-se. La vella encengué el llum. Els gots arrenglerats sobre el bufet i els cassons d’alumini penjats a la paret, brillaren.

Tot d’una es sentiren crits a fora i soroll de vidre trencat.

—Bèstia, més que bèstia!

Violeta sortí corrent i es quedà dreta a l’entrada. La vella la seguí. L’àrab tenia el braç de la noia agafat amb totes dues mans i l’hi torçava per fer-li deixar el coll de l’ampolla trencada. Ella es debatia i amb la mà lliure li picava furiosament la cara. L’altre s’embolicava la mà amb un mocador. Hi havia sang sobre la taula i a terra.

—Bèstia, més que bèstia! —A l’últim el tros d’ampolla li caigué de la mà.

—Deixa-la estar, no veus que té el diable al cos? Deixa-la estar! —la noia féu un xiscle i es quedà panteixant tot fregant-se el braç adolorit. Després se n’anà a poc a poc. Quan fou a la carretera, es posà a córrer. Violeta sentí que el cap li rodava. Però la vella li donà una empenta:

—Vés, renta la taula, de pressa! —En veure la sang de prop se li velaren els ulls i s’adonà que oscil·lava. Encara pogué sentir una veu, molt lluny:

—Només faltava aquesta bestiassa… —I ja no sentí res més.

Jeia a terra, de cara al riu, sota el pont de ferro. Tot era fosc: el cel i l’aigua. L’aire humit estenia una boira espessa, lenta, que anava submergint les ombres més fosques dintre una mar lletosa. Tenia els cabells molls i les cames fredes. Un llum verd del pont feria l’aigua gairebé sota els seus peus. Es tragué un mocador de la butxaca, es descordà la brusa i se’l posà entre el pit i la camisa xopa. Sentí una mica de benestar i clogué els ulls.

L’aigua feia una remor sorda com un respir, tallada de tant en tant per un clapoteig secret. No es sentia ni una remor d’insecte, ni un crit d’ocell. Molt lluny, riu avall, les explosions d’un motor una mica ofegades pel pes de l’aire semblaven una palpitació de l’ombra. De l’altra banda del pont li arribaven amb una gran nitidesa els xiulets d’una màquina de tren que maniobrava i els xocs metàl·lics dels vagons. Totes aquelles remors, despullades pel silenci, semblava que la buidessin del seu neguit. Li quedava només una lleugera tensió als músculs del ventre i un gust àcid rere els llavis ressecs.

Quan obrí els ulls veié que, enllà del riu, al fons del cel, un halo rogenc tenyia la boira. Li semblà que tornava a sentir crepitar la fusta encesa, que el fum tornava a ofegar-la, com aquella nit. Aleshores feia prop d’un mes que dormia sola en una barraca a l’acabament d’un terreny vague, vora la carretera de la base. S’havia quedat sense feina i sense casa i la rentadora del restaurant on treballava li havia deixat la clau. Era una nit de finals de setembre, amb boira també, però amb una boira fluida, pudent, que venia dels aiguamolls, atapeïda de mosquits irritats. No havia sentit entrar els dos homes. Devien haver obert la porta amb un filferro i quan es despertà veié les dues ombres al costat del llit. Tots dos li havien passat per sobre: primer l’un, després l’altre. L’un, el coneixia una mica. L’altre, no l’havia vist mai. Tots dos feien la mateixa olor forta de vi i d’oli de màquina. Discutiren a les fosques qui seria el primer. Havien deixat la porta oberta i l’aire feia entrar la boira i apropava el martelleig enervant de la base. Després se n’anaren. Els havia sentits rodar una estona per fora i li semblà que reien. Quan ja començava a abaltir-se, una glopada de fum la féu tossir. De moment pensà que era la boira. Del racó on tenia el bagul venia una resplendor vermella, indecisa, però no s’adonà que la barraca cremava fins que gairebé ja no podia respirar. Hagué de saltar per la finestra i no pogué salvar res. L’endemà, al Comissariat, li havien fet moltes preguntes. El comissari era un home jove, una mica brusc, i volia saber per què dormia a la barraca i com hi havia entrat. A l’últim hagué de parlar dels dos homes. Un inspector l’acompanyà a la base per veure si els podia reconèixer. En veié un al peu d’una grua, però no digué res. Pel camí l’inspector anava dient:

—Quina pinta, quina pinta més galdosa!

Un matí, al cap d’un mes o dos, tingué el primer vòmit de bilis.

Tot d’una s’adonà que el vent havia parat. Sentí soroll de passos i s’aguantà el respir. Quan obrí els ulls veié que una ombra s’apropava. El cor li batia: unes palpitacions brusques, desordenades, de bèstia presa i espantada. L’home s’aturà al seu davant.

—Si esperes que passin trens, encara en tens per una estona. Fins a la matinada no passarà l’exprés.

Encengué una cigarreta i li apropà el llumí encès a la cara.

—Ets la d’aquesta tarda… Si voltes massa per aquí, agafaràs dolor…

A l’altra banda de riu una tira de cel s’havia tornat d’un taronja fosc, com si l’aire l’hagués brunyit. Al damunt, el cel era de vellut negre compacte. Les explosions del motor semblaven una mica cansades.

—… jo el tinc aquí al genoll.

A la claror movedissa del llumí se li veien els ullets molt clars, enlluernats, entre la barba i el bigoti blancs, la cigarreta oscil·lava. Se la tragué dels llavis, mirà si era ben encesa i llençà el llumí; va descriure una torba vermella i encara cremà un moment a terra, entre els brins d’herba. Una tenebra impenetrable els separà.

—Val més que te’n vagis a casa. La criatura se’t deu estar esgargamellant, i tu aquí. Et penses que no sé què esperes?

El vell féu uns quants passos i desaparegué. La lluna s’alçava, rodona, d’un color fosc de sang, com un gran disc de metall roent, a punt d’apagar-se, perfilada, madura, morta. Enlaire la carcassa del pont es començava a destriar, més negra, de l’ombra. L’aigua del riu lluïa tènuement amb uns reflexos mòbils d’aram.

El pit li feia mal i semblava que volgués esclatar-li. Es posà la mà sota la brusa i se’l tocà: era dur com una pedra i el mocador ja era tot moll. El vent havia esbandit la nit, i la lluna, a clapes, empolsinava el cel amb una fosforescència rosa. Feia una estona que hi havia només aquell mur de tenebra. Però el mur s’anava fent transparent i les coses tornaven, fosques, impregnades d’ombra, i amb les coses tornaven totes les remors insidioses de la nit. Una angoixa lancinant la féu gemegar. Els polsos li batien. A prop seu, d’un arbust baix, sortia una remor intermitent d’ales. Les ombres, el miralleig de l’aigua, una fressa lleu de bestiola entre l’herba, els llacs roses del cel, li semblaven signes destinats a algú altre més enllà d’ella, incomprensibles. Com els crits d’aquell home de l’emparrat i el gust del vi i les fulles de rosa que queien sobre la taula. Com les estranyes paraules del vell. Signes d’una altra banda… Posà un colze a terra i inclinà tot el cos endavant. Un tremolor violent li sacsejava el braç, i els ulls se li desorbitaren. Es mossegà la mà rabiosament. Sentí un clapoteig més sec a l’aigua. Hi ha peixos que salten, peixos que devoren. On devia ser? Una massa lleu al fons de l’aigua, tota voltada d’ombres afuades, silencioses, que s’apropen amb una ondulació lleugera, s’aturen un instant, retrocedeixen. El corrent se la devia haver enduta. Però la pedra era grossa. Si el pit no li fes tant de mal, potser encara podria reposar, estirar-se, reposar. Li costà molt d’alçar-se. Panteixava. Era com si tingués les cames d’un fang humit que s’anés endurint a poc a poc. Quan fou ran d’aigua, uns branquillons de mata li fregaren la mà. La tancà convulsivament i amb un cop brusc arrencà un grapat de fulles. El palmell li cremava com si l’hagués ferit. Els peus se li enfonsaven en el llot, l’aigua freda li pujava per les cames, les hi empenyia, com un vent espès, glacial, alentit: un vent negre de malson. Dubtà un instant: una terrible basarda li precipitava el respir i un múscul del coll li tibava com una corda. Amb un gran esforç encara féu dues passes. Una llengua glaçada li llepà el ventre i el pit. L’aigua se l’emportava. Amb les dents closes i els ulls clucs es debaté un moment. Però sentí que alguna cosa es tancava al seu damunt per sempre, aigua, fred i ombra, i tot d’una desistí.





Començament


No hauria pogut dir com s’havia fet aquella taca de tinta. Tot esperant el tramvia es mirava, desolat, els pantalons. Eren els únics que tenia una mica presentables. Hi havia tres taques de tinta blau-negra al genoll dret, dues de molt petites i una de grossa com una cirera…, no, molt més grossa que no pas una cirera…, grossa com què? Com una poma, pensà desesperat. Els pantalons eren de color de cafè amb llet, i la tinta, que s’anava assecant, s’enfosquia i semblava que s’estengués.

—S’ha tacat amb tinta, oi? —El senyor Comes era una vella amistat de tramvia. Feien el camí junts matí i tarda—. S’hi havia d’haver tirat aigua de seguida. No hi ha res que taqui tant com la tinta. Una vegada em vaig haver de fer tenyir uns pantalons. Potser no eren tan clars com aquests que vostè porta, però, així i tot, no hi va haver cap més solució.

No se l’escoltava. Encara veia els ulls de la senyoreta Freixes, la mecanògrafa. Irritat perquè havia perdut set fitxes, li havia dit amb una veu furiosa: «No hi ha res tan trist com haver de treballar amb imbècils». Ella se l’havia mirat, sorpresa, amb els ulls espurnejant, i només havia tingut esma per a dir: «Oh!…».

—Ja el tenim aquí.

Obès i cordial el senyor Comes assenyalà el tramvia amb un cop de cap. Venia ple i la gent s’arraïmava als estreps. Com sempre, el senyor Comes fou el primer a pujar. Era una especialitat seva: s’obria camí amb els colzes, amb el ventre, amb un somriure infantil, i ningú no protestava.

El tramvia arrencà amb un gran sotrac. Començaren a passar cases, finestres, balcons. Passà el Garatge Internacional, la Cooperativa, el Tennis Club… Tot passava amb l’ordre de cada dia, fatal, enervant. El tramvia s’havia buidat una mica i pogueren seure.

—Ja he comprat el bitllet —digué el senyor Comes amb un aire una mica misteriós, i li donà un copet a la cuixa.

Cada mes, ja feia prop de cinc anys, compraven un bitllet de la rifa a mitges. Mai no havien tret res, però cada mes el senyor Comes li deia amb un somriure: «Ja ens hi anem acostant». Quan va veure que el seu amic butxaquejava, li aturà la mà.

—No s’amoïni…, ja ho trobarem a primer de mes… Què li fa el nen?

—El nen? Més bé, gràcies.

Quan arribà a casa seva anà de dret al menjador; el sol que entrava per la galeria feia més vells els mobles, més polsosos els racons, més grises les cortines blanques. Tot s’havia anat envellint, tot havia perdut frescor.

La seva dona anava i venia de la cuina. Acabava de parar la taula, li semblà que s’engreixava una mica. Li besà el front d’esma, s’assegué i obrí el diari.

—Què t’has fet als pantalons? Què és aquesta desgràcia?

—Sí, mira…, el senyor Comes m’ha dit que l’única cosa que podem fer és dur-los a tenyir.

—Tot arriba alhora… Justament aquest mes que tenim els remeis del nen. I el metge.

—Què fa el nen? No hi ha res de nou?

—No. El doctor Martí ha dit que demà ja el podrem llevar… Però, què tens?

«Ja està. Ja s’ha adonat que em passa alguna cosa». Aquell do de la seva dona per copsar els seus estats d’ànim li havia semblat un bàlsam quan festejaven. Era un repòs sentir-se comprès, gairebé endevinat, previst, poder dir: «Estic ensopit, sí, no sé ben bé per què… Potser perquè penso en els exàmens…». Però com més temps passava, més angúnia li feia aquella intuïció infal·lible. Es sentia nu, indefens. Hauria volgut tenir una mica de vida secreta. I allò que l’irritava més era que a la més petita al·lusió d’ella començava a explicar tot el que tenia ganes de no dir. Algunes vegades havia decidit de callar, s’ho havia imposat com una disciplina, però la voluntat li fallava i no li podia amagar res.

—Aquest matí he tingut un disgust. És per això que m’he tacat de tinta. M’he posat nerviós i el tinter ha anat enlaire d’un cop de mà.

I li va explicar la història de les set fitxes perdudes.

—Li he dit tot el que es pot dir de desagradable a una persona.

Va veure que el rostre d’ella s’anava il·luminant. Els ulls grossos i inexpressius, li brillaven; les galtes, una mica massa begudes, amb la pell de color de cera, se li rosaren als pòmuls. Tenia els llavis prims de persona una mica preocupada i eixuta.

Cada vegada que entrava una mecanògrafa nova al despatx, vivia un drama. No n’havia coneguda cap, perquè, deia, «el meu lloc és a casa. Jo no sóc d’aquelles dones que tot el dia van davant i darrera del seu marit». Però se les imaginava, dolorosament, a través de les descripcions que, amb un gran tacte, es feia donar pel seu home.

—Li està bé. Perdre set fitxes!… Totes aquestes noies que treballen al costat d’homes és perquè busquen alguna cosa. Li està molt rebé. Així haurà vist que ets un home de caràcter.

Posà la sopera fumejant a taula i serví la sopa.

—Com es diu?

Ell, que ja tenia la boca oberta, alçà el cap, i la cullera quedà immòbil a mig aire.

—Qui?

—Ella, la mecanògrafa.

—Ah, Freixes.

—No, vull dir de nom…

—Eulàlia, o Elvira; no ho sé.

—I és molt jove?

S’empassà la cullerada de sopa.

—Em sembla que sí.

—Què vols dir, «em sembla que sí»?… Bé es deu veure si és jove o no.

—Oh, ja saps que jo no m’hi fixo gaire.

—És promesa?

—No ho sé.

Feia una setmana que havia entrat al despatx; una mica tímida, una mica càndida. S’havia assegut davant la màquina d’escriure i havia esperat que li donés feina. L’endemà agafà el vas que servia per a beure, l’omplí d’aigua i hi posà violetes. El tercer dia ja reia.

Mentre prenia el cafè, la seva dona entrà a la cambra del nen i en sortí de seguida.

—Dorm com un àngel. Més val que no entris; ja el veuràs al vespre. Vine d’hora, sents?

«He estat un salvatge. Una noia tan jove…, encara no deu tenir vint anys…, no li ho havia de dir…, té els cabells com seda…, i quan riu…, no li havia de dir res…».

Decidí d’anar a peu fins al despatx; no tenia ganes de trobar el senyor Comes.

«És curiós: tants anys que fa que passo per aquest carrer i avui em sembla nou». Va veure una finestra amb unes cortines nítides, un roser florit ran de reixa, un brins d’herba tots tendres entre dues lloses. Enllà del mur de boixos del Tennis Club sentí dues noies que enraonaven: devien estar al costat de la xarxa. S’aturà un moment davant del Garatge Internacional. «Tanmateix es fan coses importants, a Barcelona». Del cor li muntava una onada de joventut.

Prop del despatx hi havia una botiga de flors. Després de pensar-s’hi una mica, vencent un deix de vergonya, entrà decidit i comprà un pom de roses petites, voltades de fulles verdes amb un viu de color d’aram.

—Semblen de porcellana —li digué la florista amablement.

A l’escala del despatx embolicà el pom amb un full de diari. Quan no el veuria ningú, llençaria les violetes, canviaria l’aigua i posaria les roses en el vas. I potser… Potser a mitjà tarda li diria: «Elvira, vol que sortim junts aquest vespre?». I ja s’imaginava el color del cel i el perfum del capvespre.





Nocturn


Un plany dolorós omplí la cambra: s’arrossegà un instant i morí tot d’una com si hagués travessat les parets. Semblava el lament d’una bèstia acabada de ferir quan encara no ha perdut sang ni energia. El silenci compacte tornà a envair-ho tot. Passà un minut i un cos es remogué entre llençols com si, més que el plany, un eco misteriós del plany l’hagués arrencat del son profund. Un gat començà a miolar a l’escala: els miols creixien de to i de volum, es feien punyents i apressants. Un altre plany féu emmudir el gat. Aleshores una ombra saltà del llit seguida per un arpegi de molles. Un trepig de peus descalços, dos o tres estossecs, el soroll de l’interruptor i la claror inundà la cambra.

L’home que havia anat a encendre el llum tornà cap al llit, inquiet, i preguntà: «Vols dir que…?». De sota els llençols impregnats de perfums de sofregits i verdures bullides —la cuineta era a tres metres— eixí una veu cansada: «Posa aigua a bullir primer de tot; després truca a casa de l’adroguer i demana’ls que et deixin telefonar al metge». «Que pàl·lida», pensà l’home. Mai no l’havia vista tan pàl·lida ni amb els ulls tan enfonsats. A l’escala el gat recomençà els seus miols plens de desig. «Ordre, ordre, ordre», digué mentalment per tal d’apaivagar un lleu tremolor a les mans; però el desig que tenia de fer-lo cessar l’accentuava. Abans de poder encendre el gas se li apagaren mitja dotzena de llumins: quan les flames ataronjades i blavisses esclataren, l’atmosfera era irrespirable. «Havia d’haver obert el gas després d’encendre el llumí i no abans». Omplí un pot d’aigua amb un gran gerro blau i el posà damunt del foc.

«Què et sembla si obrís la finestra un moment?». Un altre crit li respongué. Anà vers la seva dona, li agafà les mans sense saber què dir per a donar-li coratge. Ella el mirà angoixosament, amb el rostre tot perlat de suor. «Quatre fills…». Sentí les mans d’ella crispades entre les seves. «A la nostra edat…», balbucejà. Tot d’una tingué la sensació que havia d’accelerar els moviments: obrir la porta, precipitar-se escales avall, trucar a casa de l’adroguer, agafar el telèfon i comminar el metge que vingués a l’acte. Però romania palplantat, com si els tres fills que hi havia darrera la seva vida el retinguessin: l’un, falangista a Madrid; un altre, exiliat a Mèxic; una filla seduïda per un oficial italià, a Reggio —«les meves contradiccions interiors fetes carn», solia pensar—. Divuit anys el darrer fill i ara el quart a punt de néixer. El recorria una sensació angoixosa com la que precedeix la nàusea; es sentia grotesc. El gas, que durant tot el dia venia amb suavitat, ara, al cor de la nit, brunzia. Les flames dretes s’enfilaven pels costats del pot, oscil·laven, hi encenien reflexos blaus, l’aigua ja començava a remorejar. «L’abric, l’escala, el telèfon…, ordre, ordre, ordre».

—Baixo i torno de seguida —digué. Abans d’anar-se’n encara s’acostà a la taula i la desembarassà de llibres i papers. «Conseqüències nefastes de la veritat». Antic professor de geografia en un liceu de Barcelona, havia començat a escriure una obra a l’exili.

En sortir del treball —feia d’eixugaplats en un restaurant de luxe— es voltava de llibres i es submergia en l’estudi. D’aquestes immersions en sortia embriagat. «Conseqüències nefastes de la voluntat d’ésser verídic», era el títol primitiu del llibre. Però havia optat per l’altre. La veritat com a dissolvent de totes les relacions humanes; la veritat com a negació de tots els valors autèntics; la salvació per la dissimulació sistematitzada, aplicada amb un esperit radical, es podia transformar en veritat, que l’home podia esdevenir verídic a través de la mentida d’una manera més real que no pas a través de la sinceritat. Idees encara una mica confuses però que progressaven tanmateix: «Ordre, ordre, ordre». Aquell estudi prolix l’havia menat a un altre: «Vers la llibertat per la dissimulació»: simulo, ergo sóc lliure. Era el punt de partida de la seva tesi. «Ordre, ordre, ordre». Desà els papers i els llibres, es posà l’abric sobre el pijama, s’apropà al llit, mirà la seva dona tristament i sortí al replà.

L’escala feia una fortor nauseabunda d’escombraries, d’agre, de cosa podrida. Baixà a les palpentes: d’ençà de la guerra no encenien el llum de l’escala per tal d’estalviar corrent. Els graons de fusta, gastats, cruixien sota dels seus peus. El silenci de la nit els feia més sonors que quan, de dia, el vaivé dels veïns i de les criatures omplia l’escala de vida i de renou. «França», li havia dit un dia un francès, «és això…, no París i el luxe d’uns quants… Les cases sense higiene, els reguerots d’aigua bruta pels carrers, els diguem-ne vàters per eufemisme sota l’escala d’entrada a la disposició de veïns i passants, el pot higiènic individual i l’aigua corrent considerada com un luxe. Voilà».

Quan arribà al darrer graó respirà penosament. Llavors, refiat, ensopegà amb un cos flonjo. No era la primera nit que un embriac —la barriada era de les més suspectes— s’adormia sobre les lloses del passadís. Amb un esforç per no perdre l’equilibri féu una gran camada. L’obstacle, absent en el seu somni, gemegà amb dolçor tot just hagué passat.

El carrer era fosc: enfront, set o vuit cases més amunt, un llum vermell atreia la mirada. Una ombra furtiva travessà la claror i fou engolida pel portal. «Un teutó?». Des de feia unes quantes nits grups de dos o tres soldats alemanys passaven pel carrer i feien retrunyir l’empedrat amb llurs botes com atrets per aquell llum a despit del rètol que hi havia al portal: «Verboten».

Dalt de l’escala esclatà una violenta baralla de gats. Cridaven ferotgement i devien ésser tot ungles i dents i lloms eriçats. De sobte, un dels gats amb l’ull encès, furiós i embogit, li fregà les cames i travessà el carrer. Tingué un esglai. S’havia deixat embruixar per la nit estrellada, per la lluna que apedaçava d’acer les teulades i les cases d’enfront. Tota l’esplendor de les constel·lacions tremolava en aquell cel fosc, insultant com un palau il·luminat al fons d’un parc per al captaire que passa. No podia extasiar-se més: havia de trucar, calia fer un gest; la porta era al costat… Sentí remor de passos. Tornà a entrar a la casa i ajustà la porta de por que els pantalons clars del pijama no traïssin la seva presència a l’entrada. Sota el llum vermell es perfilà un capot, un instant, i desaparegué. Li semblà sentir un xiscle i tornà a la realitat. S’havia de moure. Havia de trucar. Sortí cautelosament; el gat tornà a passar-li entre les cames ràpid com una maledicció.

«Truca», es digué. La porta de ferro ondulat vibrà tota, i això que només havia trucat tímidament amb el palmell de la mà. Res. Deixà passar uns quants minuts i tornà a trucar més fort. Pensà que, bruscament despertats, els veïns traurien el cap per les finestres i l’insultarien amb barroeria. Gosar trencar-los el son així un estranger! Darrera la porta de ferro una veu rogallosa preguntà: «Qui és?». «El vostre veí». «Quin?». La pregunta el desconcertà una mica. Trià el camí més simple: «Tinc la muller malalta, podria telefonar?». La veu, irada, respongué: «Des d’aquest matí el telèfon no funciona».

Tornà cap a la seva cambra, indecís. Al peu de l’escala ensopegà amb l’obstacle adormit i bleixós; al segon replà creuà el gat frenètic. Sentí veus a dins. Entrà. Hi havia la veïna d’enfront i la de sota. S’adonà que l’esperaven amb impaciència. Tres expressions de decepció acolliren els seus mots. «El telèfon no funciona». «Que pàl·lida, que pàl·lida!». El ventre bombava la roba del llit. Era com si el veiés emergir nu, victoriós i reial, del cos desfet pels anys i per les penes, emmarcat per unes espatlles ossudes de color de cera, uns flancs afuats i uns braços i unes cuixes esquelètics que enllà del temps havien estat la seva temptació. El grup femení deliberava en veu baixa. La veïna de sota trobà una solució: «Que jo sàpiga només hi ha un altre telèfon en el barri». «Quin?», preguntà la veïna d’enfront. «El del número catorze». El número catorze era el nom que donaven tots els veïns a la casa del llum vermell. «I de pressa». «De pressa?». «Haurà de vestir-se una mica». «Només els pantalons». Un espasme de dolor sacsejà el llit. «Que pàl·lida, que pàl·lida!». Es trobà darrera del paravent gairebé sense adonar-se’n. «Ordre, ordre». Una mà enèrgica li passà la roba indispensable. I una altra vegada, l’escala, la fosca, l’obstacle, la nit sumptuosa.

S’arriscà carrer amunt. Mai no havia entrat en un indret com aquell. Els coneixia, és clar, però per referències. De jove tots els seus amics el prenien per confident. Sabia molt d’escoltar i això li havia servit per a convertir-se en confessor innocent de minyons més temeraris. Havia viscut molt de la vida dels altres. Massa. A vegades aquest fet li produïa una tristesa pastosa, sense perfils, còsmica. «Ningú no s’interessa per mi; si tinc problemes me’ls he de resoldre sol; sóc una ànima deixada al mig d’un erm». La vida havia passat a l’abast de la seva mà; n’havia copsat, com d’un riu, la remor i el tumult, n’havia percebut els perills, però s’havia quedat a la riba. Quan es llançà enmig del corrent, inexpert, ho féu per seguir els altres, però pura contaminació: fou com si hagués agafat el tifus. El corrent l’arrossegà fins a França i l’hi deixà com una branca morta. S’havia casat jove per poder treballar tranquil, per sentir-se fort en un fill, per no perdre’s del tot. Una alumna, feia molts anys, l’havia dut al caire del pecat: el simple vertigen l’esgarrifà. Una noia més bregada l’hauria pogut fer rodolar: aquella, amb el seu encís, havia aconseguit, només, d’intercalar uns quants mesos de neguit i un feix de nits en blanc entre les dues masses de quietud moral de la seva vida. Li havia deixat un gust violent per les novel·les policíaques i les bruses blaves, íntimament només havia conegut una dona: la seva.

Del número catorze sortia una marxa militar. S’hi apropà decidit. La porta era vidrada, amb cortinetes. Passà la llinda: només havia de fer girar el pom… Respirà profundament i entrà: demanaria el telèfon a la primera persona que topés. Es trobà en un passadís esquifit, amb portes a banda i banda. La marxa militar sortia de la segona porta a mà dreta. Una alenada de perfum li torbà els sentits. «Lilàs», pensà. Si no hagués estat per la música la casa hauria semblat deserta com una casa de poble acabat d’evacuar, plena del pressentiment de l’enemic. Avançà passadís endins. Al fons hi havia una sala burgesa. Sobre un sofà, dintre un marc daurat, un retrat de senyor presidia: tot proustià, amb coll d’aletes, gardènia al trau, bigoti romàntic, fitava pensívolament la porta. «Deu ésser el fundador». Res de coixins daurats i lluents; ni cortines de blonda amb llaços rosa, ni els demoníacs clarobscurs que sempre havia imaginat. Tot plegat tenia un aire una mica fatal com si fos la sala de rebre d’un especialista dels pulmons provincià i auster.

De sobte les onades de música esdevingueren més sonores: devien haver obert la porta de la cambra. Una rialla femenina, estrident, que esclatà no sabia ben bé on, gairebé el féu botre. Una minyona amb una safata buida passà com una exhalació davant seu: «Madame, s’il vous plait, el telèfon…». La minyona ja havia desaparegut per una porta petita més enllà del sofà. Sentí trepig al pis de sobre: hi devien ballar. Una mica perplex s’assegué d’esma en una butaca. «Ordre, ordre, ordre». Algú venia cap a la sala del passadís. De la cambra de la música, segurament; havien tancat la porta perquè la música —ara un vals llangorós— havia minvat. S’alçà. Un soldat alemany, corpulent, amb els cabells grisencs i el rostre colrat, en mànigues de camisa, se li aturà davant: duia una ampolla de conyac sota el braç i una copa de xampany buida a la mà. El saludà amb un cop de talons i era evident que havia de fer un esforç per conservar l’equilibri. Es quedaren una estona immòbils. El soldat el mirava amb un ull tot suau i ell sentia venir del fons d’aquella mirada aplicada, perceptible gairebé com un oreig, un flux secret de simpatia. Amb un gest decidit el soldat el féu asseure i omplí la copa. Li semblà que mai no havia sentit un so tan fresc com el que feia aquell líquid abocat d’enlaire. En caigué a terra: instintivament separà els peus, però no pogué evitar que tot de gotes menudes li esquitxessin els pantalons i les sabates. El soldat li donà la copa i l’ampolla, s’assegué a terra, es tragué un mocador, digué uns mots inintel·ligibles d’excusa i començà a eixugar-li els baixos dels pantalons. Després aixecà el cap i es posà a riure amb un riure infantil, contagiós. «Ordre, ordre, ordre»; però no pogué contenir-se i també rigué. Amb els sotracs et líquid saltava de la copa; plovien gotes d’or. El soldat amb un gest li digué que begués. D’un sol tret buidà mitja copa. L’altre li prengué l’ampolla de la mà, llançà un pròsit estentori i begué a raig. Ell s’acabà el conyac que li quedava a la copa. La minyona tornà a travessar la cambra, feréstega, i els mirà rancuniosament, «Madame…, el telèfon…», murmurà amb una veu tota prima com de suplicant. Però la minyona ja s’havia fet fonedissa. Un altre brindis li paralitzà la decisió. «Pròsit». No sabia com correspondre a les infinites atencions d’aquell soldat. Però comprenia que havia de decidir-se, que era indispensable trobar un telèfon, fer-lo sonar, despertar un metge, pregar-lo, comminar-lo… Una dolça escalforeta que se li havia instal·lat a la zona dels pòmuls començà a escampar-se-li insidiosament per tot el cos: devia haver-se-li esmunyit fins a la regió obscura de la voluntat i d’una manera o altra hi alterava algun delicat mecanisme. Sentí un lleu formigueig a les cames, als braços, un gran benestar al cor. Buidà una altra copa amb un gest brusc. Quants anys feia que no havia tastat conyac? Sis? Set? Aleshores, misteriosament extrets de l’esperit, uns mots li pujaren a flor de llavi vestigi d’alguna remota lliçó de llatí: animi hominum sunt divini, digué en veu baixa i somrigué satisfet. El soldat obrí uns ulls rodons, assentí amb una petita inclinació de cap i tornà a omplir-li la copa. Se l’apropà als llavis però un singlot violent li tallà el gest «Ordre, ordre, o-o-ordre», i n’amollà tot un rosari. El soldat s’assegué al braç de la butaca i començà a picar-li l’esquena. Li agraïa cada patac amb un somriure melangiós. Després tornaren a beure i es miraren amb una mirada de còmplices. El soldat li preguntà: «Franzose?». Abans de respondre dubtà una estona: «Barcelone». «Spanier?». «Oui». Esclataren a riure alhora. «Rotspanier?». «Yes». Rigueren més fort i tornaren a beure.

Un altre soldat entrà a la sala. Havia arribat sense que el sentissin: anava descalç. El que seia cridà: «Spanier», i passà l’ampolla al nou vingut. Al quadre hi havia dos senyors amb gardènies al trau i amb coll d’aletes; el marc es desdoblava lentament però tot de cop les dues imatges tornaven a aplegar-se com si les retingués un tossut desig d’unitat. El nou vingut era baixet, bru, esprimatxat. «Míster, míster…, el telèfon…»; es mig alçà de la butaca, però una curiosa mollesa rere els genolls el féu tornar a seure. L’arribat, abstret, no li respongué i començà a taral·lejar una cançó. L’altre el seguí. Vingueren dos soldats més. L’un d’ells duia el cinturó amb el revòlver penjat al braç: l’altre, una ampolla de xampany a cada mà. Es posaren a cantar tots a cor. Cantaven seriosos, amb la mirada vaga.


Ich hatt’einen Kameraden,

ei nen bessern flnd’st du nit…



Destaparen les ampolles de xampany: un gran doll d’escuma lliscà a terra. Se les passaren i begueren tots:


Eine Kugel kam geflogen,

gilt es mir, oder gilt es dir?…



Al quadre hi havia tres senyors o quatre. Tots amb gardènies al trau, de tant en tant es superposaven moguts, potser, per una voluntat trafegosa de confidències, però se separaven de seguida amb un cert desordre, voltats de daurats; un moment hauria estat possible de discernir-ne sis o set, un terbolí. Després del xampany vingué el conyac, i la cançó reprengué a intervals. Entraren dues noies en pijama: el primer soldat s’aixecà irat, oscil·lant, n’agafà una per l’espatlla i l’altra pel braç i les tragué brutalment: romangué una estona a la porta de la sala, de cara al passadís, i de tant en tant amb una veu eixordadora cridava: «raus». La cambra esdevenia flonja, etèria. Tot era de cotó fluix: les cadires, el terra, les parets; tot núvols, tot boires. «Ordre, ordre, or…». Un glop d’optimisme li eixamplà el pit, li dugué una gran rialla a la boca. Hauria abraçat el món sencer si hagués pogut: tots els homes, tots el ocells. «Totes les aus…». S’enfilà dalt de la butaca, es concentrà una mica i començà a recitar uns versos apresos de memòria vint anys enrere, oblidats després, ressuscitats per tota aquella joia:


… ne dolcezza di figlio, ne la pietà

del vecchio padre, ne il debito amore

lo qual dovea Penelope far lieta

vincer poter dentro da me l’ardore

ch’l’ebbi a divenir del modo esperto

e degll vizi umani e del valore…



Tot rodolava vertiginosament per un pendís de molsa i aquell senyor del marc es multiplicava, es multiplicava per si mateix: a la tercera, a la quarta, a la cinquena potència. Quatre gardènies? Un ram per a Missenyora prenys i encambrada! Carpe diem. L’última gota, el darrer…

Ni temps tingueren d’adonar-se’n. Dos gendarmes amb la placa de llautó al pit, capçats d’acer, emergiren talment del no-res, al mig de la sala: com dues torres. «Feldgendarmerie!». Una dona exuberant, irritada, assenyalava amb el dit el sofà i la butaca: «Les voilà…, maison verboten…, ma maison verboten…, les salauds». Botes. Quatre botes: negres, opaques, fúnebres. Dotzenes de gendarmes. «Sakrament!». Una ampolla voleià. «Ordre, or…, dre». Un gendarme al seu costat arrossegava un dels soldats cap al passadís. Es llançà al seu darrera i l’agafà pel cinturó. «Cochon!, vous cochon!». «Was?». Un enorme cop de puny el projectà contra la paret. Quedava sol, desemparat, assegut a terra amb tot un costat de la cara adolorit. Uns quants xiscles de dona, passos precipitats a l’escala, un esclat de vidre al seu costat. Una ombra s’inclinà damunt seu: «Papieren!». «Merde!». Dues mans l’engraparen per les solapes de l’abric i el posaren dempeus. Una bufetada l’aterrà… L’aire del carrer, quina delícia… Tot ell cremava. L’aire devia venir dels núvols, el devien dur les estrelles. Vomità. «Voyons», cridava al mig del carrer una dona escabellada amb el nas ple de sang. «Bande d’acrobates…!». Passà davant la porta de casa seva sense veure-la. A la cantonada el pujaren dalt d’un camió. I amb un gran terrabastall tot desaparegué per sempre carrer enllà, engolit per la nit i pel silenci.





La brusa vermella


Us explicaré una història de quan era estudiant.

Tenia la taula de treball a la finestra que donava al carrer. El meu camp visual era limitat per la casa d’enfront, i la finestra del tercer pis corresponia exactament amb la meva. Les persianes eren pintades de verd, hi havia geranis a l’ampit i un ocell en una gàbia que mai no vaig sentir cantar i que un dia va fugir. —Una veïna ho explicà, cridant des de la finestra, a la meva portera—. Una tarda vaig veure baixar llits, cadires, taules, un piano. Els veïns d’enfront devien canviar de casa. Jo mirava distret com aquells mobles es gronxaven en el buit a l’extrem d’una corda. Els crits del homes que els carregaven a la conductora i els primers símptomes d’una primavera precoç m’emperesien l’esperit i m’impregnaven d’aquella melangia arrossegadissa que a dinou anys provoquen les coses quan un atzar subratlla tot allò que tenen d’efímer. En aquell temps hauria volgut fixar cada moment de la meva vida, fer-lo definitiu entre coses posades per sempre. Ni ho sé, què volia! I aquells mobles polsosos que baixaven uns darrera els altres, amb paquets i baguls, començaven a pertànyer a un passat que fugia de la meva òrbita i em deixaven un gust amarg d’inseguretat.

Quan vaig adonar-me que el pis tornava a ser habitat, les tardes eren llargues i el sol feia preveure un estiu implacable.

La finestra devia haver estat tancada molts dies, perquè una tarda, en veure que una noia l’esbatanava, vaig tenir una forta sensació del pas ineluctable del temps. A poc a poc em vaig adonar de dos fets curiosos: la noia obria la persiana cada tarda a la mateixa hora; al cap d’una estona, un minyó si fa no fa de la meva edat la tancava.

El dia del meu aniversari vaig rebre un paquet de casa. La meva mare m’enviava roba i llibres; la meva germana, en una capsa a part, mitja dotzena de gladiols vermells, del nostre jardí, i mitja dotzena de paquets de cigarretes de luxe. Vaig posar les flors en un gerro sobre la taula —mitja dotzena d’espases de foc— i em vaig posar a treballar amb una encoratjadora sensació de confort interior, tot jo voltat de fum.

Les flors la devien atreure. Potser jo les havia posades expressament. Quan obrí la persiana es recolzà a l’ampit i mirà. Era bonica. Decididament, molt bonica. Color d’estiu. Un dels meus mots predilectes quan penso en una noia és sirena. Després ve nimfa. Però el preferit és sirena, amb tots els altres que atreu: oceà, marí, nostàlgia, liquen, illa, vela, vaixell, platja. Duia una brusa vermella escotada. Un dels colors que aleshores m’agradaven menys era el vermell —influències de la meva germana, suposo, que el detestava—. Era un color que m’enervava, fos tot un vestit, fos només un detall —i classificava tots aquells que en duien damunt, com una mena de gent digna de poca consideració. I paradoxalment una brusa vermella, d’un vermell rabiós, insultant, m’havia de donar moltes nits d’insomni i molts dies de neguit dolorós.

Aviat només vaig viure d’esperar que la noia aparegués. La somiava. Llunyana i dolça com una princesa. La dibuixava al marge dels llibres, a les llibretes, a la taula amb un trempaplomes. Cap dels dibuixos que feia no se li assemblava: això em produïa una irritació trista i me’n feia començar d’altres incansablement.

Un dia es besaren amb la finestra oberta de bat a bat. Vaig alçar-me per no veure’ls. Per què havien de besar-se així —impúdicament va ser el mot amb què els vaig condemnar— davant meu? Es besaren llargament com si el món hagués estat fet només per presenciar l’espectacle de la seva felicitat. Vaig decidir canviar la taula de lloc. Però em mancava llur presència, m’atreia allò que ja tenia per a mi de morbós, de malsà. La visió d’ells dos abraçats m’obsessionava, i a la nit, amb la cambra a les fosques, evocava la noia, la brusa, els besos, els seus ulls negres i lluents d’una aigua jove, tota aquella tendresa que jo hauria volgut. Hauria volgut tenir aquella noia dintre els braços, nua com una flor, amb els cabells estesos sobre el meu coixí. Aquella i no una altra. Per poder-la sentir meva m’hauria damnat, si fos possible de damnar-se a dinou anys pel pecat de somiar una noia i voler-la amb un desesper de criatura.

Que llargs i tristos em semblaven els matins, amb la boca amarga de la nit mal dormida, tot retut de desig! Per no perdre ni un gest, ni una expressió de la seva cara, vaig decidir de tancar la persiana. Espiaria per les escletxes la contracció més lleugera dels músculs d’aquell rostre per fer-me’l cada dia més meu.

M’intoxicava. Una tarda ell li descordà la brusa. Vaig anar-me’n. Vaig baixar l’escala furiós, respirava l’aire del carrer com els homes que surten d’una mina després d’un accident. Els carrers no em duien enlloc. La gent eren com larves que vegetaven en el meu món només per enlletgir-lo. Cap no sabia per què havia nascut ni per què havia de morir. Ni molt desgraciats, ni molt feliços, passejaven indiferents i es saludaven entre ells si es coneixien. I jo estava sol, únic vivent en un desert. Em debatia per no tornar enrere, per seguir endavant entre gent i cases i claror. Cansat, em vaig asseure en un parc. El sol queia oblic, però cremava la terra, assedegava les flors que es colltorçaven, treia reflexos violents i fugaços de l’aigua del llac on navegava una barqueta. Irritat per la beatitud dels arbres, pels crits dels infants, pel cel límpid, per l’aire ple de vida, me’n vaig anar. Vaig caminar durant hores i vaig acabar d’enervar-me en una sala de cinema on només passaven actualitats; vaig comprar-me un llibre que mai no he llegit i al restaurant vaig deixar el sopar intacte en els plats.

A la nit pensava: «Demà obriré la finestra, pujaré dalt de la taula, em posaré a cantar, a fer giravoltar els braços perquè diguin: “És un boig”. Els interpel·laré». I fruïa només de pensar-ho, de pensar com els inquietaria amb la meva fingida (fingida?) follia.

L’endemà, més serè, vaig esbatanar la persiana i em vaig asseure. Però havia posat un coixí a la cadira per fer-me més vistent. «Potser això els frenarà», vaig pensar amb odi.

La noia, quan em va veure, semblà una mica sorpresa. El fet d’haver tingut la persiana tancada uns quants dies els devia haver fet creure que jo passava unes vacances a fora. Duia la brusa vermella. Aquella brusa que la feia tan bonica. Em vingué, més viva que mai, una gran tristesa: per ella i per mi. Una pietat incontrolable, malaltissa.

Però va durar poc. Aviat aparegué el minyó. No em va veure. Començaren a discutir violentament con si reprenguessin una disputa començada molt abans. Desaparegueren, però encara sentia el to agre de llurs veus: no podia destriar ni un sol mot. Potser va passar mitja hora. La noia tornà a la finestra; aviat ell se li ajuntà, submís. Estaven recolzats a l’ampit; quan vaig tornar a mirar es besaven. Feia una tarda calitjosa, de tempesta. L’aire era immòbil. Jo feia veure que llegia. De tant en tant mirava la parella que es besava, tot fent un esforç per no alçar massa el cap. Tot d’una els meus ulls es creuaren amb els d’ella: no vaig poder evitar la fascinació de la seva mirada i ens fitàrem. Em semblà que el seu esguard em somreia, complex, ple de refús i de promesa. Com si els besos me’ls fes a mi. Em semblava que aquella noia se m’oferia diabòlicament; sense la distància l’hauria poguda agafar pel braç i m’hauria seguit. El suplici durà estona. Cremava com si estigués voltat de brases. Em sentia grotesc, alt sobre el coixí de la meva cadira, paralitzat davant d’aquell ésser que m’absorbia. Ella era tot besos: es feia perdonar. L’aire era irrespirable. La noia m’anava mirant i jo, literalment, moria.

Aquell estiu el meu pare caigué greument malalt. Jo havia de tornar a examinar-me el mes de setembre. Abans, el meu pare va morir. Fou un estiu trist. La mort sobtada del meu pare, que jo estimava molt, em féu gran, m’envellí. Em va agafar una melangia tan forta que els anys no l’han poguda atenuar. Aquell estiu plantà una fita en la meva vida. Em marcà profundament. Vaig tornar a la meva cambra, a la meva taula davant de la finestra, al meu paisatge d’estudiant que uns mesos d’absència m’havien fet estranger. El temps era benigne, les tardes dolces, menys blaves, i els verds dels arbres més matisats, com si volguessin embellir-se per ben dormir.

La finestra de les meves angoixes era davant meu amb les persianes tancades. La noia de la brusa vermella em semblava que pertanyia a un passat remot. Tot plegat un somni que la claror despulla d’allò que la nit li donava de misteriós. Que absurds em semblaven els meus neguits, els meus deliris! Havia de treballar ferm. Per què tots aquells bells propòsits si l’esdevenidor em semblava inaccessible, la vida difícil i una mica inútil tot? Però havia de treballar dur, obrir-me camí a cops si calgués, fer com els altres, ser un suport per a la meva mare, per a la meva germana fins que es casés, crear-me una família; més tard, tornar a ser en els meus fills, morir com el meu pare, de pressa, un estiu radiant, i ser plorat per gent meva.

Malgrat tots els raonaments, malgrat la disciplina mental que volia imposar-me he de confessar que, a l’hora de costum, la finestra d’enfront tornà a obsessionar-me. Com més esforços feia per conservar la meva indiferència, més viu era el neguit. I tot allò que la nit abans d’arribar em semblava esvaït tornà a néixer violent. Però ningú no va obrir la finestra. Ni l’endemà. Ni cap mes dia. Em semblà una alliberació. M’asseia a la taula, tranquil, sense pensar res, l’esperit en repòs. Retenia les lliçons, avançava calmosament, però segurament, en línia recta. Em sentia sòlid, començava a estar segur de mi mateix. El sentiment d’inferioritat que la meva desfeta en els exàmens m’havia produït s’anava dissolent. I jo exultava.

Quan ja gairebé ni el record no en tenia, quan ni alçava el cap de la taula com si la finestra pertanyés a un altre món, un dia em vaig adonar que les persianes estaven obertes i deixaven veure aquell interior que durant molt de temps havia estat com una prolongació de la meva cambra. Però la noia no hi era. N’hi havia una altra amb el mateix minyó. I una altra noia ja no podia desvetllar cap mena de curiositat en mi. Que obrissin, que tanquessin, que es besessin davant meu: tant me feia.

Un dia, cap al tard, vaig sentir que algú pujava l’escala. Coneixia els passos de tots els qui venien a casa meva; em bastava haver-los sentits una vegada per poder endevinar sempre qui pujava a veure’m. Però mai no havia sentit aquella mena de trepig. «Algú que es deu haver equivocat», vaig pensar, car jo vivia a l’últim pis de la casa. Però immediatament vaig dir-me: «No, vénen ací; són els passos d’algú que no ha vingut mai, però vénen ací».

Els passos s’aturaren al replà, davant de la meva porta. Passaren uns quants segons. La persona qui hi havia davant de la porta dubtava abans de trucar. Tot d’una vaig sentir que baixaven l’escala. Estava intrigat. Els passos havien quedat aturats al pis de sota: una bella estona. Després s’aproparen de nou, com cansats. El curiós visitant s’havia decidit a tornar a pujar. Trucà a la porta amb els nusos del dits, lleument, com amb un mig desig de no ser sentit. Si abans no hagués escoltat els passos, potser ni m’hauria adonat que trucaven.

Vaig anar a obrir. Era la noia de la brusa vermella. Estava més pàl·lida: lívida. S’havia aprimat molt. Com si ens coneguéssim d’anys, com si jo sabés que havia de venir i per què venia, sense dir-me un mot, travessà la cambra i es dirigí cap a la finestra. Mirava, des de la meva taula, la finestra d’enfront. Mirava àvida, tràgica, sense dir un mot, sense fer un gest. Estigué una estona així com si fos sola al mig del món. Jo sentia que havia de fer alguna cosa, apartar-la de la finestra, no deixar-la mirar. Sentia que sofria, però un gran respecte i tot allò que la situació tenia d’irreal em paralitzava. Allò, davant seu, devia haver-hi deixat una felicitat que mai més ho trobaria.

Gairebé s’havia fet fosc. Vaig apropar-m’hi. Mai més no he sentit tanta tendresa com aquell capvespre al costat d’aquella noia trista que ignorava de quina manera s’havia ensenyorit del meu cor. Per què vaig decidir d’apropar-m’hi, quins mots li vaig dir, són coses que s’han esborrat de la meva memòria; em resta només, terriblement precís, el record del seu plor esquinçador. Esclatà a plorar dintre dels meus braços que per ella devien ser com uns braços impersonals —com si plorés contra una paret—. Plorava més dolorosament que no pas jo quan va morir el meu pare. Com mai més no he sentit plorar una altra persona. Sentia que havia de protegir-la, com si un destí me l’hagués portada; que el seu futur d’una manera o altra em pertanyia, com si misteriosament s’anés inscrivint dintre de la meva responsabilitat. Excitava tot el que hi havia en el fons de mi de llibresc. —Que no era poca cosa, Déu meu!, aleshores—. Vaig portar-la en braços com si fos un infant i vaig deixar-la sobre el llit com una cosa meva, no presa: donada, trobada, tota trontollada pel plor inacabable, i em vaig agenollar a terra, amb el meu rostre vora del seu. Les seves llàgrimes em mullaven la galta.

Van passar hores i hores. Sense dir un mot, entre sanglots que s’anaven espaiant, s’adormí com una flama que s’apaga. Vaig vetllar-la. Fou una nit casta, però encara recordo la flonjor dels seus cabells, el gust salat de les seves llàgrimes. Com s’abandona la mà d’un cos adormit! Que ressecs són els llavis quan el cor sofreix! Semblava que tingués un ocell mort a la mà. A la matinada devia adormir-me. Quan em vaig despertar era de dia i estava tot sol. Mai més no he tornat a veure-la. Però mai més no he pogut viure unes hores de fervor com aquelles, una nit més pura d’amor.





Mort de Lisa Sperling


… vet ací els enamorats…, on són els enamorats?

La senyora Létard agafà dues pastilletes de sacarina, en tirà una a la seva tassa i anava a tirar l’altra a la tassa de Lisa Sperling, la seva rellogada.

—No!

Li aturà la mà amb un gest enèrgic.

—Encare té sucre?

—Sí, encara me’n queda una mica. Avui m’hi tiraré sucre.

Agafà la tassa fumejant, digué bona nit i entrà a la seva cambra. Tancà la porta i girà la clau lentament. Deixà la tassa sobre la tauleta, davant de la finestra, i es quedà una estona sense saber què fer, sense saber per on començar tota la feina que volia fer, que potser no faria.

«Començaré per la maleta». La tragué de sota el llit i la hi deixà al damunt. «Cartes…, retrats…, tot és meu i ja em sembla que és d’algú altre…». Tenia els llavis prims, amargs, esblaimats als angles de la boca, lleument malves al centre: les dents grogues molt separades les unes de les altres. «Sembla la boca d’un mort», havia dit una vegada una amiga seva. Agafà la carta del seu fill i es posà a llegir-la per centèsima vegada.


Estimada mare: Avui marxem. Quan estarem instal·lats a Minsk, vindràs. Espero que el servei de trens es normalitzarà de seguida. Voldria evitar-te les molèsties d’un viatge llarg en males condicions. Tingues confiança en mi…

Plegà la carta a poc a poc i la besà. Després…, després havia començat la guerra amb Rússia i s’havia quedat sola a Limoges —on havia anat a parar en fugir de París— incomunicada.

Tragué tres retrats. Un de la seva germana: «A la meva estimada Lisa. Record d’Anna Sperling. Odessa 1916». Un d’ella, a divuit anys. Duia un vestit de gasa amb un cinturó de vellut ample…, blanc. Un vestit de gasa blanc amb el cinturó de vellut vermell: el llaç, darrera, li penjava fins ran de faldilla. «Jo era més rossa…, era ella la que valia». Que lluny que és aquesta noia, que lluny! Posà els dos retrats junts. Anna havia mort jove, tuberculosa; havia deixat un diari i un feix de versos. «Ella, almenys, no ha sofert tant…». El tercer reixat era el seu de núvia. «Quantes il·lusions, aleshores…, només m’ha quedat l’amor del meu fill. El meu marit…, oh, no…, ell no… Si tots els besos que ha fet a les altres mels hagués fets a mi…». Tornà els retrats a la maleta i la va tancar.

Es quedà dreta al mig de la cambra. «Què faré, ara? Ah, sí, els llibres». Sobre la taula n’hi havia mitja dotzena. Els agafà d’un a un, mirà els lloms, passà lentament la mà per les cobertes. «On tinc el paper i el cordill?». En trobà al calaix de la tauleta i començà a fer un paquet.

A la cambra del costat se sentia soroll de vaixella. La senyora Létard rentava els plats. Un gat miolava.

Ella escrivia sobre el paquet:


Senyor Joan Schuster. 148, Avinguda Carnot, Limoges.

«Aquest hivern havia cregut…, em tenia tantes atencions… Ell també està sol. Era amistat només. Sóc vella». Es passà les mans per les galtes: la carn era flàccida, porosa, tenia un color terrós. «Carn que ha viscut».

«La roba». Obrí l’armari de bat a bat i començà a treure piles de roba. La triava i la posava damunt de les cadires. «Les camises per a Maria; les necessita tant… Aquestes bruses a…, i els vestits?». Tragué un renard i el mirà una estona. «L’abric que duia ara fa…, quants anys? Quinze? Cent?…, de què era aquell abric? Ni que em matessin no podria dir-ho. Si fos possible de tornar enrere triaria aquell moment… He oblidat les joies, Lisa…, que dur era el meu pare! Jo les aniré a buscar… Vaig fer els vuitanta quilòmetres en un trineu, amb soldats. Vaig trobar les joies allà on m’havia dit el meu pare. La nostra casa que mai no he tornat a veure no l’he oblidada mai. Quan sortia del poble ja es sentia el canoneig. L’últim tren. Vaig sortir amb l’últim tren, ple de pobra gent amb paquets i cistells… I el fred. Teniu fred? Ens vam partir el seu menjar. Era alt i jove com jo, bell amb el seu uniforme d’oficial. Tota la nit estigué vora meu; em descalçà, m’escalfà els peus amb les seves mans, em posà la seva pellissa a sobre… Tenia l’edat que ara té el meu fill… On són els enamorats?, deia el meu marit cada dia, quan entrava a casa. Els enamorats érem el meu fill i jo. Sempre, sempre junts. Jo l’he fet tal com és…, si és que encara és viu… Li prenia les lliçons quan era petit. No havia anat a cap concert sens mi. Vet ací els enamorats… I, ara, res…».

Agafà el portamonedes i s’assegué davant de la taula. L’obrí i el buidà. Al carnet d’identitat llegí el seu nom: «Lisa…». S’havia fet fer el retrat a Rouen, abans de la guerra, quan era encarregada del taller de confeccions. N’havia marxat dos dies abans de l’ocupació. A París no havia pogut trobar el seu fill: sense avisar-la, el mateix dia l’havia anada a buscar i ja no tingué temps de sortir de Rouen. Vine, Lisa; tenim un lloc en el cotxe. No et quedis, és perillós. Potser hauria estat millor no haver-los escoltats i haver-se quedat a París… Obrí el carnet d’identitat. «Israelita». «Fa una setmana ja…, quan serà el torn dels altres? Cada mes se n’emporten uns quants…». Del portamonedes amb els papers, havia saltat un franc. Agafà la moneda i se la mirà. Un somriure breu, irònic, li arquejà els llavis. «Un franc; mai no he estat tan rica. No necessito res, res, res… Madame Gendron pot guardar-se els seus brillants de refugiada rica. S’ha assegut damunt la misèria de tots, amb els seus brillants…, tan correctament…!, jo no necessito res. No vull lluitar més».

La tassa ja no fumava; el cafè segurament era fred. La senyora Létard devia ser al llit perquè no es sentia cap remor a la cambra del costat. El gat, sota els fogons, dormia com una bola. Semblava que només existís el silenci.

«Lisa… Lisa… Lisa…», deia el seu nom a poc a poc com si digués el nom d’una morta. Mirà el llit ample amb el cobrellit de puntes; la repisa de l’escalfapanxes amb el rellotge eternament parat, al mig, i els cargols marins a banda i banda. Tenia calor: l’aire de la cambra se li feia irrespirable. Anà a la finestra i l’obrí de bat a bat amb compte de no fer soroll. Entrà un perfum violent de lilàs. Ran de finestra, dolçament, l’aire gronxava els plomalls florits. Rere els lilàs, enllà, hi havia el riu: l’aigua lliscava silenciosa i fosca i reflectia els fanals del pont. El cel era un braser d’estrelles —incendiat.

Mirà llargament, estàtica… On són els enamorats? Fa mesos que la guerra ha passat per Minsk. On deu ser el meu fill? La guerra, la neu, els canons… Quan vaig baixar del tren amb les joies, em va donar la mà. Reia. Teniu fred? El devien matar. El meu pare va dir: «Gràcies, Lisa, és tot el que ens queda. Jo no hauria tornat viu d’aquest viatge». Plorava. Mai no l’havia vist plorar abans.

S’agafà el coll amb les mans. Una glopada d’angoixa li pujava del cor. Estrenyé les dents: no volia plorar. «Bàrbar. Quin moment més bàrbar de soledat… Aquesta pau al voltant, enverinada, furiosa de soledat… Com una porta oberta…».

Es tragué l’aliança i la deixà al mig de la taula; el franc, a la repisa, al costat del rellotge. Agafà un full de paper i el partí en quatre trossos. «Per a Maria». «Per a la senyora Létard». «Per a Mònica Werner». «Per a Rosa Ramírez». Posà un paperet damunt cada pila de roba. «Cremeu els retrats i les cartes». Aquest darrer paper, el deixà damunt de la maleta. D’un racó de l’armari tragué dos tubs de veronal. N’agafà un i el buidà dintre de la tassa. L’hagué de sacsejar per a fer sortir les darreres pastilles. Remenà amb la cullereta. Costaria de desfer aquell grapat de petits discs blancs. Destapà l’altre i també el buidà dintre de la tassa. «Que no em desperti mai més».

Passà molta estona abans no pogué desfer les pastilles. Les partia amb la punta de la cullereta, però tenia por de fer massa soroll. Començà a partir-les amb els dits. La tassa era massa petita. Agafà un bol i ho abocà tot a dins. Hi afegí aigua. Mig desfetes, mig senceres, s’ho begué tot. «Horrible. Horrible. Menys horrible que…». Li agafà por, molta por… «Por de què, ara…? Por de què…?».





El bany


Duia un vestit de mussolina carmí amb una peça de mussolina blanca; al pit, un pom de miosotis retenia un grup de tavelles. Mitjons blancs, sabates de xarol negre i un llaç del mateix color del vestit, com una papallona damunt dels cabells. Tenia la boca i el nas inflats i parlava dificultosament. El dia abans havia caigut del llit del seu avi, alt d’un metre —jugava a rodolar—, s’havia trencat el tel del llavi superior i havia sagnat en abundància.

Els pares i l’avi tancaven portes i finestres: el reixat de la cuina, el balcó del menjador, la doble porta del terrat. La mare havia entrat la roba estesa, encara una mica humida: era més prudent. En aquell racó de Sant Gervasi, solitari i quiet, quan algú deixava massa estona la casa sola era com si es preparés una sorpresa.

Al carrer trobaren Felipet, esmaperdut, amb el nas ple de mocs i la mirada trista.

—Ja te’n vas?

Tota una tarda sense la Mercè, com passaria? Estava una mica cohibit perquè aquella era una Mercè diferent, una Mercè color de flama que se n’anava a fer comèdia. Al darrer acte la treien mig ofegada d’una caixa de cabals. «Els braços i les cames morts, sents? Has de fer de mort», li deia el director a cada assaig, car ella, sense adonar-se’n, s’enrigidia tota als braços de l’home que la duia.

Felipet els mirava com s’allunyaven carrer de París amunt. Pares, avi i Mercè s’anaven fent petits amb el Tibidabo per teló de fons.

I la casa tancada i deserta, aquell jardí polit amb gardènies i camèlies i llessamins, amb l’olivera vella que els dies de sol, a l’hivern, els servia de vaixell pirata o de far per a guiar vaixells perduts, li semblava una casa i un jardí forasters —com si mai no hi hagués entrat.

Anaven a La Flora. Al Guinardó. Passarien per davant de la cotxera de tramvies dels Josepets, travessarien el terreny vague que servia de camp de futbol a tota la mainada del barri; veuria la plaça de les palmeres i aquells jardins de la Travessera de Dalt amb parterres de tulipes grogues i rosa, rosers desmaiats, amb lilàs i xeringuilles prop de les reixes, d’on de tant en tant el vent portava, amb una remor profunda, de fulles, un perfum tot fresc, de mel, com si un eixam d’abelles anés barrejant els mil perfums escampats. A La Flora la mare de Mercè hi havia ballat de joveneta, el dia del primer vestit llarg, el dia del primer pentinat amb els cabells alts, el dia del primer pretendent, del primer prometatge. Els diumenges de La Flora vibraven de polques i masurques, de valsos i de balls de llancers. Les declaracions d’amor, les intrigues minucioses entre mares de noies a punt de casar hi feien una música sorda i patètica sota l’esclat del cornetí i el vesc dels violins i el contrabaix. Ballaven sobre una catifa vermella crepitant de clofolles. Una dona cega, menuda i obesa, venia cacauets a l’entrada i uns poms de pensaments de cartó en forma de cor. S’hi arribava per un carrer de pendís pronunciat.

—Avi, què serà la sorpresa?

Eren inseparables. A ell no li havia sortit mai un reny dels llavis per a aquella criatura més aviat lletja i esquifida, turbulenta com una ventada de març. El pentinava cada vespre. Abans d’anar al llit s’asseia sobre la taula del menjador amb una pinta i unes quantes cintes. Si estava distret, el cridava; «Avi!, vine, que et pentinaré». Assegut en una cadira, abaixava una mica el cap. Tenia els cabells llargs, blancs, fins. Ella els hi partia amb la pinta, li feia trenes petites i les lligava al capdavall amb un llacet. L’avi, l’endemà de bon matí, sortia a escombrar la vorera amb aquell pentinat. Es planyia a tots els veïns i veïnes que passaven: «Coses de la meva néta…».

—Hi haurà sorpresa?

—I grossa.

Estava tan preocupada per l’anunci de la sorpresa que a la meitat d’un acte sortí d’escena per les bambolines i després no es recordà que havia de tancar els ulls quan la treien de la caixa de cabals i la duien en braços, asfixiada. Quan la cridaren: Ketty, Ketty, no respongué. Ja no recordava que era el seu nom en la comèdia. Caigué el teló. I quan els aplaudiments el tornaren a fer alçar, el seu avi irrompé a escena amb el jaqué negre i els pantalons ratllats, encara flairosos de naftalina, gras i jovial, i li posà una gran nina en braços.

Li arribava a la cintura. Articulava les mans, els colzes i els genolls; tancava i obria els ulls. De moment no li va agradar gens. Però com que tothom deia que era preciosa i Felipet quan la veié semblà que perdés l’ús de la paraula, aviat n’estigué orgullosa.

Es diria Ketty. Tot el veïnat contribuí al bateig. Unes cortines velles i unes quantes puntes arraconades serviren per a fer el vestit del capellà i dels escolans. El jardí era ple de flors, d’alegria, de calitja de tarda d’estiu. Darrera la màquina de retratar l’avi maldava per fer entrar tothom dintre l’objectiu. Mercè era la mare: no duia el vestit carmí, sinó un de blanc amb una gran llaçada de setí a la cintura. Tothom anava mudat. En un racó del jardí, sobre la taula de ferro pintada de verd, voltada de cadires, dues safates curulles de pastissos escampaven olor de crema, de pa de pessic, de xocolata, de vainilla.

—Quiets. Tothom quiet.

Crec.

La nina, durant uns quants dies, conservà un cert prestigi. En parlaven a taula, els coneguts venien a veure-la, anaven a passejar-la al Turó Park, les criatures es giraven a mirar-la embadalides. Felipet s’hi fonia, però hauria volgut jugar-hi tot sol: els ulls blaus que es tancaven i el grinyol suau de les articulacions desvetllaven en el seu cor una tendresa secreta.

—Me la deixes endur a casa?

—No.

Li posava bé el vestit, li allisava els cabells, li eixugava les mans, li estirava bé els mitjons perquè no li fessin arrugues. Quan estava sola ni se la mirava. Era massa alta i li feia angúnia: com una mare jove que es trobés tot d’una a la falda una filla de deu anys. I a poc a poc l’oblidaren.

Era més apassionant jugar a lladres i policies, amagar-se sota de la tomaquera xinesa, enfilar-se als magraners amb les branques més fines plenes de punxes. Els arbres eren al jardí de darrera la casa. El jardí de davant era el de luxe: encatifat de sorra de mar plena de petxines i de palets blancs com pinyons i rosats com coralls. Cada any feien entrar un metre de sorra. La duien al matí, encara humida, i tot el jardí quedava impregnat d’olor de mar.

Qui es recordava de la nina davant d’aquella caixa de gasoses? Felipet i Mercè la descobriren sota l’hortènsia, amagada pel tou de fulles. No sabien obrir-les: feia por i es necessitava molta força als dits per a aconseguir aquell clic violent que suscitava el fumerol i l’ascensió precipitada de les bombolles petites. Passaven hores sota l’hortènsia, plantada en el racó més ombrívol, dubtant. Se n’anaven recançosos, però tornaven aviat, inquiets, a mirar.

Una tarda, amb un gran esforç, Mercè aconseguí d’obrir-ne una. En begueren un xarrup cada u i tornaren a tapar-la. Quan se n’anaren el cor els batia. I els baté l’endemà, en tornar. Cada tarda obrien una ampolla i només en bevien un glop. L’avi, un dia de molta calor, anà a buscar una gasosa per refrescar-se i les trobà totes encetades i esbravades: «Aquesta néta…».

La nina semblava oblidada del tot. Mercè anava a jugar a casa de la senyora Borràs: li feia lluents les aixetes i l’ajudava a eixugar els plats. Anava a casa de la senyora Domingueta, una vídua alta i prima, amb els ulls menuts i enfonsats, una mica tètrica dintre el vestit de seda negra que parlava a poc a poc, en veu baixa, amb els ulls immòbils. Li pintava el colomar: Felipet aguantava el pot de la pintura. El pintaven de blau fosc mentre els coloms parrupejaven sobre la barana i les orenetes que havien fet niu a la galeria anaven i venien desficioses xisclant. Un dia robà un crisantem del jardí de la senyora Borràs: era d’un groc de rovell d’ou, gros i escabellat com una peça complicada d’orfebreria. Passà un matí sencer passejant-se davant la mata: se’l mirava de reüll. Al migdia l’arrencà, se’l posà al pit sota el davantal i arribà a casa blanca com la cera i panteixant, amb la flor rebregada, lletja i sense esclat.

Fou un dia gris que no sabien a què jugar quan decidiren tot d’una de banyar la nina. Al capdavall de l’hort, repenjada contra la soca d’un mandariner hi havia una banyera de zenc, vella i abonyegada, amb un cul d’aigua de pluja. Hi flotaven unes quantes fulles seques mig podrides.

—De primer la posarem a estovar —digué Mercè.

La despullaren. Els enagos estaven clavats a l’esquena amb dues puntes de París petites. Felipet anà a la cuina a buscar un ganivet per fer alçaprem.

Nua i rosada, la posaren a la banyera amb aigua fins al coll. Tenia els ulls mig clucs, d’un blau innocent, sota de les pestanyes llargues.

—Els peus i les mans és el que es porta més brut. Sobretot les criatures. I les nines són les criatures dels petits —digué Mercè quan Felipet, tot cellajunt, afirmava que les nines no s’havien de banyar.

—Què feu? —cridà la mare de Mercè des de la cuina. Es sobresaltaren.

—Juguem! —digué Mercè amb un gran crit.

—Juguem —repetí Felipet com un eco.

—Voleu dir que no en feu alguna, tan quiets?

Aquell dia només se’ls veien ulls: els havien fet tallar els cabells en ferradura i semblaven dues bestioles.

—Ja és hora de berenar. Veniu.

Fins l’endemà no es recordaren de la nina.

A la nit havia plogut torrencialment: la riera havia baixat plena i els dos jardins estaven encatifats de fulles daurades. Els tomàquets xinesos, punxeguts i lluents, d’un vermell apagat, arraïmats de set en set, es gronxaven dins l’aire i l’omplien d’una olor agra i nauseabunda. Les fulles dels magraners ja eren ben grogues. El cel era límpid.

Trobaren la nina colgada d’aigua. La miraren desolats. La carn rosada i pulcra era plena d’esberles: com nafres purulentes, el cartó gris fosc apareixia. Només la cara de porcellana romania intacta, indiferent, amb els llavis entreoberts per un somriure i les galtes lleument rosades.

Quan va agafar-la li caigué la perruca.

—Calba…

—… com un meló —digué Felipet, consternat, però sense poder evitar un cert somriure.

Fou tot el que digueren davant d’aquell desastre.

A la caiguda de la tarda, com si anessin a un enterrament i aprofitant que la mare havia sortit a comprar, entre tots dos entraren la nina a casa.

—L’amagarem sota del llit.

—I si la llencéssim i només aprofitéssim el cap? —proposà Felipet. Ho acabà de dir i els ulls se li ompliren de llàgrimes.

Quan es ficava al llit Mercè pensava en la nina. Tan poc que se l’havia estimada i ara no podia viure sense ella. Esperava que la casa fos ben silenciosa, que tothom dormís; encenia el llum i s’arrupia ran del llit. «Se m’ha mort». Li acariciava una galta amb la cara apesarada.

—Què fas tanta estona amb el llum encès? —cridà una nit la seva mare que dormia a la cambra del costat.

—Pipí.

Es ficà al llit d’un bot i apagà el llum. Tremolava.

De dies, la nina rebia la visita de Felipet. Mercè l’acompanyava a veure-la. Al bell mig d’un joc violent o d’una lectura de contes, el seu record es dreçava feroç i l’anaven a mirar. L’estiraven per un braç o per una cama i miraven silenciosos aquell manyoc de cartó deformat.

Fins que un dia se’ls descobrí i els grans armaren un gran bullit.





En el tren


—… no, no, tal com li ho dic, mai no he pogut dormir en el tren, m’ensopeixo una mica però sempre sento aquesta cruixidera de rodes i de fustes i a més a més amb aquest trontoll i tants sotracs tinc por d’anar al vàter i m’espanta pensar que el tren em pot rebotre contra la paret i estabornir-me i si ningú no tingués necessitat durant moltes hores encara que cridés no em sentirien i a la meva edat em trobarien morta i no voldria pas morir sense prendre Nostre Senyor. Tots podem tenir un cop d’accident, però seria molt trist morir condemnat, i a mi el foc no m’agrada i el de l’infern deu ser, pel que diuen, dels més forts.

»… que si tenen set?, pobres bèsties, i tal. Amb aquests becs badats i aquestes crestes desmaiades…, però no les puc ajudar. Ara que hem de pensar que demà passat totes seran mortes i rostides perquè és Santa Maria i a casa dels meus senyors serà festa grossa, perquè, a més que és el sant de la senyora faran la puesta de largu de la nena gran, que sembla una estampa… Oi que m’avisarà quan serem a Barcelona? Jo no sé llegir cap lletra, el meu fill sí que sabia llegir com si fos un fill de senyors, però va morir del pit i encara no tenia vint anys. El meu home va dir-me: “No ploris, així s’ha estalviat de fer el soldat”. Perquè vivíem a Barcelona mateix, ara no recordo el nom del carrer, però era prop de l’estació de França. El meu marit era forner i era molt ben considerat i treballar la farina és una cosa que no fa fàstic. Jo sempre li deia… Valga’m Déu, ara se’ns posa a ploure i aquestes bestioles que se m’estan morint de set…, amb aquesta xafogor, miri-se-les, tan grasses com les crio i que no tenen polls… co-coc, co-coc…, petites…, si els pogués recollir una mica d’aigua… Ja veurà, tot el dia, la llibertat. I la sequedat a les potes que procuro que tinguin…

»… em sembla que era l’any que van cremar els convents, oi?, que Nostre Senyor no els ho tingui en compte, al poble hi va haver un temporal que es va emportar tota la collita i ens va deixar a la misèria, i el meu marit va dir: “Anem a Barcelona i així el noi sabrà més que si ens quedàvem aquí, que un pagès sempre és un pagès i un senyor sempre és un senyor”. I el meu germà, que tenia diners perquè era l’hereu i tot li venia de cara i això ja ho tenia del néixer, va comprar la casa i el camp per fer-ho anar enlaire, que ell podia i nosaltres no podíem, i quan vam arribar a Barcelona teníem uns quants diners, però de mica en mica els vam anar perdent, perquè el meu home no va trobar feina de seguida i el noi ja era de mena malaltís, i metge per aquí i metge per allà, i bona nit i bona hora la picossada de diners que ens havia dat el meu germà per la casa i el camp. I tot per culpa de l’aigua, perquè sense el temporal, que devia caure per càstig de la crema de Barcelona, sempre paga el just pel pecador i ho vam pagar nosaltres perquè les terres tiraven cap al riu i feien baixada i l’aigua s’ho va endur tot cap avall…

»… si en vol ja en pot agafar…, la debilitat és una cosa molt dolenta i ja se sap que el ventre porta les cames…, amb la gana que hem passat tots plegats… Sí, miri, una truiteta, oh els ous, els ous són de la setmana. Quan vivia a Barcelona cada diumenge anàvem al Tibidabo i ens endúiem el menjar, però a mi sempre em feien por els ous de Barcelona perquè són ous guardats. Vol una miqueta de pernil? Un tallet? No digui que no, que no sap el que es deixa perdre. Això alimenta i no enfarfega… Jo anava a rentar la roba a casa d’uns senyors que tenien quatre minyones i un criat només per a obrir la porta, que es deia Julio, i el senyor era alt i prim i duia lentes d’or, i la Carmeta, que era la cambrera, em va explicar que era el principal d’un partit i que de tant en tant havia de fugir a França sense temps per fer les maletes, perquè això del català era molt perseguit. A vegades, quan em veia passar amb el cove de la bugada, em deia: “Apa, Ramona, cap a fer la roba blanca, eh? …vol un préssec? Són tot suc i tot mel. Li faran passar la set”. Encara plou: “Ai, Senyor!”, i jo que m’he deixat el paraigua com una bleda i m’atorrollo quan arribo a Barcelona, perquè com que no sé llegir per agafar el tramvia pateixo molt i sempre he de preguntar quin nom porta al costat En vol un altre? Això fa salut, mengi, mengi… Doncs ha de pensar que deien la missa a casa mateix, que encara no sé com no els van matar tots quan va venir la revolució, i el capellà, que era amic de la casa i que havia ajudat la mare de la senyora a ben morir, també es va salvar. No li havia vist mai la cara perquè només el vaig veure dues vegades que travessava el corredor i anava de pressa com una rata, però era molt menut. On som? Ah! Cerdanyola. Miri què tal. Tot rient, rient, ja som a Cerdanyola…

»… feia poc que el meu marit havia fet vaga i jo vaig dir a la senyora…, també era alta i prima com el seu marit i sempre anava de seda i parlava baix i amb molta calma, que a mi em venia son quan l’escoltava, si em sabria més cases per anar a rentar perquè passàvem una mala tongada i tot s’anava fent més car, i ella em va dir si em voldria cuidar de la neteja de la sala de Xina. Tot era de Xina i brodat amb or fi que no es tornava negre, amb unes bèsties que em miraven quan les espolsava, perquè la Carmeta era una esbojarrada i li feia caure l’escrostonat del nacre fregant fort i barrim-barram. Jo vaig dir-li que ja l’hi fregaria a poc a poc i vam quedar enteses. Doncs quan el meu marit estava a mitja vaga, la Carmeta va trobar xicot, però ella era molt formal, i el dia que va saber que era casat li va dir prou, i ell vinga rondar la casa i vinga espiar-la quan anava a comprar la llet, perquè ella era cambrera i només li feien anar a comprar la llet a la tarda, i vinga seguir-la els dies de festa que tenia sortida i ella sense ni mirar-se’l que ell es tornava boig. I un dia va voler veure la senyora i li va dir el què feia al cas, que sí, que ell era veritat que era casat, però que no hi tenia cap culpa, i que estava enamorat amb molta empenta de la Carmeta, i que si ella no volia enraonar-li més, ell, sentint-ho molt, faria un disbarat, perquè estava boig, i la senyora el va ben aconsellar i li va dir que no pensés més en la Carmeta, perquè era una bona noia i per culpa d’ell patia molt i perdia carns. Ell li va prometre que no faria cap disbarat, però que digués a la Carmeta que de tant en tant li enraonés, encara que només fos una vegada cada setmana, però la Carmeta tenia raó, perquè deia que ell li havia d’haver dit de seguida que era casat i que ella no volia enraonar-li més, ni dir-li passi-ho bé. I una tarda va anar a buscar la llet i ja no va tornar perquè ell la va matar amb un revòlver i la va deixar estirada al mig del carrer, i el Julio i jo vam baixar a tirar-li un llençol a sobre… Sí, miri, avui hi som i demà no…

»… el metge quan va entrar em va mirar i em va dir: “El seu marit té la passa”. Però jo no m’ho vaig creure mai. Semblava que li haguessin donat un mal. De primer es va tornar tot groc i va estar dos dies sense coneixement i fent cucs, i el metge va dir que era la passa, però que era una passa sense verí, i que ja es curaria perquè era fort com un bou, i l’endemà vaig llençar les medicines perquè li feien mareig i es va tornar tot verd. Al tercer dia va enraonar i va dir-me que li fes un cataplasma de cebes blanques al ventre, i al que feia tres tot el ventre se li va encetar que se li veia la carn viva, i no parava de gemegar, i ja no va parar de gemegar fins que es va morir, amb una calentor que tot ho cremava. Quan va morir ja hi havia la República, i no va poder ser amo, tant que li hauria agradat, perquè ja venia la revolució i el que es cuidava de la pastera quan va venir la revolució ja m’ho va dir: “Ara que el seu marit hauria pogut reposar, perquè els obrers són els amos i els amos són els que hauran de sirgar…”. Dispensi, no és pas de Falange, vostè? Ah, em pensava…

»… jo vaig vendre els mobles a la senyora d’un que feia la revolució i me’n vaig anar al poble sola. El meu nebot, que m’estima com una mare i de petit havia jugat molt amb el Miquel —en Miquel era el meu fill, que Déu l’hagi perdonat—, em va dir: “No s’amoïni, que la terra és del qui la treballa i ara tot és meu i un plat a taula sempre l’hi trobarà”. I em va recollir…, però aviat es va acabar, perquè quan van venir els de la boina se’n va haver d’anar a França i va anar a parar al camp del Vernet i es va haver de vendre el rellotge, i encara no l’ha cobrat, perquè un negrillon, que nosaltres en diem un negritu, que era soldat i vigilava el camp el va enganyar de valent. Però ja veurà, el meu nebot té molt males puces i ja veurà què va fer. M’ho va explicar ell mateix quan va tornar al cap de dos anys fastiguejat perquè el francès li venia gran i els feien anar de rodes a pilans i a recollir la remolatxa… Ai, gràcies a Déu que ja surt el sol, el sol és mitja vida… A vostè li fa mal? A vegades la migranya ve de l’estómac…, veurà que el negritu es passejava amunt i avall del camp i el meu nebot que si que el crida i li diu si vol comprar el rellotge, que era de bona marca i cosit de robins per dintre, i ell li diu que sí, que entesos, i el meu nebot li dóna el rellotge i el negritu se’n va tot content i sense donar-li cap cèntim, això que era un tracte fet. El meu nebot, l’endemà, veu passar el negritu, es veu que ja esperava que passés; el crida i li diu: un altre rellotge; però aquest encara és més bo, fa tic-tac, tic-tac, i el negritu reia i se’n va anar corrent, i al cap d’una mica, bum, i el negrillon a miques, perquè el meu nebot em va explicar que el rellotge que feia tic-tac era una bomba de tanque…

»… tal com li he dit, el meu nebot m’havia recollit, però quan se’n va haver d’anar a França, la mateixa nit em ve a trobar el meu germà, el que ens havia comprat la casa quan l’aiguat ens va deixar a la misèria i em va dir: “Ramona, vine amb mi”: jo no em moc, passi el que passi; el noi ha fet el boig, però jo tinc les terres, i són ben meves, i no he fet la revolució, però si em busquessin raons tu sempre podràs dir que el que jo dic és la veritat, i que del camp i de la casa us en vaig pagar el què valia, i em convé que ho diguis si ve el cas, perquè com que van cremar la casa de la vila jo no sé si la meva propietat val, i les escriptures que guardava, quan van venir els del revolucionari se les van emportar i no les he vistes més.

»… ai carat, ja hem arribat; el temps m’ha passat volant. Doncs el que volia dir-li és que el món és com una funció, però el mal és que ningú no pot veure com acaba perquè tots ens morim abans, i els que es queden van fent com si no hagués passat res. De vegades em poso de mal humor, i això que sóc de les que no es poden queixar. De salut sempre he estat bé perquè sóc de mena vividora. Ara el ventre se m’ha inflat molt, com si estigués embarassada, però em sembla que només se m’hi fa aigua i no em dóna cap trastorn. Quan penso en els que no tenen tanta sort com jo, mare meva!, i en les tragèdies que els passen que quasi fan escruixir… Bé, jo he d’agafar el tramvia de la Bonanova perquè els senyors viuen a l’Avinguda de Craywinckel. Gràcies, gràcies, ja el trobaré, ja. Preguntant es va a Roma. Passi-ho bé tingui, i el gust és meu.





Abans de morir


Abans de morir voldria fixar els dos darrers anys de la meva vida, explicar, per explicar-m’ho a mi mateixa, tot el que m’han obligat a no poder viure. Una tarda de darreries d’hivern, tenia tant de fred, que vaig entrar en un cafè a beure un grog. El cafè es deia Cafè dels Ocells. Em vaig asseure a una taula ran de finestra. La gent que passava pel carrer caminava de pressa i corbada. Jo estava nerviosa; havia tingut una discussió amb el professor de pintura perquè em deia que havia d’atenuar els colors i jo creia que no. I creia que era un home antiquat i que tenia mal gust i trobava completament absurd que no em volgués entendre i que no trobés que, de la manera que jo pintava, era de la manera que jo havia de pintar. A més a més estava de mal humor perquè ja feia quinze dies que havia d’haver rebut el xec del meu oncle, i la mestressa de la pensió, en sortir, al matí, m’havia fet preguntar quan li pagaria la nota. Encara més misèries: la ploma estilogràfica m’havia caigut a terra i s’havia despuntat. Vaig demanar ploma i tinter al mosso del cafè: volia escriure al meu oncle de seguida. Mentre treia paper i sobres de la cartera, un home se’m va asseure al costat. Un home que no tenia res d’extraordinari i jo ni m’hauria adonat de la seva presència si no se m’hagués assegut al costat amb una audàcia que vaig considerar revoltant, sobretot havent-hi, com hi havia, moltes taules buides. Tenia fama de ser esquerpa i salvatge entre els companys de classe a més de persona «fàcilment irritable i amb reaccions inesperades i violentes». Aquell home al meu costat, quiet com una pedra, l’ombra que em feia la seva cartera que havia deixat dreta damunt de la taula —una cartera de cuir marró, bona, però usada, amb tanques i panys de metall—, em va empènyer, gairebé sense reflexionar, a abocar-li el grog que em quedava al vas.

—No té importància.

La seva veu encara em va fer indignar més. Una veu freda, fosca, acompanyada d’una mirada indiferent. Es va treure el mocador i es va eixugar els pantalons amb calma.

—Ha estat una acció volguda.

—No penso haver-vos molestat gens.

—Per què us heu assegut a la meva taula?

—Ah, no, perdó; sou vós que us heu assegut a la meva.

El vaig mirar sorpresa.

—Les taules de cafè no tenen propietari: són del primer que arriba.

—Sóc persona d’habituds: vinc cada dia a aquest cafè, a la mateixa hora, i m’assec invariablement en aquesta taula, tant a l’estiu com a l’hivern.

L’endemà vaig tornar al cafè. Ell entrà i anà a asseure’s a la seva taula. Jo m’havia assegut a la banda oposada d’on seia ell. Ens vam mirar i vam riure. El dia anterior, abans d’adormir-me, havia pensat en l’incident del grog i ja em sabia greu.

En sortir del cafè em vaig adonar que em seguia. En arribar a la porta de la pensió em va dir:

—Us voldria demanar una cosa i consti que per a mi té importància: que vingueu al cafè, si podeu, cada dia. Si no ho voleu, ni us adreçaré la paraula. La vostra presència em farà bé. És un prec que us faig.

Cada dia vaig anar al cafè. Cadascú seia a la seva taula, però sortíem junts i m’acompanyava un tros de camí. Un dia va dir-me: «No heu pensat mai a casar-vos?». «No». I aquell dia ja no em va dir res més. L’endemà tornà a preguntar-m’ho. Vaig tenir una de les meves reaccions. «No us contestaré. Veniu a veure la meva cambra». Semblava que hagués triat el dia. Tot estava en desordre. Però quin desordre… «Veieu? Creieu que una noia com jo pot pensar a casar-se? I fumo. Fumo com un boig que fumés bojament. Mireu aquí». Vaig obrir l’armari on no hi havia una sola peça de roba plegada: tot estava barrejat. Tovalloles amb mitges, pots de crema i llibres amb pastilles de sabó i tubs de pintura. «El matrimoni és ordre i harmonia i jo…».

—Heu estimat alguna vegada?

—Mai.

—I no estimeu res?

—No.

—Les flors?

—No.

—La música?

—No.

—La pintura!

—No.

—Les bèsties?

—No.

—Els coloms, sí.

—Rostits.

Va riure i va anar-se’n. El vaig acompanyar fins a baix a l’escala.

L’endemà a les tres de la tarda un noiet va portar a la pensió una gàbia amb dos coloms blancs. «Per a la senyoreta Marta Coll de part del senyor Màrius Roig». L’endemà mateix el vaig invitar a sopar. Menú: entremesos variats. Colomins rostits. Postres: fruita i formatges.

—Ja m’ho pensava.

—Què?

—Que serien bons.

Tant o més que d’haver-li abocat el grog als pantalons em vaig penedir del meu crim. Vam sortir a passeig. Pel camí li vaig confessar que havia fet matar els colomins per la cuinera de la pensió: «perquè devíeu pensar que no seria capaç de desfer-me’n».

… i l’endemà no vaig anar al cafè. Em va quedar una mena de penediment estrany. A la nit no podia adormir-me. Només pensava que ell em devia haver esperat tota la tarda. I al matí, al costat de la tassa del cafè amb llet vaig trobar-hi una carta. «Excuseu-me per l’absència d’ahir a la tarda. Em va ser impossible de venir. No us podeu imaginar com he sofert».

Tot i que a la tarda ens vam trobar i vam estar contents de veure’ns, a la nit vaig tenir un malson. Viatjava i, a tot arreu, pel tren, per les cambres d’hotel, en tots els països que visitava, em trobava amb dos coloms blancs amb les plomes del coll cobertes de sang.

Aquella tarda en què ni l’un ni l’altre no havíem anat al cafè, ens havia canviat. Érem diferents. Més amics. Com si aquell dia mancat ens hagués unit el doble.

—Us sabria greu de casar-vos amb un home que fos desgraciat?

—Per què feu preguntes estranyes, de vegades?

—Em voleu contestar el que us he preguntat?

—Només puc contestar una cosa: no ho sé. No hi he pensat mai. Em sembla que tot el que demanaria a un home seria que m’estimés.

—Jo us estimo.

Del meu diari.

La tarda que no vaig anar al cafè vaig tenir una sensació de buit al meu voltant. Terrible. M’he acabat de conèixer. No crec en res. Però penso que el mínim que es pot demanar a les persones intel·ligents és que sàpiguen ésser felices, que sàpiguen viure i que sàpiguen acceptar. Quan ens hem separat m’ha dit: «Gràcies». «Gràcies de què?», li he preguntat. «Per la confiança que, d’ençà que ens coneixem, heu demostrat tenir-me». M’ha besat la mà. Quan se n’anava m’he quedat dreta al mig de la vorera, mirant-lo: el seguia la seva ombra amb l’ombra de la cartera enganxada al cos.

Vaig canviar, diguem, de casa. Vaig llogar una cambra en un hotel, amb una petita cuina. Hi havia dies que es quedava a sopar i després anàvem al cinema. Van passar tres mesos. Un dia va dir-me:

—Voleu venir a casa meva?

—Per què?

—Us heu adonat que sempre que us faig una pregunta en comptes de contestar-me dieu «per què?». Necessito que vingueu. Voleu venir a casa meva?

Vam agafar un taxi. Tota l’estona em va agafar la mà. La casa estava situada en un carrer cèntric, però quiet. Tenia un jardí minúscul davant, amb dues acàcies. La casa tenia l’aspecte burgès, amb planta baixa i primer pis i uns balconets de ferro pintats color d’argent.

—Trobareu una mica de desordre… —vam riure.

Vam riure perquè tots dos alhora ens vam recordar de la primera visita a la meva cambra de la pensió. A la porta hi havia una placa de metall:


Màrius Roig

Advocat



Sortí a rebre’ns una dona d’edat i va presentar-me-la. «La meva família. Es diu Elvira i fa vint anys que està a casa». A ella m’hi va presentar dient: «La meva promesa».

A terra al rebedor hi havia una pila de ciment i una pila de sorra. El ciment i la sorra es devien haver escampat per terra perquè tot cruixia mentre caminàvem, mentre visitàvem la casa.

—Us he fet venir perquè he volgut que em donéssiu el vostre parer…, com podeu veure faig reformes a la casa i voldria que vós…

—Per què m’heu presentat com la vostra promesa?

—Perquè ho sou.

—Des de quan?

—Des del dia del grog. Ah, us agrada el bany? El voleu amb porta a la cambra i porta al passadís o només porta al passadís?

—Amb dues portes.

Pels seus ulls passà una onada de felicitat tan forta que em va fer por.

—És la primera vegada que heu prescindit del vostre «per què?».

—No, no en prescindeixo. Per què voleu que us doni el meu parer?

—No ho endevineu?

—Sí. Però trobo que tot ho feu sense pensar en mi…

—Al contrari. Tot ho faig pensant en vós. No ho veieu?

Del meu diari.

Quan hem sortit ja començava a fosquejar i m’ha fet passar per uns carrers que no coneixia. Tot d’una ens hem trobat davant del cafè. He pensat: «És prop de casa». I he recordat l’hivern, aquella tarda de fred i de mal humor, i tot m’ha semblat lluny i una mica trist comparat amb ara. Em comencen a agradar les flors.

M’ha dut a un concert. No havia entrat mai en una sala de concerts. En el programa hi havia Chopin, Ravel i Mozart. Quan tocaven l’última sonata de violí de Mozart, gairebé m’he alçat del seient. M’ha agafat el braç i dolçament m’ha fet asseure. «T’estimo». És la primera vegada que m’ha tractat de tu.

El món que ell m’ha donat és límpid i hi estic bé.

—Què em vols dir?

—No riguis.

—Prometo que no riuré.

—Voldria dos coloms.

I hem esclatat a riure.

Han vingut a emprovar-me el vestit de núvia. Dues hores dreta. M’ha semblat que em desmaiava quan la modista m’ha dit: «Ja està. S’ha cansat molt?». Estava molt pàl·lida i encara em semblava que la modista anava clavant agulles, clavant. M’he vist en el mirall voltada de tuls i blondes i he pensat: «Un fantasma blanc em mira».

El meu oncle m’ha escrit una carta excepcionalment llarga. Em dóna el permís per casar-me amb un estil ple de solemnitat.

Ens vam casar a l’acabament de l’estiu. Plovia. Els núvols grisos, aquella claror cansada, feien més blanc el vestit i les flors de tarongina i més verdes les fulles de les plantes que guarnien l’entrada de l’església a banda i banda. Recordo la remor de la pluja damunt del paraigua vermell amb què em cobrien quan he entrat a l’hotel, negre quan vaig entrar a l’església. Em sentia una altra persona dintre d’aquell vestit que no hauria volgut treure’m mai més. Una persona morta, o molt antiga que passegés pel món després de molts anys de no haver-hi estat. Vam sopar sols, a casa. En aquella casa que encara feia olor de ciment i sorra mullada, i pintura. Hi havia roses blanques al menjador i roses vermelles a la cambra. L’olor que feien de caramel em va molestar. Em va deixar sola. Vaig obrir la finestra i vaig treure les roses a fora. Em vaig asseure en una butaca per reposar un moment i em vaig adormir. Quan em vaig despertar ell estava assegut davant i em mirava. Em va venir un desig irreprimible de sortir, de passejar, d’anar pels carrers amb ell, amb el meu vestit blanc. Feia una nit molt fosca. Quan vam ser al portal tocava la una; no es veia ni una ànima pels carrers i de tant en tant una mica de vent feia caure gotes dels arbres i duia olor de terra i d’herba molles.

—Són acàcies?

Ens vam aturar i va abraçar-me.

—Contenta?

—Feliç.

Devíem ser un quart lluny de casa quan es va posar a ploure. Queien unes gotes no massa grosses però enganxades les unes a les altres, agermanades. Travessaren la seda del meu vestit i em glaçaren l’esquena.

Vam arribar xops de cap a peus. En entrar a casa es posà a ploure més fort. No puc explicar com estimava aquella pluja; aquella remor sorda em feia sentir totalment a casa meva.

Quan clarejava va demanar-me: «Digues “amor meu”».

—Per què?

—Vols dir-ho?

—Amor meu.

Vam fer el viatge de nuvis a Venècia. Vam tornar en ple hivern.

La casa era gran. Jo regnava en el pis. Elvira en els baixos, on hi havia, en les habitacions que donaven al carrer, el despatx del meu marit i la sala d’espera. El menjador, la cuina, i un gran saló amb un piano de cua. A dalt hi havia els dormitoris: el nostre, la cambra d’amics, el bany i una biblioteca gran i nodrida, amb dos balcons a ponent: era on jo feia vida.

Aquell hivern Màrius va estar malalt. Una grip que es complicà en broncopneumònia. Aleshores vaig conèixer Roger, el metge de Màrius: un noi simpàtic, optimista. Màrius el considerava el seu millor amic, per no dir el seu únic amic. Un dia, quan Màrius ja estava en plena convalescència, vaig anar a la biblioteca a buscar un llibre. En no trobar-lo, vaig recordar que Màrius el llegia i vaig pensar que potser el tenia a dintre la cartera que mai no abandonava. Vaig tornar a la nostra cambra, ell seia de cara al balcó i em va semblar que dormia. La cartera era alií, en un racó. Vaig obrir-la i entre diversos dossiers vaig veure-hi un feix de cartes. Un plec de sobres de color malva; potser una trentena? No ho sé. Només sé, només recordo que Màrius s’aixecà ràpidament, vingué cap a mi i em prengué la cartera de les mans.

—Què busques?

—El llibre que llegies, que m’has demanat i que no he trobat a la biblioteca.

—Quin acudit de buscar-lo aquí!

A la nit vaig començar a pensar en les cartes i en l’actitud de Màrius. De qui devien ser? Seves? D’algun client que les hi havia confiades? Vaig bastir una novel·la al voltant d’aquelles cartes. Quan es va fer de dia encara estava desperta. D’ençà que havia conegut Màrius, és a dir, des del dia del cafè, sempre el veia en el meu record amb la cartera a la mà. Sobretot en el meu record visual.

Tot va canviar. Aquelles cartes… La brusquedat amb què m’havia pres la cartera de les mans… Aquelles cartes representaven alguna cosa per ell. Què?

Va venir el dia del meu aniversari. Teníem Roger a sopar. Havia estat sola tota la tarda. L’havia passada a preparar-me per la nit. Em vaig posar un vestit de gasa negra i unes sandàlies que havíem comprat a Venècia, amb els talons incrustats de pedres verdes. Em vaig pentinar amb els cabells enlaire i em vaig maquillar curosament; em vaig fer les ungles. Quan ja només faltava que em posés el vestit, Màrius va entrar. Havia entrat tan silenciosament que vaig esglaiar-me.

—Oi que fas anys, avui?

—Sí senyor.

—Molts?

—Molts.

—A mans besades.

«A mans besades».

Em donà un paquetet. De seguida vaig pensar: «una joia». Vaig desfer el cordill daurat, vaig treure el paper de seda i dintre un estoig de vellut gris hi havia, ales esteses, un colom de brillants.

—Recordo la vehemència amb què en desitjàveu dos: potser l’any que ve tindreu el segon.

Sé que el vaig abraçar fort, fort. La cambra era plena d’ombres, d’una claror grisa que fugia, i baixet vaig dir-li: «Amor meu». Immediatament el vaig sentir hostil. Vaig tenir la sensació que aquells dos mots els devia considerar sagrats, reservats, només, per a les hores fosques de la nit. I em va fer angúnia.

Durant uns quants dies vaig oblidar les cartes, però un nou incident me les féu desitjar. Havia de descobrir de qui eren i què deien. Jo no sabia gairebé res de la vida de Màrius, ni havia gosat mai preguntar-li res sobre el seu passat, per prudència i per por de les decepcions. Però, em deia, per què ell, espontàniament, no s’ha confiat mai a mi? Havien passat quinze dies des del dia del meu aniversari, quan un migdia, mentre començàvem a dinar, van demanar Màrius al telèfon. La cartera era allí, en un racó. No vaig pensar-m’hi gens. Em vaig alçar; si m’haguessin dit que al peu de la cartera hi havia de caure un llamp, no hauria retrocedit. Però la cartera estava tancada amb clau. Quan vaig girar-me, Elvira, dreta al costat de la taula, em mirava. Em vaig torbar i vaig odiar-la. De cop em vaig sentir sola en aquella casa forastera. Tot se’m féu estrany i esquiu. Les parets, els mobles, aquells dos éssers que podien entrar on jo era sense fer la més lleu remor i sorprendre’m i esglaiar-me.

El meu desig de posseir les cartes es féu tan intens que vaig arriscar-ho tot.

Del meu diari.

He fet una cosa que no havia d’haver fet. No ha estat útil a ningú i, a mi, m’ha fet molt de mal. He pres tres cartes del plec. Tal com ho havia calculat, he pres la primera, la darrera i una del mig. La darrera està datada de sis mesos abans que jo conegués Màrius. Es tracta d’una història d’amor liquidada. La darrera carta és una carta d’adéu. He cremat les tres cartes.

No era veritat. No vaig cremar-les. Les havia agafades a mitjanit mentre Màrius era a la cambra de bany i es despullava. La cartera era al peu del llit i estava tancada amb clau com la darrera vegada. Però ja ho havia previst i havia pensat que, passant la mà per un costat de la tapa, les podria treure. El cor se’m posà a batre amb fúria; i els polsos; només de pensar que les prendria. Vaig apropar-me a la cartera, anava descalça i, llesta, vaig ficar la mà a dins. Sabia on eren. En vaig treure una: la primera del plec. Com que l’espai era molt just el sobre es rebregà i va fer soroll. No respirava. Vaig tornar a ficar la mà a dins i vaig treure la darrera. A l’últim en vaig agafar una del mig. Quan vaig voler alçar-me, gairebé no podia, tenia les cames segades i m’era impossible de pensar en res. Només sentia aquelles tres cartes a la mà i tot girava al meu voltant. Les vaig posar sota la catifa i fent un esforç vaig tornar al llit. Al cap d’un moment Màrius obria la porta de la cambra de bany i el ventall de llum que en sortia s’estengué fins als peus del llit.

Ja feia estona que Màrius dormia; sentia el seu respir compassat, estava girat de cara a mi. Em va agafar un sobtat penediment i, malgrat els esforços que feia per contenir-me, vaig plorar. Plorava silenciosament, però les llàgrimes s’empenyien i de tant en tant en sentia caure una sobre el coixí. «Què tens?». M’hauria volgut fondre. Màrius m’abraçava i m’atreia cap a ell. «Quins nervis… Quins nervis…». I em passava la mà pels cabells i em besà el front. Vaig estar a punt de confessar-li el que havia fet. Dir-li que sofria, que esquincés aquelles cartes per pietat, que llencés aquella cartera que només de veure-la ja em privava el repòs. Ell va tornar a adormir-se i jo vaig passar la nit en blanc. A la matinada em vaig abaltir. Quan Elvira em va entrar l’esmorzar Màrius ja era fora. No vaig poder menjar res. Tenia la boca amarga i em sentia la llengua espessa. Vaig beure un glop de cafè només i vaig vestir-me per sortir. Per què no vaig poder llegir les cartes a casa? No ho sé. Vestida ja, vaig agafar-les, vaig posar-les al fons del portamonedes i vaig anar-me’n.

L’escassa gent que hi havia pels carrers em semblava que em mirava, que tots veien al fons del meu portamonedes les tres cartes robades. No sé com hi vaig anar a parar, però em vaig trobar en una estació de metro. En ser-hi em va semblar que era el lloc més adequat per a llegir les cartes; asseguda en un banc entre el vaivé de cotxes i de gent atrafegada, qui s’adonaria de mi? Va ser aleshores que vaig veure Roger que s’apropava. No sé quina cara devia fer de pànic; el que sé és la cara d’esverament que féu ell.

—Esteu malalta?

—No…, però d’una temporada ençà tinc els nervis desfets…, i dormo poc —vaig afegir. Va somriure benèvolament.

—Ja veig que hauré de venir a visitar-vos.

—Quan vulgueu…

La seva presència va calmar-me i em va saber greu que em deixés.

—No pugeu?

—No. Espero una amiga.

Des de la finestrella del vagó em féu adéu amb la mà i jo vaig continuar en el meu banc, sense ni gosar obrir el portamonedes.

En sortir del metro em semblà que arribava per primera vegada en una ciutat gran. Ni les cases, ni la claror, ni el cel, no m’eren familiars. Em sentia com es deu sentir un convalescent després d’una malaltia llarga. Caminava com un autòmat. D’esma vaig entrar en un cafè com en els meus temps d’estudiant Em vaig asseure. Vaig treure les cartes del portamonedes. I com si el que contenien em fos absolutament aliè, vaig començar a llegir-les. La primera deia:


Estimat:

Encara et veig, a l’estació, i sento la teva veu. No havia d’haver vingut. Tinc l’obsessió del nostre adéu i aquesta pena tan forta és perquè mai més no podrem viure com hem viscut. Ha estat una felicitat molt breu. Escriu-me, sobretot, escriu-me. Si haguessin de castigar-me, la punició més forta seria que no em deixessin saber mai més res de tu. Escriu-me a nom d’Eliana Porta i a la seva adreça: és una amiga d’absoluta confiança (li donava l’adreça). Mai més no oblidaré aquests mesos que hem viscut junts. Recorda’t sempre d’això: «No oblidaré mai més».

Elisa.



La segona carta era més llarga, més trista.


Amor meu:

Tot plegat és tan dolorós que no sé on podré trobar una mica de joia. He reflexionat molt en el que em dius, però és impossible. No em veig en cor de desfer la vida d’una persona que va posar tota la seva confiança en mi. No puc. Ahir encara, després d’una nit terrible, vaig llevar-me disposada a plantejar la situació. No vaig poder. Potser perquè sóc feble… Amor meu…, fóra llarg explicar-te per què anirem a passar una temporada a X. Res no podia fer-me tant de mal. Eliana vindrà amb nosaltres. Escriu-me de seguida a nom seu. Una carta teva de tant en tant serà un consol que ningú, potser ni tu, no pot imaginar. És arriscat, però si un dia poguessis venir… Una sola vegada. Recordes l’Hotel de Llevant? És el lloc on per primera vegada vam estimar-nos…, i és on ens vam conèixer. «Esteu a l’hotel?». «No. Visc en un xalet de l’Avinguda de les Acàcies. Si he vingut a l’hotel és per veure una amiga meva que s’hi allotja. Està a la cambra n. 10». «Atenció a dir mal de mi amb la vostra amiga: jo estic a la cambra n. 12». Recordes la cambra n. 10? El balcó damunt del jardí, els llessamins fins al balcó…, el mar…



No vaig acabar de llegir-la. Volia veure l’altra. L’altra em semblava que seria la que diria més coses, que descobriria més coses d’aquell bocí de vida que tenia vedat de conèixer. Era la que havia pres darrera de tot del plec. Era la darrera de la història.


Amor meu:

No ens quedarà ni el consol d’escriure’ns. Eliana, per una temporada que ni ella no sap el que durarà, se’n va amb la seva família. Entre tu i jo no hi haurà ni el consol d’una lletra. Una mica de passat, unes engrunes de records…, i unes quantes hores dolces que s’acaben lentament. Tu ets un home lliure, si et desesperes pensa en mi, en el meu sacrifici; pensa, almenys, que sofreixo tant com puguis sofrir tu. I pensà sobretot que has estat i que seràs el meu únic amor.

Elisa.



El cafè s’havia anat omplint i quan vaig sortir al carrer la gent plegava dels despatxos. Vaig arribar a casa tard i Màrius m’esperava. No havia volgut dinar sol i estava inquiet. En veure’m em va preguntar si estava malalta. S’hauria adonat que li mancaven tres cartes? No hauria pogut assegurar-ho i si se n’havia adonat ho dissimulava tan bé que no podrà saber mai fins a quin punt vaig agrair-li-ho. Sí. Estava malalta. Al vespre va venir Roger.

—Aquest matí he trobat la teva dona i li he dit que vindria a visitar-la.

Em va receptar un calmant i em va recomanar repòs absolut. Vaig passar una setmana a casa, entre el llit i la biblioteca. Màrius, abans de sortir, sempre venia a preguntar-me com em trobava. A vegades em duia flors i revistes: la seva sol·licitud era entendridora. Jo, així que sentia tancar la porta del carrer, treia les cartes del portamonedes —per què no havia cercat un altre amagatall?— i les llegia i rellegia. Les sabia de memòria. Aquells dies de «repòs absolut» em penso que em van fer molt de mal. Em torturava pensant en aquella dona que Màrius havia estimat. Que encara estimava. Que estimava. Si no, per què guardava aquelles cartes i no se’n separava? Tenia una sensació insuportable d’inferioritat. Em sentia com si fos una volva. Per què s’havia casat amb mi? Per despit? Per què es trobava sòl? Què hi feia jo allí, cansada i trista? Què em lligava a les quatre parets que em voltaven? Aviat només vaig viure amb una obsessió. Conèixer aquella dona. Saber de quin color eren els seus cabells, de quin color els seus ulls… I si no fos acabat? I si hi hagués més cartes? Elvira, quan entrava, em feia l’efecte d’un escarceller i estava segura que en el fons dels ulls petits i acerats veia la meva veritat i li agradava.

El primer dia que vaig sortir al carrer em sentia forta i jove. Oh, sí. Jo guanyaria. Però em calia conèixer-la per a saber amb quines armes hauria de lluitar. I vaig adonar-me, entre la gent i el brogit i la claror d’un dia radiant, que estimava el meu home bojament. Vaig cridar un taxi i vaig donar l’adreça d’Eliana. Durant els dies de reclusió havia planejat què faria. Eliana no devia haver desaparegut per sempre. Deia que se n’anava amb la seva família «per una temporada que ni ella no sap el que durarà». Quan vaig passar la llinda de la seva entrada tenia les mans fredes com el dia que vaig llegir les cartes al cafè: una sensació d’absència, de no ser jo qui comandava, qui decidia, sinó algú altre que obeïa ordres donades per mi mateixa. Vaig pujar fins al primer pis a peu. Les mans gelades se m’anaven entresuant. Vaig prémer el botó del timbre. Sortí una dona grossa, somrient.

—La senyoreta Eliana?

—Aquí no. Truqui aquí davant; potser els veïns que van venir quan ella va anar-se’n n’hi sabran donar raó.

Si aquella bona dona afable, tota a flor de pell, no s’hagués quedat dreta a la porta, esperant que jo truqués, hauria baixat les escales corrent i sense respirar. Però vaig trucar. Va sortir una nena d’uns onze anys, amb un llaç escocès al capdavall de les trenes i un rostre molt viu i ple de curiositat.

—La senyoreta Eliana? —Em va semblar que no m’havia entès—. És a dir, la senyoreta que vivia en aquest pis. Saps quina adreça té ara? La va deixar?

La nena arrencà a córrer pis endins cridant: «Mamà. Mamà». Va passar una estona. La veïna encara estava a la seva porta. Aviat vaig sentir veus al fons del pis i uns passos que s’apropaven. Aparegué una dona encara jove, amb barnús i un pot de crema en una mà. Tota l’estona que va estar parlant amb mi anava ficant dos dits en el pot de crema i se n’untava la cara amb un moviment rotatiu de la mà.

—Eliana, diu? Ens va deixar la seva adreça per si venia algun encàrrec, sí. Com que la portera no li tenia gaire simpatia…, però fa tant de temps que va anar-se’n que l’he perduda. Les cases on hi ha criatures, sap? De totes maneres vagi a la porteria… Potser amb vostè serà amable… Estic segura que la té.

Tancà la porta amb un «Anem nena». Les dues dones i la noieta desaparegueren com si les haguessin xuclades endins. La portera havia sortit. Vaig haver d’esperar-la una estona. Va arribar carregada de paquets i amb un cistell vessant verdures. «Què desitja?», va dir sense mirar-me, mentre deixava els paquets damunt de la taula. Un cop llesta alçà el cap i em mirà fit a fit.

—He pujat al primer pis per no tenir de molestar-la…, i, al capdavall, l’he haguda de molestar…

—Digui, digui.

—És que per casualitat vostè sabria l’adreça de la senyoreta Eliana?

—Ah, l’Eliana. Ja hi tornem a ser. Em pensava que ja s’havia acabat la broma.

—Si l’amoïno molt…

—No…, vostè no. D’ençà que és fora no passa un mes que no vingui algú a preguntar per ella o que no li portin cartes.

—Cartes? —vaig preguntar, i el cor em batia.

—Oh, això de les cartes, sap?, misteri i embolica…

—Però així vostè deu tenir la seva adreça…

—La d’ella? Si vol li puc donar la de la seva amiga… Aquesta també venia molt per aquí. Passava de pressa i mai no m’havia dit ni bon dia. Després de tot, aquestes senyores, què s’han pensat? Jo puc anar amb el cap alt pertot arreu… —Sense parar de remugar entrà a dins i sortí amb un bocí de paper a les mans—. Tingui, veu? «Elisa R. Carrer de Tenerife, 26».

Em va rodar el cap i vaig haver de repenjar-me a la paret. Es va adonar que em trobava malament, em va fer seure i em va donar una copeta de licor. Recordo un pom de roses artificials al mig de la taula i tot de copes de vidre blau arrenglerades a l’armari del bufet. Al fons del passadís hi havia una porta oberta, es veia un pati i se sentia parrupejar coloms.

Del meu diari.

Un jardí. Un jardí ple d’ombra, fresc. Un jardí sense flors. Una glicina sobre el reixat de l’entrada i, a intervals, una remor de fulles. Una sala japonesa. Un paravent amb ibis rosats, amb les ales esteses, voltats de crisantems grocs. Una tauleta de laca negra amb incrustacions de nacre. Tot de branques d’ametller. Una pell de tigre sumptuosa sobre la catifa color xampany. Un luxe desuet, una mica asfixiant. Una dona bastant més gran que jo. Blanca de pell. Molt blanca. Uns ulls negres més aviat petits i un arc de celles suau. Alta i prima. Una veu… Sí, la veu sobretot… Es pot estimar una dona només per sentir aquesta veu. Per força, en enfrontar-m’hi, he hagut de pensar en aquesta noia desordenada, bruna, fracassada, excessiva. Com és possible d’arribar a aquesta dosi de ponderació, a aquesta elegància…? No sé com, he balbucejat: «Us prego que em perdoneu. No vinc, com us he fet dir, de part de Màrius Roig, ni ell està malalt. Vinc per mi, només. Sóc la seva dona». Esperava un mot, un canvi d’expressió, una mica de curiositat, almenys. Em mirava impertorbable. Si jo no hagués dit res més estic segura que l’entrevista s’hauria acabat així. «He vingut per conèixer-vos. Ha estat un desig tan fort que no he pogut dominar-lo». «Què heu volgut saber?». «Res». «Doncs què voleu?». «Res». «Només conèixer-me?». «Només». «És ell qui us ha parlat de mi?». No vaig contestar. «És perquè m’heu sentit entre vós i ell?». «No». La pregunta havia estat tan humiliant que per força havia hagut de mentir. «Doncs?». «Si us pregunto una cosa brutalment, em contestareu?…, és a dir, em podreu dir la veritat?». «Quina cosa?». «L’estimeu?». Ha estat com si els ibis del paravent es moguessin. Ha trigat a contestar, la veia com cercava una resposta per a la galeria. «Hi ha coses que no moren». He tingut ganes d’aplaudir. I tot i que he vist que havia triat la resposta com qui entre moltes tria l’agulla més fina, m’ha fet mal. Ella l’ha dita per fer-me mal i ho ha aconseguit. Ho ha dit amb tanta calma, tan mestressa d’ella mateixa, en un to de veu tan incisiu… M’ha fet mal. Però he sabut que era la veritat: com si de cop et clavessin a la paret i t’hi deixessin per la vida.

Em van venir ganes de morir-me. No de matar-me, no. De morir-me. Per matar-se es necessita voluntat, energia: per a morir-se no cal res. Tot d’una vaig trobar un costat en Elvira. I jo que havia vist un enemic en ella…

—Encara em recordo del primer dia que va venir, aquesta senyora Elisa…, coberta de pells i de perfums. Va venir per una herència, em penso. Va fer canviar el senyoret com una mitja. Ell, que era alegre, que sempre estava de bon humor, com va canviar, Senyor… Amb prou feines si em deia bon dia. Tot va anar com una seda mentre va tenir el marit al sanatori. Tot eren visites i cops de telèfon i cartes urgents…, sí, sí…, havia estat en aquesta casa. Ja hi entrava com si fos la seva i manava com si fos la mestressa. Va venir a desfer la vida de Màrius, ai, del senyoret. Va venir a enamorar-lo perquè necessitava un home. Perdoni… N’hi ha moltes així, sap? Si van fer un viatge junts, diu? Si només hagués estat un… Pensi, en cinc anys que va durar la broma… Ja ho vaig veure de seguida que era una egoista. Anava a visitar el seu marit, mentrestant. Anava al sanatori i a vegades hi passava una setmana. Jo ho sabia tot només mirant la cara del senyoret. Quan ella era fora no es movia de casa, trist i fosc, semblava una bèstia malalta. Però el marit es va refer i ella va iniciar una marxa enrere i amb molt bones excuses va deixar el senyoret com si fos una cassola. Però vostè no hi ha de pensar. Que no veu com ell l’estima? Així que la vaig veure a vostè em vaig dir pels dintres: «Amb aquesta noia serà feliç». Es veu de seguida una bona persona. Però fa mal fet d’estar trista…, cregui’m; fa mal fet.

He conegut allò que en diuen el seny.

Aquesta tarda he sortit amb Elvira. Hem anat a veure una neboda casada que té una criatura d’onze mesos. Queia un sol que bleïa i no feia un alè d’aire. Hem travessat un pati; al fons hi havia una impremta. Per la vidriera oberta es veia un despatx i se sentia la remor de les linotips. A la dreta del pati hi havia una porta vidriera, una finestra amb geranis vermells a cada banda de la porta. Hem entrat directament al menjador. Damunt de la taula hi havia un encerat a quadres blancs i blaus. Maria, la neboda d’Elvira, cosia. En un racó hi havia un bressol cobert d’un vel de núvia i, al peu de la finestra, una màquina de cosir. Hem berenat. Maria havia preparat sandvitxos i una enciamera plena de préssecs i peres tallats a bocins amanits amb vi bo i sucre. El nen s’ha despertat: semblava un glop de llet amb uns ulls com estrelles. Somicava. Devia tenir calor i estava de mal humor. Maria li ha donat el pit. A les sis ha vingut el seu home. Treballa a la impremta. Ha anat a rentar-se i s’ha canviat. Quan ha tornat al menjador anava nu de mig cos en amunt i duia uns pantalons blaus. Maria ha passat el nen a Elvira i ha servit berenar al seu home. Mentre li posava l’amanida de fruita al plat ell l’ha agafada per la cintura i l’ha atreta amb força cap a ell. Ella ha dit: «Estigues quiet». Però no s’ha mogut del seu costat. Li ha passat la mà pels cabells i els hi ha esbullats. Després s’ha assegut, però els ulls se li han quedat clavats en el pit del seu home: mirava la pell fosca i lluent com fascinada.

A vegades, quan estic sola, quan em banyo, quan ell s’adorm abans que jo, penso: el meu home. I quan dorm li poso una mà sobre el costat i el sento respirar compassadament sota el palmell de la meva mà i penso: el meu home.

La primera reacció va ser vulgar: agradar-li. Mai no m’havia preocupat de mi. Vaig sentir que necessitava una arma: vestits. Fer-me admirar. En tres mesos vaig aconseguir de ser diferent. Vivia per mi: per les meves mans, pels seus ulls, pel meu cos. Roger es va enamorar de mi. Tot el que havia aconseguit era una cosa que no volia. Perquè jo estava enamorada del meu marit i volia que ell ho estigués molt de mi. La devoció de Roger va servir perquè m’adonés que jo representava ben poc per a Màrius. Jo havia entrat en la seva vida d’una manera natural i fàcil, com el sol que sabem que cada dia surt. Em tenia tan a prop que no s’adonava de mi.

Hauria volgut deixar aquella casa, deixar-lo. Per a realitzar aquest desig m’hauria calgut no conèixer-lo. On podia anar? A continuar les meves estúpides classes de pintura? A casa del meu oncle, d’on havia sortit perquè no m’hi avenia? De tant en tant m’envaïa una secreta esperança. I si tot fos mort? Si la senyora i els ibis i els viatges romàntics fossin morts i enterrats? Si tot fos mort reflexionava, no guardaria les cartes. Eren el seu tresor, s’havien convertit en la seva mania. La cartera, les cartes a dintre de la cartera. Cartera i cartes sempre ben a prop. I la clau a la butxaca. S’havia adonat que li’n mancaven tres? Per què havia hagut de permetre que el seu passat s’hagués convertit en el meu present? Per què havia permès que el meu amor…?

Un dia vaig preguntarà Roger:

—Oi que Màrius havia fet un viatge a Itàlia?

—Què dieu?

—No, no res.

Tenia dies d’una desesma total. Llevar-me, vestir-me, equivalia a un suplici. Per què havia permès que ens separés un fantasma? Perquè no pensés en ella, perquè no pensés en les cartes, em vaig posar a estimar-lo desesperadament. Com si cada nit d’amor fos la darrera. Com més excitava la meva passió, més em deprimia pensar en aquella dona. En la fidelitat d’ell al seu record, que respirava quietament entre nosaltres amb un bleix de seguretat.

Un dia no vaig poder més i vaig plantejar la qüestió. Era una tarda primaveral, benigna, una tarda d’aquelles que abans em feia tant de bé de passar al seu costat.

—No t’he demanat mai res… Em deixes demanar-te una cosa?

—Quina cosa? —em mirà alarmat, com si endevinés què volia demanar-li.

—Les cartes.

—Quines cartes?

—Les teves cartes: les que portes sempre a la cartera.

—No sé què vols dir.

Vaig comprendre de seguida; però vaig insistir.

—Hauria de fer un esforç per ignorar-les, ja ho veig. I ho voldria. Però és impossible: existeixen i em fan sofrir. Esquinça-les…, per poc que puguis, esquinça-les. T’ho suplico.

Es va posar la mà a la butxaca de l’americana.

—Té; aquest vespre anirem al teatre amb Roger. Et convé distreure’t: em penso que t’agradarà. —I va anar-se’n. En ser a la porta es va girar—. Ah, d’això que m’has parlat avui, no me’n parlis més. T’ho agrairé.

Sempre, abans d’anar-se’n, em besava el front; aquell dia no em va besar.

Roger, estimat Roger, fins ara he procurat de ser objectiva en tot el que he escrit; però ara ja no puc. Havia començat escrivint aquesta història per a mi, però l’acabo per a vós. Perquè m’heu estimat. Perquè us he fet una mica de mal i no us ho mereixien. Perquè em cal un amic, em cal sentir que no estic sola. El vostre record en aquests moments és bo i em fa molt de bé. Però jo no us he estimat mai; malgrat l’odi que he arribat a sentir per Màrius, només l’he estimat a ell. Ell ha estat el centre de la meva vida.

Recordeu la representació d’Ondina? Caldria que, si quan hauran passat anys un dia penseu en mi hi penseu tal com era aquella nit. Us vaig fer pensar coses que no existien. Perdoneu-me. Em vaig vestir per vós, us vaig somriure a vós. Perdoneu-me. Fou aquella nit que vaig pensar seriosament a suïcidar-me. Diu que el darrer desig d’un suïcida sempre s’acompleix. Vaig pensar a suïcidar-me per venjar-me de Màrius: per fer-lo desgraciat, perquè m’estimés més que…

Recordeu el vestit? Blau. Em vau dir: «Onada». I jo tenia ganes de morir. Seia entre vosaltres: vós a la meva esquerra. Màrius a la meva dreta. Duia el colom de brillants que Màrius m’havia regalat, als cabells. Els homes em miraven. Vós vau comentar-ho. Màrius semblava absent. «Pensa en les cartes. Pensa en ella. Quan seré morta no hi pensarà mai més». Vós em vau receptar el gardenal. En volia dos tubs. Al cap d’uns quants dies de tenir el primer us vaig dir que havia perdut la recepta. Em semblava que un seria poc. I jo volia assegurar-me. Volia morir. Recordava Odette, que seguia un curs d’ètica a la Sorbona. No havia mort. Jo no volia que ningú fos impressionat per una persona que torna lentament de la mort amb el rostre verdós, en una gran sala d’hospital plena de llits arrenglerats, com ho vaig ser jo en anar a veure Odette.

Recordeu l’estiu al Pyla? Va ser el meu darrer esforç per viure. Recordeu aquella olor de pins i la taca fosca de les dunes i els líquens que el mar cada nit escopia? Recordeu aquella parella que havia estat el tema de les nostres converses? Amants. Quin misteriós secret havien descobert? L’ànima o la carn?

Ja ho sé que sóc inhàbil, que hauria hagut de prendre el que em donaven. No veure més enllà, no endevinar res. Potser la felicitat consisteix en una capacitat de reducció. Però jo vull. Jo hauria volgut que les cartes haguessin deixat d’existir. I ella. Uns quants dies vaig aconseguir d’oblidar. Només els pins, el mar, el sol, el silenci. El meu home adormit vora meu. «Si em suïcido mai més no podrà dormir així!».

Vós vau dir: «… una neurastènia una mica aguda. Té un sistema nerviós que només un canvi de claror ja desequilibra». Veieu ara el que em feia estar malalta, Roger? Quan vam tornar, el mes de setembre, vaig anar al nostre cafè. Per reviure el primer dia amb tots els detalls, per acabar d’emmetzinar-me. Vaig tornar a la casa d’ella: a mirar-la des de fora; per sofrir. Els arbres ja es començaven a daurar. Vaig tornar a la pensió on durant tres mesos vaig viure, realment viure: sense angoixa sense desconfiança, segura de tot; d’ell i de mi.

Del meu diari.

A vegades tinc com deliri de trobar algú que m’estimi molt. Però aquest algú només podria ser Màrius en el temps que érem feliços.

Vaig dir a Elvira: «Aquest vespre tornaré tard, però així que entraré vingui a dir a Màrius que el demanen al telèfon». Ja havia dut la meva maleta petita a l’estació amb el vestit de gasa negra a dins i les sabates comprades a Venècia. Màrius va entrar. Immediatament Elvira va venir:

—El demanen al telèfon.

—Ja vinc.

Hauria volgut poder mirar-lo estona i tot just si vaig tenir temps de veure les seves espatlles quan va sortir del menjador. Sense cap mena d’escrúpol vaig agafar la cartera i vaig fugir. Tot això que queda enrere no existeix: ni la meva casa, ni el meu marit. Absolutament res.

Sóc a la cambra n. 12 de l’hotel de Llevant. Vaig arribar a mitjanit. La cambra estava ocupada. No l’he tinguda fins aquest migdia. Això m’ha permès de passejar, d’escriure. És com si visqués unes vacances curtes. He vist el passeig de les glicines i el seu xalet. L’he conegut perquè porta el seu nom amb lletres daurades en el pilar a la dreta del reixat. Abans de morir, estirada al llit, faig un esforç per sentir les veus de l’home i de la dona que s’havien estimat enmig d’aquest decorat modernista. Conec la veu d’ella, la d’ell és de les més familiars a la meva orella. Ella li deia: «Amor meu». Ell m’ho feia dir a mi, a les fosques, per poder imaginar que li ho deia ella. Al capçal del llit hi ha dos lliris que s’entrecreuen. Dos grans lliris. Al cim de l’armari mirall també hi ha lliris i en el respatller de les cadires. Sort he tingut d’una butaca folrada de vellut granat, descolorit i lleugerament pelat als braços. M’hi he assegut i he tancat els ulls. Tinc totes les cartes a la falda. Totes. Les tres primeres també. Quan vaig sortir al carrer, amb la cartera a la mà, vaig riure. Ara també em vénen ganes de riure, de riure amb un riure clar i sa. I em fa riure tot: ells i jo i el meu suïcidi lamentable, passat de moda. El fet que algú ens faci sofrir hauria de precipitar-nos automàticament a la mort. Estic sola amb les cartes a la falda, entre lliris de fusta i un odi gairebé reial. Per morir m’he posat el vestit de gasa negra i les sabates que estimo tant amb els talons coberts de pedres verdes.

M’he alçat i m’he mirat al mirall: l’he omplert de fosca. Lent, molt lent, ha passat el meu vestit de núvia, buit, talment un núvol esllenegat, seguit per un ram de roses gerdes. Aviat he tornat a quedar jo en el mirall, el veritable fantasma que sóc. El fantasma ha pensat: és una pena que aquesta noia mori.

He llegit les cartes d’una a una i per ordre, conscienciosament. Totes ridícules, com l’amor. Una parla d’Itàlia, de Florència, dels dies sagrats de Pisa; i de Venècia. Com he rigut… Amb les mateixes ganes de riure que tenia quan, tot d’una en l’embús d’una lliçó, m’adonava que el professor duia la corbata bruta o feia cara de gana. El meu viatge de nuvis va ser com una peregrinació a Terra Santa. Milà. El llac de Como. Pisa. Florència… Oh, em deixava Venècia. Senyors, l’aigua, plena d’història, no és transparent, o no, senyors, és com un òpal i desfigura els rostres que s’hi emmirallen. No faig literatura, senyors, vagin tots a Itàlia: amb l’amiga, amb la muller…, per a tots els rostres hi haurà mirall. L’aigua, senyors, passa per a tothom.

Roger, quan rebreu aquest manuscrit i el paquet de cartes, jo ja seré morta. Les cartes les tomareu a Màrius: hi són totes. Digueu-li que té tot el menyspreu d’una noia de vint anys. No. No li ho digueu, prou que ho sentirà. Sé que aquestes cartes li cremaran les mans. És tot el que vull.





LA MEVA CRISTINA I ALTRES CONTES


1967





Premi Crítica Serra d’Or 1968





El mar


Caminaven a poc a poc. El més alt era un home solemne, ben vestit, amb la barba grisa i els pòmuls una mica vermells; l’altre, magre i sense afaitar, semblava que acabés de sortir d’una malaltia. Estaven abstrets en la conversa i el més alt s’aturava de tant en tant i es passava la mà per la barba com si volgués sospesar bé les paraules.

—A la vida no hi ha temps per a tot. Riure i plorar, divertir-se i ensopir-se… I en el punt de néixer ja t’has de preparar a morir. Perquè les ganes de plorar que tenen les criatures de bolquers és perquè ja ho senten.

—Ja senten què?

—L’olor que hi ha escampada de la mort… Després un s’hi avesa… Sap què em fa respecte a mi?… Pensar que a darrera de Montjuïc hi tenim un portaavions. Veu?…, de jovenet m’hauria agradat servir en un portaavions. No ha vist mai cap pel·lícula, vostè, que hi sortís un portaavions?

—En vaig veure una, ja fa anys, amb dos avions que tornaven amb el motor incendiat. I un dels avions, el segon, va envestir el noi que feia el senyal amb les banderetes… Però el que és més curiós…

—Devia morir.

—Qui?

—El noi de les banderetes.

—A l’acte. El que trobo més curiós, com li deia…

—El que ha passat de més curiós és el misteri del submarí… Se’n recorda?

—Sí, però…

—Què mira?

—Aquell núvol de color de pissarra… Allò del submarí va ser una broma.

—Si d’aquell bullit en diu una broma… Miri: jo, si fos ric, i en passés una d’aquestes, m’hi voldria trobar. Que els Mau-Mau criden, jo allí. I qui diu els Mau-Mau diu totes les altres aventures, perquè sense aventura… En canvi, vostè no, pel que veig. Diu que va ser una broma i ja el tenim tranquil i a punt d’anar a dormir amb una camisa llarga fins als peus. No pensa.

—M’agrada seure de cara al mar i quedar-me buit. Vostè no pot ser que dormi tranquil amb aquesta agitació a l’ànima.

—L’agitació és vida. El mar, miri-se’l amb calma, no em diu res. El portaavions que hi ha al damunt, m’interessa…

—Així a vostè tant li fa saber com es fan les petxines?

—Què vol dir?

—És que les petxines les fa el mar. I sense el mar el portaavions que a vostè li agrada tant hauria d’anar amb rodes. Que no ho veu que el més gran misteri del món és el mar?… Miri-se’l bé.

—Sempre diu miri, miri, miri…

—Vostè també. Miri: vostè i jo estem l’un al pol nord i l’altre al pol sud. Jo trobo que el mar, amb aquest malestar de les onades, és una tragèdia.

—Aigua de la font amb una mica de sal.

—Aigua enfonsada que no s’acaba mai. I el que passa a dins…

—Peixos que van i vénen.

—És que a dins hi ha pobles i homes ensorrats: és que jo no puc mirar aquest desfici de l’aigua sense quedar regirat de dalt a baix. I la bromera…, milions i milions de bombolletes que l’onada presenta. Aquesta aigua que ni és blava ni verda, amb sol trencat i cel trencat, és plena de barcasses que l’aigua de la font, que vostè diu, es va empassar amb un xuclet…

—I diu que quan mira el mar es queda buit… Bé barrina prou!

—Les coses mortes em trasbalsen. I les vives m’atorrollen.

—El mar, a mi, em deixa fred. Ara, si el mar porta una revolució com la del submarí, ja em té amb tot el foc a la caldera. Anem a seure al banc.

Es van asseure en un banc. Ja hi seia una dona que tenia a la falda una gàbia amb una cadernera. La gabieta s’aguantava sola i la dona donava miques d’escarola a l’ocell que les prenia amb el bec per entre els ferros després de mirar la dona amb molta atenció. Quan els dos homes es van asseure la dona es va apartar una mica i es va recollir les faldilles per fer-los lloc. L’home alt es va treure un feix de retalls de diari de la butxaca.

—Veu?…, he dut tots els retalls de diari. Tingui, llegeixi. A veure si encara gosarà dir que va ser una broma. Un moment. Els tinc ordenats però com que els he mirat abans de dur-los em sembla que se m’han barrejat. Les coses s’emboliquen soles. Mentre no hi penses… Perdoni. Una mica de paciència sempre va bé. A veure… La broma, com vostè diu, comença el dia 12… 15…, miri… Veu?…, ja m’ha encomanat el vici del miri, miri… Bé, anem per feina. Les primers notícies no les tinc perquè es veu que vaig badar…, però arrenco del dia que comença el que ells en diuen la batalla decisiva. Tot el mar, en la zona on pensaven que hi havia el submarí, estava cobert d’avions. D’avions amunt i avall, i el submarí arraulit tan endins de l’aigua com podia. Un pollet.

—Miri.

—Què passa?

—Aquests nens de cara al mar.

Eren un nen i una nena. El nen devia tenir uns set anys, duia pantalons llargs i un jersei de color de vi amb els colzes foradats i el coll alt cargolat. La nena no devia passar dels tres anys i anava ficada dintre d’una faldilla vermella mig guerxa i d’un jersei violeta. Anaven descalços. El sol de posta els clavava les ombres llargues i primes a terra.

—Deixi’ls fer. El submarí, molt ben vigilat, intenta de sortir a la superfície. La força expedicionària argentina va ser vista des de terra com atacava el submarí.

—I els avions?

—Fixi’s bé en el que ara li diré… Diu, amb lletres de pam, que no hi haurà ajuda nord-americana… Els argentins ataquen.

—Però, aquest submarí, què buscava?

—Primer de tot sembla que volia sortir a fora a carregar les bateries.

—I per què no el deixaven que les carregués?

—Ell, el que volia, era treure el nas a fora. I de seguida van tancar el golf.

—I el podien tancar?

—No ho sé. El diari ho diu. Es pensa que els argentins no tenen tàctics?

—No ho sé.

—Doncs escolti i calli. Mentre atacaven, a Buenos Aires van agafar tres persones embolicades en el tripijoc, i a la frontera de la Patagònia van agafar un operador ràdio que amb una ràdio portàtil comunicava amb el submarí. Aquest operador es veu que va donar moltes explicacions, que estudiava el clima, etc., etc., però com que li havien caçat el missatge, li van fer llegir paraula per paraula perquè no pogués seguir negant i el van ficar a la presó.

—I què deia el missatge?

—No se sap. Un moment. Dia 16…, dia 19…, ara torna a sortir el dia 14… Deixi’m buscar el dia 18. El dia 1 8 aclareix moltes coses.

Mentre l’home alt ordenava els retalls de diari, el seu amic va dir a la dona:

—Fa temps que la té?

—Vol dir la cadernera?

—Sí, senyora.

—És molt velleta. Veu quines ungles més llargues?

—De seguida m’ho ha semblat. No per les ungles, que no les havia vistes, sinó per la manera de mirar-la a vostè… Se la veu molt entenimentada…, i menja l’escarola…, la pren com si triés el més tendre.

—Es pensa que són les paperetes.

L’home alt, que ja havia posat els papers bé, va donar un cop de colze al seu amic.

—Estigui per mi. Dia 12…, el submarí desconegut en aigües argentines…, a veure… Miri, ara surt el dia 13… Esperi’s.

—Quines paperetes vol dir?

El nen i la nena ja no miraven el mar. S’havien acostat al banc i estaven encantats amb la cadernera.

—Les paperetes de la rifa. Faig una rifa per les noies…, per les il·lusions de les noies: amb paperetes rosa i amb paperetes blaves… En els mercats. Tot d’amor.

—Vol fer el favor de deixar tranquil·la aquesta senyora… Dia 13: tres persones agafades amb el ràdio. Dia 14: han pogut saber que el submarí és rus. Arriba material nord-americà per reforçar els argentins… Se’n recorda que amb lletres de pam deien que no hi hauria ajuda nord-americana?… I diu que el submarí, si volgués, es podria escapar…

—No deien que havien tancat el golf?

—Ho deien. Un moment… Dia 15: troben l’home granota. Diu que per ser un home granota no s’ha de pesar més de setanta quilos. I fer un metre setanta-cinc d’alçada. Dia 16…, on s’ha ficat el dia 16…, i on t’has ficat, dia 16?

—Reposi. No ha vist quina cadernera més bonica?

—Una cadernera? On?

—Aquesta senyora del meu costat.

—Ja tinc el dia 16. Deixi estar la cadernera i escolti… Diu que els argentins, ajudats pels americans, els del nord, pensen atacar d’un moment a l’altre… Tots fins a les dents. La bandera blanca i blava i la bandera de les estrelles. I aquí ja tenim que a Port Meyrin…

—Encara no havia sortit.

—Què?

—Aquest nom.

—No digui bestieses. Diu que a Port Meyrin desmenteixen que s’hagi trobat un home granota. I a sota mateix de la gasetilla desmentint hi ha una altra gasetilla que diu que hi ha quatre homes granota que busquen el submarí. I, a més a més, que una tempesta dificulta la busca perquè entre els núvols i els trons…

—El mar està dominat per la lluna i la lluna mana.

—Que també s’interessen per la lluna, vostès?

Era la dona de la cadernera que ja feia una estona que els escoltava. La nena va acostar un dit a la gàbia i, sense tocar-la, va riure. El nen li va agafar la mà i la hi va fer enretirar.

—Deixi la lluna en pau…

—El meu fillol, que em vindrà a buscar amb la moto, sempre diu que voldria ser el primer home de la lluna.

—Estem parlant d’un submarí, senyora… Passo al dia 18: diu que estan gairebé convençuts que allò de l’home granota mort era una falsa notícia.

—No deia que eren quatre?

—Sí. De primer deien un i després deien quatre, però el dia 18 diuen que és fals que hagin trobat un home granota mort. I diu que els submarins continuen en el golf i —ja els tenim aquí— que els homes granota, si els submarins…

Fins ara només parlaven d’un submarí.

—Vol fer el favor… De vegades treuen importància a una notícia per no excitar el públic.

—Però si només parlaven d’un home granota, per començar, i d’un submarí, i com s’entén que tot d’una surtin més homes granota i més submarins?

—Què vol que li digui? Que té raó vostè, que potser ni sap cap a on cau l’Argentina, i perdoni? Faci el favor d’escoltar, o si no, pleguem.

—Potser valdria més…

—… i diu que els quatre homes granota, si els submarins no obeeixen les ordres de rendir-se —que els llencen els ràdios argentins i nord-americans sense parar— els encastaran quatre càrregues de plàstic, dues a cada banda, encara que hi hagin de deixar la vida. I fixi’s que ara ja diuen, sense miraments, els submarins… En plural. Això vol dir que n’hi havia una nierada.

—No comprenc que una persona com vostè…

—Què vol dir una persona com vostè? Que combrego amb rodes de molí?

—Amb rodes no, amb moles.

—Si es pensa que em fa gràcia…

—No s’enfadi, home de Déu, no s’enfadi. I acabi d’explicar-m’ho que l’escolto.

—L’escolto, l’escolto… Ara només queda la notícia bomba com aquell qui diu. Veu? Amb grans titulars i a primera pàgina de dintre: el submarí ha estat atacat amb càrregues de profunditat. I a més a més diu que s’han ofert nedadors atletes per ajudar els homes granota. I diu que actuaran combinats la primera nit de lluna.

La dona de la cadernera va moure el cap amb els ulls una mica aclucats.

—Quan vindrà el meu fillol, ja veuran com els explicarà que té ganes d’anar a la lluna. A la nit estudia això dels coets.

—I per què no hi va vostè a la lluna?

—Si tingués els anys del meu fillol… Ho saben vostès que a dintre del coet es vola i que el menjar també vola i que vius cap per amunt cap per avall?

El nen va riure i va dir a la dona:

—Ens deixa passejar la cadernera?

—Què dius que què?

—A la meva germana li agradaria passejar la cadernera. Només una mica. Agafada per la nansa.

—No, que és molt delicada i s’espantaria.

—Què vol aquest nen?

—Diu que la seva germaneta té ganes de passejar la cadernera i la senyora no ho vol.

—Deixi’ls fer, i escolti, que ja s’acaba. Que n’és, de pesat, vostè amb la cadernera! Diu que a l’últim queden només dues ambaixades que no han contestat al govern argentí si els submarins són seus o no. Ja pot suposar quines. I que els submarins juguen a amagar-se i que els qui els busquen ja no poden més.

—Tot això és una història inventada per distreure del coet a la lluna.

—I vostè s’ho creu?… Vostè, que es passa hores mirant les onades i pensant en la fabricació de les petxines, troba que és important enviar un coet a la lluna, que no sabem si hi ha arribat, que ens hem de refiar del que ens diuen?

—El meu fillol diu que si poden fer baixadors al voltant de la lluna mai més no tindrem ni fred ni calor.

—El seu fillol més val que treballi.

—Es veu ben bé que vostès viuen de renda. Cada tarda vénen a perdre el temps. Avui m’han vist perquè han anat una mica més lluny i han vingut a seure en el meu banc. Però jo els veig cada dia. Si tinguessin les meves penes…

—Miri, la seva història…

—Va ser tot mirant la prunera que vaig tenir la mala visió… En havent rentat els plats.

—Deixi’ns tranquils.

—Calli, no fa cap mal.

—Al vespre sempre m’abocava a la finestra de la cuina a mirar la prunera de sota. Em feia patir molt, perquè vivia en el jardí d’una casa abandonada i ningú no la regava i jo passava l’hivern pensant si a la primavera encara seria viva.

—La prunera o vostè?

—La prunera. I quan acabava l’hivern no m’adormia en pau fins que li sortien els brots com una respiració de la sang. Una nit em vaig quedar cega, ben cega. No veia ni la prunera, ni la llum del fanal ni el cel damunt de tot, només negre i negre. Em vaig posar dreta de pressa amb el nas ple d’olor de perill i, d’entremig del negre, venint de lluny, es va anar acostant una figura fantasma a dins d’un llençol que li venia balder i que es movia com la flama d’una espelma amb el vent que li fas quan li passes pel davant. Per ulls tenia dos forats negres com si fossin retallats en un paper i el negre fos el negre que ho omplia tot. I quan ja estava a punt de morir-me, es va desfer. Vaig pensar: ja és mort. Ha mort a la guerra. Però no era veritat. Era un avís. L’avís que s’acostava.

—Qui s’acostava?

—El meu marit… No és trist que jo hagi de venir totes les tardes a esperar el meu fillol perquè quan plegui em dugui a dormir a casa seva?… La por em voltava per dintre com una mala serp… Vaig tancar la finestra de la cuina i mai més no vaig mirar la prunera en havent sopat.

—No deia que s’havia quedat cega?

—Per poder veure la visió. Va ser l’anunci que el meu marit, que havia anat amb els de la Blava i que tothom donava per mort, havia tornat. Després de tants anys! I no me’l puc treure de sobre, que vol viure amb mi i que vol viure amb mi.

—Tanqui la porta.

—Digui que no el vol.

—És el que vaig fer, però me’l trobava estirat en el replà esperant que tornés de la feina. El primer dia, a les fosques, de poc que rodolo escales avall de l’ensopegada que hi vaig donar… El vaig tenir tota la guerra nostra amagat a les golfes, perquè vivíem en una casa només per nosaltres. I li pujava el menjar que em treia de la boca. I ell amagat en el seu racó i només pensant en els del comitè. Després no sé per quina sort es va fer de la Blava. I quan ja feia anys que em pensava que s’havia mort de fred amb la neu, torna. Vell i brut, i de seguida pregunta per la Carlota, la nostra filla, que va morir de pulmonia als quinze anys, i em carrega les culpes a mi. I quan li dic que no el vull se m’estira al replà. I cada dia, quan sap que sóc a casa, truca. Jo obro amb la cadena, miro, i torno a tancar sense badar boca. I ell torna a trucar. I faig el sord. I torna. I torna… I jo boja per dintre i sense saber què fer. I un dia em diu, per l’escletxa de la cadena, que obrirà la porta amb un rossinyol i que tallarà el cap a la cadernera. Que em traurà del llit i que em farà dormir a terra…

La nena ja feia estona que havia obert la porta de la gàbia i la cadernera havia sortit. Havia estat un moment quieta damunt la falda de la dona, després havia saltat a terra i havia començat a caminar amb els dos nens al darrera.

—Parlant del seu marit es quedarà sense cadernera.

—Qui li ha obert la porta?

—Vostè dirà… Els nens, que tenien ganes de passejar-la.

—Miri’n d’agafar-la.

—I com vol que l’agafem? Té cada sortida vostè!

—Volen dir als nens que no caminin?

—Nens, no camineu.

—Vigilin que no vingui cap auto, que no l’aixafi. Potser d’aquí una estona tornarà.

—Em sembla que ja l’ha vista prou.

—Pobra de mi…, ara s’enfila a la barana. Han vist com vola i això que la setmana passada la vaig eixalar?

—En comptes de parlar del coet i de la lluna i de les bromes del seu marit havia d’haver vigilat les mans d’aquest parell.

—Està molt ben ensenyada, però li agrada el soroll del mar. Que no veuen que va perduda i que ni em sent?… Aturin-lo! És el meu fillol que ve tallant les pedres.

Els dos homes es van posar al mig del passeig amb els braços estesos. El fillol va tenir temps de frenar just arran del primer. Va girar la moto, la va arraconar i, molt natural, va preguntar què passava. La dona li va dir que la cadernera estava a punt de tirar-se al mar encegada pel soroll de l’aigua. Aleshores ell se’n va anar cap a la nena, li va prendre la gàbia, va arrencar la porta, la va ensenyar a la cadernera que mirava de reüll què feien i, mig ajupit, la hi va deixar tan a la vora com va poder. La cadernera va fer un saltiró, se’ls va girar de cara amb el cap decantat i l’ull rodó com una gallina, va obrir les ales i les va tornar a tancar. Es va estar una estona quieta, escoltant. Tot d’una es va espolsar la cua, va estarrufar les plomes del pit, s’hi va donar uns quants cops de bec i va saltar a terra d’una volada. Caminant es va ficar a la gàbia.

—Hi ha entrat com una senyora…

El fillol va mirar la dona que anava dient «com una senyora, com una senyora», es va acostar a la gàbia per darrera i, tapant el forat de la porta amb una mà, la va alçar de terra.

—Tingui, i una altra vegada vigili més.

—Han estat aquests nens, que s’hi fonien, mentre parlava de la lluna amb aquests senyors que parlaven del mar… I la porta?

—Ja la tornaré a posar.

La va agafar pel braç i se la va endur cap a la moto. Quan la dona ja estava a punt de pujar al carret, les criatures, totes dues alhora, van arrencar a plorar. Els dos homes, que també se n’anaven, van aturar-se.

—Que plorin —va dir el fillol.

Però la dona se’ls va acostar amb la gàbia i els va preguntar per què ploraven i el noiet va dir que s’havien perdut i que no sabien tornar a casa. A l’home alt li van caure a terra tots els retalls de diari i es va ajupir a collir-los.

—Què diuen?

—Que s’han perdut.

El fillol els va preguntar si vivien a la vora. S’havia tret un mocador de la butxaca i eixugava les llàgrimes i els mocs de la cara de la nena. El noiet va dir que no ho sabia, que havien volgut veure el mar i que quan la seva mare no els trobaria a casa es voldria matar perquè sempre es volia matar, fessin el que fessin, perquè també es volia matar un dia que havien anat a mirar les parades de les flors i la seva germaneta, que no sabia el que feia, havia agafat una flor amb el coll trencat que la florista havia llençat a terra perquè no servia per a posar-la al ram que estava fent. Aquella nit la seva mare havia tingut una malaltia que li feia fer bots adormida i a cada bot els despertava perquè dormien junts. La dona de la cadernera li va preguntar què feia el seu pare, de què treballava, i ell va dir que no tenia pare, però que la nena en tenia dos, un soldat i un dependent, que sempre els regalaven xocolata amb avellanes a dintre. Mentre el nen parlava la nena havia obert una mà i sense dir res ensenyava una lluentina que s’havia tret de la butxaca de la faldilla, i la dona va dir, «mirin què ens ensenya», i el noiet va explicar-li que havia caigut del vestit que la seva mare es posava per treballar. I que en tenia un altre, vermell, amb el baix de la faldilla estarrufat, i que, quan el duia i cantava la seva mare figurava un clavell que s’estava morint de set. Que una vegada els havia ensenyat com s’anava decantant fins que quedava estirada a terra. I la nena va fer un giravolt.

—Els hauran de dur a la policia —va dir l’home alt, que ja havia collit els retalls de diari.

—Per què a la policia?

—Perquè els busquin la casa.

—Sent?… Diu que viuen a sota d’una muntanya.

—No hi ha altre remei que dur-los a la policia.

El fillol va dir que ell se n’encarregaria i amb una criatura a cada mà i la dona al darrera se’n va anar cap a la moto. S’hi van encabir com van poder, el fillol va agafar el manillar, va engegar el motor d’un cop de peu, va fer girar la moto i tots plegats amb un gran terrabastall se’n van anar passeig enllà.

—Què me’n diu?

—Vostè mateix… Una noia que ensenya les cames, uns nens que s’han perdut, una bona dona que veu visions… Quan penso que teníem una tarda tan ben començada…

—Miri, que la mare dels nens ensenyi el que vulgui. Tant se me’n dóna. Però que tanqui els nens al pis. Si els deixa anar pels carrers, d’aquí uns quants anys seran un parell de trinxeraires i en comptes d’obrir gabietes d’ocell li robaran la cartera.

—A qui?

—A vostè.

—I per què a mi?

—És un dir. A qui sigui. I a la senyora de la cadernera hi ha hagut un moment que em venien ganes de clavar-li una garrotada. Al capdavall si el seu marit va anar a la guerra i amb les neus, va ser perquè persones com vostè i jo poguéssim viure tranquil·les. De les coses, cal anar al fons.

—Vostè sempre vol anar al fons de tot. Al fons de mar. Jo també els veig, els pobles fantasma, amb peixos pels carrers. I les petxines del néixer. Però el que no sé veure és que en un musclo hi hagi cap misteri.

—No? I en la vida tampoc no n’hi veu?

—En les ostres, encara…, per allò de la perla. Però, la veritat sigui dita, trobo que hi ha més vida en un motor d’explosió que en una pastanaga. I de les petxines, no me’n parli. Totes a dintre de l’aigua que les renta sense parar mentre elles es van atipant de sorra…

—No digui més ruqueries…

—Quan vostè se les menja, què els troba, a dins?

L’home alt es va aturar i va mirar una estona l’altre sense dir res amb una mà damunt de la barba.

—Ja fa temps que ens coneixem i en el fons estem d’acord. A vostè li agraden les ciències naturals i a mi m’agrada la mecànica. I, parlant d’una altra cosa, on són les castanyes?

—Quines castanyes?

—Les que havíem comprat tot venint per menjar-nos-les en el banc?… No se les havia ficat a la butxaca de l’impermeable?

—No. Ha estat vostè que les ha guardades.

—Doncs les he perdudes. Potser me les han preses els nens. Tampoc no haurien valgut res, fredes. Anem-ne a comprar, què li sembla?

—I explicarem a la castanyera la història del submarí. La deixarem amb un pam de boca.

—Potser ens dirà que se li acaba de morir el marit escanyat o que té la lepra. Ja estic fins al capdamunt de les tristeses dels altres… Miri, miri, com s’enrabia…

—Qui?

—El mar.

—Deu estar tip de sentir-nos.

—I jo sé sentir-li les onades. S’imagina el ràdio-escolta a la Patagònia, tan tranquil…

—I voltat d’espies. Encara s’ho creu, tot això?

—Ho duien els diaris.

—Apa, apa, en té de bones, vostè…

I se’n van anar sense dir res. Aviat van arrencar a córrer perquè es va posar a ploure.





La mainadera


… Vine’m aquí, cargolí de sargantana tripallonga! Riu! Corre, riu!… Pellofinga boja, ensenya les dentetes… A veure? Una, dues, tres…, i mitja!, que baixa per la geniveta avall. Alça els bracets, alça… Saps què fan les senyores? Seuen al saló i mengen dolços i totes diuen, el meu marit, el meu marit…, i tu i jo ens divertim, cagallona, més que cagallona. Ensenya la panxeta…, més grassona que el colominet, que el conillet, que la perdiganya, que el pollastrí, que la tortoreta, que la merlotinga, pixarrona fastigosa… Alça els bracets. Digues mosca, mosca, mosca… Buuum! Mira el jardí. Posa’m una maneta darrera del coll… Així, veus? Bufandeta de seda. Veus la plugeta com cau? Mira l’arbre de xarolina i les gotetes per la panxona de les fulles cap a terra a engreixar els cucarrons i les paparolles tisora… Sents com enraonen sense parar? Són-les-se-nyo-res… Adelina, ensenyi a dir papà i mamà a la nena. Se li asseu al davant i ben a poc a poc, que vegi com vostè mou els llavis, digui-li pa-pà, ma-mà… Se’ls ha d’ensenyar així, de mica en mica, els nens petits són molt imitadors… Que pel sant del meu marit la nena sàpiga dir pa-pà… Digues pallufo! Pa-llu-fo, pa-llu-fo… Mira l’oreneta, mira el verderol, mira el merlotí amb tres cucs al bec com corre…, mira, mira…, ara arriba una altra senyora, veus? La Neus surt a obrir-la amb el paraigua vermell i es diuen coses i també menjarà pastissos de nata amb forquilleta d’or, amb el dit petit amunt, i jo aviat et faré la lleteta de color de llessamí. Eh que estem bé soletes? Obrim el balcó?… Aguanta’t com una senyora, els peuets al bassalet d’aigua. T’agrada? És fresqueta, ve del cel, la fa caure el senyor de la barba que viu a dalt de tot amb pantalons de núvol i gorra de núvol, i diu amén. Fes ball manetes… No en saps? Oi que ets la més rebufona i la més petitona de les que han fet fins ara? Oi que sí? Oi que ets meva i ens estimem? Cap al bressolet. T’eixugaré els peuets amb la tovallola de color de blat de moro…, ben sequeta. Que no se’ns encostipi, que no li surtin moquets… Què tens a la maneta?… Un cabell? Això no es fa, dolenta. No els has d’agafar els cabells. Són bruts, sents? I tu sempre has d’anar amb les manetes de coralina… Bruixeta! Si ve el dimoni parrongo se’t menjarà tota: de primer un ditet, després un altre, després els peuets, els genollets…, i la panxona de pardal de teulada… Sí senyora, no facis morrets. Se’t menjarà per berenar i llençarà els ossets perquè riguin les cuques de fanalet. Sí senyora. A fer bondat. Digues…, pa-pà, ma-mà… Ara se’n va una senyora amb cinturó i arrissada, i tu ets més bufona perquè tens els cabellets escabellats com una escombreta de comuna. Digues, pallufo! Pa-llu-fo, pa-llu-fo… Pel sant del papà has de saber dir pallufo. Tornem al balcó? Vine…, oi que estàs marejadeta? Oi que ja no saps on tens el caparró?… Et faré un vestidet de pallasso i anirem a fira a riure, a ballar… Vestideta de pallasso, aniràs…





Una carta


Senyor metge: no s’estranyi que li expliqui per escrit el que em passa. No s’estranyi que firmi amb un nom que no és el meu. Encara que faig mal fet de dir-li que no se n’estranyi, perquè si no li digués que el nom amb què firmo no és el meu, vostè no s’ho pensaria: però he de dir-li, i no sé ben bé per què, que no és el meu. Sóc vergonyosa de mena i la gent em fa por. D’un parell d’anys ençà visc esverada com una gallina. Potser si rumia amb calma endevinarà qui sóc, però jo, si és que el meu mal no té cura, més m’estimaria que no rumiés, que no ho endevinés. Ara, que, si ho endevina, jo, sempre, davant de la gent —perquè si vostè ho endevina aviat ho sabrà tothom—, sempre negaré. I vés, busca.

Em costa d’escriure perquè la feina del camp no lliga amb el paper i la ploma, però el que em passa ho porto tan a dins i em fa tornar tan boja que per força hauré d’explicar-me amb lletres. Si el meu mal no té remei, contesti’m també per escrit. Farà el favor de deixar la carta en un forat que hi ha a la soca de l’olivera de la dreta del camí que va a la masia de la seva filla gran. Si li sembla que em pot curar, vindré a veure’l. No he parlat del meu mal a ningú: vostè serà la primera persona que en tindrà coneixement.

No em recordo d’haver tingut mai cap malaltia: he estat i sóc forta com un cavall. Em puc llevar a trenc de dia i treballar fins a caiguda de nit. No, ara no: abans. Fa dos anys. De dos anys ençà tot ha canviat. La cosa va començar quan va morir el meu marit. Però aleshores no vaig adonar-me’n.

Vostè coneix tan bé com jo aquestes matinades de darreries d’estiu, encara rosses i no adormides: tot just quietes. Els blats ja no es gronxen perquè els han segats i les roselles qui sap on paren. Una matinada així el meu marit va dir que volia menjar figues per esmorzar. Feia cosa d’una setmana que ens havíem barallat per culpa d’interessos i jo encara li tenia rancúnia. Vaig a collir figues, va dir. La figuera ja tenia pàmpols grocs i les figues, de coll de dama, eren dolces com la mel: sobretot les que estaven una mica picades d’ocells. Jo el mirava des de la finestra de la cuina tot preparant la calderada per a les gallines i mentre ell anava a buscar l’escala al porxo, vaig pensar: així et rebentessis.

Abans d’entrar al porxo va deixar el cistell a terra. En sortir el va agafar amb una mà; amb l’altra aguantava l’escala i l’anava arrossegant. Se li veia que es començava a fer vell. No puc dir-li en què se li veia. Potser perquè amb prou feines si alçava els peus de terra quan caminava, com si els genolls no li fessin bé el joc…, potser perquè ajupia el cap i el clatell se li anava fent molsut…, no ho sé. Potser perquè gairebé sempre estava emmurriat. Es va enfilar a l’escala a poc a poc; el cistell li brandava, penjat al braç, i una vegada se li va entrebancar amb un dels barrots. Quan encara festejàvem, quan ell només venia a treballar pel temps de la sega i de les veremes i va començar a agradar-me (jo era la rica i ell el pobre) així que el veia venir, en comptes d’esperar-lo tranquil·la per donar-li el bon dia, em posava a tremolar. El tremolor em començava a les mans i se m’estenia fins a les cames i de les cames em pujava als llavis. M’amagava darrera de la soca de la figuera i no sortia fins que ell ja havia passat. Quan s’acabava la temporada de la feina i la gent s’escampava, les meves germanes em feien pam i pipa: «No el veuràs mai més!». Encara no sé com va ser que ens caséssim. He de confessar-li que al cap d’un any de casada era ben verge, i els crits que em va costar.

Aquella matinada, per sobre de la figuera i per entre les fulles de la figuera, el cel era de color de malva. Vaig pensar: les figues deuen ser fresques. I em vaig esgarrifar tota perquè em van córrer unes pessigolles per l’espinada com aranyes. I quan vaig deixar de mirar aquell bé de Déu de dia que començava, vaig veure el meu marit a dalt de tot de la figuera, com un ocellot, i vaig pensar: «Està fent el boig, tan amunt…». La branca va fer crec!, i el meu marit, el cistell i unes quantes figues, tot per terra. El mosso i el noi gran el van anar a collir i el van estirar al llit: ja era mort. El metge (el que hi havia abans de vostè, que era molt bona persona) em va dir unes quantes paraules de consol i a més a més va venir a l’enterrament.

Afiguri’s, viuda, amb els nois encara tendres i tanta terra que no es pot abandonar… Ja hi estava avesada, no es pensi. El meu marit era un pobre home. «Ets tu la que portes els pantalons», em deia el meu noi gran. Jo, la que duia els pantalons? Per força, senyor metge, no pas per gust. I sort en vam tenir, tots plegats. El meu home era un tou que només cridava quan no tenia raó, i no en tenia mai. El més serè sempre és el que mana. I el que guanya. Jo el deixava cridar. Mentre ell cridava jo pensava en el que s’havia de fer, i manava. Crida, crida, quan hauràs cridat una bona estona ja no et recordaràs per què cridaves i cridaràs només per anar-te sentint la veu. No li passa a vostè que quan discuteix amb la seva senyora, si és que discuteixen alguna vegada, tant ella com vostè acaben sense saber per què discuteixen i aleshores estan enfadats per una mena de coses que no tenen res a veure amb les coses amb què havien començat la baralla?

No li vull fer perdre massa temps: un dia, en Miquel, el meu fill gran, que s’havia casat, em va escriure i em deia que volia parlar amb mi, que anés a passar uns quants dies a casa seva. Jo no tenia ganes, en aquell moment, de parlar de les coses de què ell volia parlar-me i li vaig contestar: «Ja vindré més endavant però ara no puc perquè fa tres dies que estic al llit malalta; tinc un refredat molt fort». No era veritat, és clar, però necessitava una excusa. Vaig fer tirar la carta i al cap d’una estona, potser encara no havia passat mitja hora, em va començar un atac de migranya molt fort, vaig fer uns quants esternuts, se’m va encastar una gran picor al coll i em vaig haver de ficar al llit d’hora. L’endemà no vaig poder llevar-me perquè tenia un cadarn com una casa. Vostè, és clar, dirà que això són històries de pagès, que el meu marit es va morir perquè s’havia de morir i que jo vaig tenir una calipàndria perquè havia de tenir-la. No jutgi fins a l’acabament.

Vaig passar uns quants mesos tranquil·la, tot just atrafegada amb el tris-tras de la casa i dels camps… Però un dia…, tornava de mercat, sola dalt del carro. No em calia ni guiar el cavall perquè és un cavall molt vell que sap el camí d’esma. Estava molt núvol. Un cel de núvols baixos, espessos, gairebé negres a la banda de ponent. Tenia ganes d’arribar a casa i de fer-me un bon berenar-sopar. El camí passava per entre camps, amb la terra seca, clivellada; només, a la meva dreta i una mica lluny, es veia un arbre vell amb les branques despullades, plenes de corbs. Els corbs anaven i venien, se n’escapaven tres o quatre de l’arbre, amb un vol capritxós i hi tornaven. Vaig pensar: tot sembla mort; si els corbs estiguessin quiets, tot semblaria mort. El cavall es va parar i la veu se’m va fondre a la gola. No podia cridar «arri» i els corbs de l’arbre i els que volaven van quedar aturats, els uns a la branca, els altres al cel. Només sentia molt endintre una por grossa. Anava pensant, què passa? Vaig estar així qui sap l’estona, potser una hora, morta dalt del carro amb el cavall mort, i tot, al voltant, glaçat. I m’hauria passat la vida d’aquella manera si per un encert no se m’hagués acudit de pensar: que volin! Els corbs de l’arbre, ara l’un ara l’altre, van començar a fugir de les branques, els del cel es van escampar i el cavall es va posar a caminar. Al cap de temps, si abans d’adormir-me pensava en aquest fet, se’m posava la pell de gallina i se m’estrenyia el cor. Però això no és res: esperi’s.

L’endemà del dia de Nadal, millor dit, el dia de Sant Esteve, quan ja havia passat un mes d’ençà de la tarda dels corbs, vaig llevar-me, vaig anar al menjador i vaig encendre la llar de foc. Els mossos havien anat a l’estable, i les noies, amb l’Agustina, havien anat a netejar els galliners i a canviar la palla dels covadors. A fora encara era negra nit i només es veia la llum de les finestres de l’estable i la de l’escletxa de la porta entrebadada del galliner. Em van venir ganes de fer-me una torrada. Vaig fregar un gra d’all per la llesca de pa, vaig tirar-hi un polsim de sal i la vaig regar d’oli. L’oli era glaçat, i havia hagut de deixar una estona l’ampolla a la vora del foc. Les flames pujaven xemeneia amunt amb una empenta de colors com poques vegades. El blau i el roig jugaven a ajuntar-se i a separar-se i els espetarrecs de la llenya convertien la llar en una nit de Sant Joan. Em vaig asseure prop del foc i quan anava a mossegar la llesca de pa la vaig mirar i vaig pensar: «T’ha quedat poc torrada». La flama més alta i més vermella es va decantar cap a mi com si un cop de vent l’hagués doblegada, es va separar del baix com si l’haguessin tallada amb un ganivet i, tota quieta, es va acostar a la llesca; amb molt de compte, per no cremar-me les puntes dels dits, la va torrar com calia i se’n va tornar a la flama mare, va fer un xisclet i, amb alegria, es va cargolar xemeneia amunt. Què me’n diu?

Una nit que estava bastant ensopida anava pensant que m’havia quedat viuda molt jove i que era una pena. Estava estirada de cara al sostre, tenia la finestra oberta i entrava la celístia amb unes olors barrejades de palla, de fulles i d’estiu. M’anava passant la mà pel ventre i pensava que l’havia tingut ple tres vegades, ple, tibant i lluent, i que quan el meu ventre era ple la meva cara resplendia. Les baralles amb el meu home tenien, fet i fet, poca importància perquè tots els mals humors es calmaven al llit. I miri, em creurà o no: jo no gosava mirar, però sense mirar vaig veure que el llençol, al meu costat, s’anava inflant com si una persona s’hagués ficat a dins del llit. I vaig sentir una mà que m’anava passant pel ventre, una mà que no era la meva. A mig matí em van trobar a terra, al costat del llit, sense coneixement. Quan em van haver tornat els sentits estava groga com una magnòlia i tenia una cosa de nervis que em feia tancar i obrir un ull contra la meva voluntat.

La meva jove va haver de desocupar: era el primer part. Tenien fonda a Tossa i a la casa hi havia feina de debò. Així que va haver nascut la criatura, una nena molt sana i bufona, la van posar en un dormitori a part, al costal mateix del meu, és a dir, entre el dels seus pares i el meu. Les parets eren pintades de color de rosa amb una garlanda de pensaments tot al voltant. Hi havia una calaixera, un bressol vestit d’una roba amb floretes muntada a volants, una tauleta ran de la finestra amb un coixí al damunt per a posar-hi la nena per vestir-la i despullar-la, dues cadires i, al costat mateix del bressol, una butaca molt gran. En aquella butaca jo hi feia la migdiada. Un dia hi va haver tempesta… La nena dormia anguniosa. Feia anar els bracets i, de tant en tant, somicava. A fora tronava i plovia. Uns trons d’aquells que semblen la fi del món. L’aigua petava contra els vidres de la finestra com si la hi aboquessin amb galledes. Els finestrons estaven ajustats i la claror era tota somorta. Damunt la calaixera, entre dos gerros, hi havia el retrat del meu fill quan era petit. Jo, amb el cap contra el respatller de la butaca, pensava coses. Coses d’aleshores i d’abans, coses de no res. Ni es pot dir que pensés. La pluja me’n distreia. Però veia miques de la meva vida, de la vida dels meus fills, miques de tot. D’un any saltava a l’altre i de l’hora d’un dia a la mateixa hora d’un altre dia. Vaig mirar el retrat del meu fill i mig a les fosques em va semblar que alçava un braç. Però com que en aquell moment la nena va somicar a dintre del bressol no m’hi vaig acabar de fixar. Recordo que va fer un llampec…, quin llampec! Estic segura que va fregar la teulada. I em vaig arraulir esperant el tro. Vaig recordar que el noi, de menut, quan sentia un tro venia corrent cap a mi i se m’agafava a les faldilles. I tot d’una el tro va esclatar, un tro d’aquells que triguen a seguir el llampec però que s’arrosseguen pel cel com si fossin una bestiassa ferida, i aleshores de l’ombra més fosca va sortir una criatureta i en el moment que se m’agafava a les faldilles va entrar la meva jove tota esverada. I la criatureta es va fondre però la meva jove la va veure. «Què fa aquest nen aquí?». Vaig dir-li que veia visions. S’ho va creure; i quan ella s’ho va haver cregut també m’ho vaig creure jo.

I ara ve el més gros. A mi m’agrada el mar. Els últims dies d’estar a Tossa me n’anava a passejar per la platja en havent sopat, un cop la feina enllestida. Anava al Codolar a mirar les onades. Aquell vespre, el vespre de què vull parlar, les onades…, no sé com dir-li-ho…, eren humils. Em vaig estirar a la sorra: feia una nit quieta i de calor; suposo que em vaig adormir. Quan havia tancat els ulls per reposar, tot havia quedat negre, però després, mentre m’anava despertant, per l’escletxa de les parpelles, obertes només una mica, m’hi va entrar la llum de la lluna. Una lluna…, com si Déu en persona l’acabés de posar per sempre entre el mar i la nit. Com si fos feta amb totes les flors de les pomeres del meu hort. Mig ensonyada mirava i escoltava, i em semblava que la terra mirava amb els meus ulls i sentia amb els meus sentits. Com si jo no fos de carn o com si el món fos jo. I sense gairebé pensar, només pensava paraules: flors, pomeres, pomeres florides de blanc, blanc de flors, blanca flor de pomera, flors escampades per terra… I vaig pensar que seria bonic de veure una pomera al mig del mar. Tot d’una es van parar les onades i el cor se’m va posar a saltar. Com si en parar-se les onades de l’aigua es comencessin a moure les onades de la sang en el meu cor. A poc a poc em vaig mig asseure, amb un colze clavat a la sorra i amb els ulls rodons com dues bales de vidre, perquè, senyor metge, una mica endins, l’aigua va començar a fer bombolletes. Gluc, gluc, feien, gluc, gluc. Jugaven a néixer i a morir, i de la ferida que deixaven sobre l’aigua llisa sortien flors i més flors. I a l’últim, totes plegades, van anar fent una pomera. Imagini, una pomera florida al pic de l’estiu i a dintre del mar. Si li deia que em va semblar que tenia febre, li diria la veritat. No pensava res… Només mirava i, d’esma, em vaig aixecar i vaig anar fins arran d’aigua. La pomera era allí, clavada a l’aigua tibant i llisa, i m’hi vaig anar acostant, acostant… A les plantes dels peus hi tenia seda. L’aigua era de seda. I la pomera m’esperava i era com si digués, vine, vine… Quan hi vaig ser a prop vaig estirar el braç: les flors, sense que fes un alè d’aire, es gronxaven, sospiraven, eren vives, eren de debò. Abans de poder-ne tocar una, la pomera, les flors i una servidora, tot es va enfonsar i si no fos que vaig tenir temps de fer un crit i que el meu fill havia vingut a buscar-me, neguitós, perquè feia hores que era fora de casa, no li ho hauria pogut explicar perquè sóc de muntanya, i d’allò que se’n diu nedar, nedar, no n’he sabut mai.

Me n’han passades de tots colors; només n’hi explico unes quantes. Si les hi hagués d’explicar totes no acabaria mai. El meu gran martiri és que no goso pensar, que visc sempre amb l’ai al cor. Em voldria lligar el pensament amb un cordill i estrènyer fort i escanyar-lo, o trobar algú, com és ara vostè, que em cregués i volgués o pogués curar-me. He barrinat molt, de dia i de nit, i això fa moltes hores, sense parar. I estic esparverada perquè després de tant rumiar he arribat, em sembla, a conèixer el meu mal. Em penso que sóc bruixa.





Aquella paret, aquella mimosa


A les meves amigues els va fer riure molt que en Miquel em deixés: li va agafar la mania de córrer món. Va dir que tornaria, i encara em diuen que tornarà, però mentre m’ho diuen pensen que no el veuré mai més. I jo també ho penso. Perquè en Miquel…, de seguida va voler que dormíssim junts i jo no en tenia gaire ganes. Jo només volia festejar. Però com que sóc una bona noia no li vaig saber dir que no perquè ell em deia que si no el deixava fer aniria per mal camí. Potser algun dia tornarà i, si torna, no el voldré ni regalat. Ni que me’l voltin d’or. El que totes les meves amigues voldrien saber és per què estic contenta quan estic refredada. Que es facin repicar. Els estranya que canti quan tusso com un gos i quan el nas em va com una canal. No els he dit mai que m’agraden els soldats i que quan en veig m’hi fonc. Quan els veig amb aquelles sabatasses i aquella jaqueta em ve com una pena… Van vestits de flassada i els fan fer l’exercici amb la calor i vestits de flassada. Però n’hi ha que quan es posen el casquet una mica tort damunt de l’ull… Quan van de tres en tres i es passegen i diuen coses a les noies que passen, perquè ells s’enyoren, són com plantes sense terra. Els que vénen del poble n’arriben a estar d’enyorats! S’enyoren de la mare, de la manera de viure, de la manera de menjar. S’enyoren de les noies que van a la font i s’enyoren de tot. I amb la flassada que els posen al damunt, per postres. Anaven tots tres, i jo em passejava amb un vestit de color de rosa viu i un mocador petit lligat al coll del mateix color de rosa del vestit perquè era d’un retall que m’havia sobrat. I un passador de carei amb un llaç de marcassita que em recollia una onda de cabells. Tots tres es van aturar davant meu i em van tallar el pas, i un, amb la cara molt rodona, em va dir si tenia un bitllet de tramvia i si li voldria regalar. Jo li vaig dir que no tenia cap bitllet de tramvia, i l’altre soldat va dir: encara que sigui vell. I amb el soldat que tenia al costat es miraven i reien, però el que s’havia quedat una mica més lluny no deia res. Tenia una pigueta al capdamunt de la galta i una altra de més petita al coll, vora de l’orella; eren del mateix color: de terra fosca. Els dos que volien un bitllet de tramvia em van preguntar com em deia i jo els vaig dir el meu nom de seguida, no me n’havia pas d’amagar… Els vaig dir: «Crisantema», i van dir que jo era una flor de tardor i que semblava mentida que, tan jove, fos una flor de tardor. El soldat que encara no havia dit res va dir als altres, anem que ja està bé, i ells li van dir: «Espera’t una mica que la Crisantema ens explicarà què fa els dies de cada dia», i a l’últim, quan ja m’hi havia acostumat, se’n van anar rient, i el que no havia dit res, al cap d’una estona, se’m va posar al costat; havia deixat els seus companys i va dir que li agradaria molt de veure’m un altre dia perquè m’assemblava a una noia del seu poble que es deia Jacinta… Em va preguntar: «Quin dia?». I jo li vaig dir: «Divendres, cap al tard». Era quan els senyors van anar a Tarragona a conèixer el nét i em van deixar a vigilar la casa i a esperar la senyora Carlota que havia de venir de València… Li vaig dir on servia i li vaig dir que s’ho apuntés, però no s’ho va apuntar perquè va dir que tenia molta memòria, i el divendres ja m’esperava al carrer, i jo no puc explicar la cosa estranya que em corria per no sé on, potser per les venes, potser per la pell, no ho sé, però era una cosa molt estranya, perquè pensava que si em volia veure era perquè estava enyorat. Vaig portar dos panets partits pel mig amb un tallet de carn rostida a dintre i al cap d’una estona de passejar li vaig preguntar si tenia gana, vaig desembolicar els panets i n’hi vaig donar un i, per menjar-los, ens vam clavar d’esquena a una paret de jardí amb branques d’arbre i branques de roser que sortien enfora. Jo menjava a queixalades i estirant; ell no. Agafava un pessic de pa i un pessic de carn amb la mà i s’ho ficava a la boca. La gent de poble de vegades són molt fins. Menjava a poc a poc i mirant-lo menjar em va passar la gana. No em vaig poder acabar el meu panet, i l’hi vaig donar, i també va menjar-se’l. Es deia Àngel, que és un nom que sempre m’ha agradat. Aquell dia gairebé no ens vam dir res. Però ens vam conèixer molt. I, quan tornàvem, una colla de nens ens van fer pam i pipa i cridaven: «Es casaran, es casaran!». El més petit ens va tirar un grapat de pols, i l’Àngel va empaitar el nen, perquè el nen, quan va veure que l’Àngel se li acostava, va arrencar a córrer; el va agafar per l’orella i la hi va estirar, només una mica i fluix, per fer-li por, i li va dir que el tancaria al calabós i que després el ficaria a la cuina dels soldats i li faria pelar patates dos anys seguits. El primer dia res més. El segon dia vam tornar a passar per aquell carrer i ens vam quedar a enraonar clavats en aquella paret que tenia tot un tros escrostonat. Davant, a l’altra banda, hi havia un rengle de casetes amb reixadet i una finestra amb ferros a cada banda del reixadet. I les casetes sempre estaven tancades perquè els qui hi vivien feien vida a la banda del darrera, que és on devien tenir la galeria i el jardí. Un dia, quan estàvem al peu de la paret i el cel era d’aquell blau de nit que encara no esborra les coses, van encendre els fanals i vaig veure que l’arbre que teníem al damunt era una mimosa. Començava a florir i tot el temps de la florida va ser molt bonica: era una mimosa de les bones, de les de poca fulla de color de cendra i molta boleta petita, i cada branca semblava un núvol groc. Perquè hi ha les que tenen la fulla dura i la flor llarga com un cuc, i més fulla que flor. Amb la claror del fanal les branques de la mimosa va semblar que sortissin d’un cel… Ens vam avesar a menjar abans que encenguessin els fanals i jo sempre duia dos panets amb una mica de carn rostida a dintre i, mentre ell menjava a poc a poc i a pessics, jo tenia ganes de fer-li un petó a la pigueta del coll. Un d’aquells vespres em va agafar fred perquè per fer goig m’havia posat una brusa de seda perla i quan vaig arribar a casa els ulls em ploraven i el cap se’m partia. L’endemà vaig anar a la farmàcia; m’hi va fer anar la senyora perquè va dir que, més que no pas un refredat, el que jo havia arreplegat era la grip. El dependent tenia els ulls molt clars, tirant a gris. No he vist mai ulls de serp però estic segura que els ulls d’aquell farmacèutic eren com els de les serps. Em va dir que el que jo tenia era un refredat de primavera. Li vaig explicar que havia passat un parell d’hores amb brusa de seda a sota d’una mimosa. I ell va dir: «És el pol·len, no es posi mai més a sota d’una mimosa». Una tarda, mentre érem a la paret amb l’Àngel, a la cantonada de més a la vora vaig veure un cap. No és que veiés visions i que fos un cap tallat, no. Era un cap de jove. A la nit, pensant en aquell cap de la cantonada que ens havia mirat fins que es va adonar que jo l’havia vist, em va semblar que el coneixia i gairebé hauria pogut jurar que era el cap d’un d’aquells soldats que anaven amb l’Àngel la primera vegada que el vaig veure i que m’havien demanat un bitllet de tramvia. Ho vaig dir a l’Àngel i ell em va dir que no podia ser perquè ja havien acabat el servei i se n’havien anat tots dos al poble. Va ser l’últim dia que el vaig veure: no l’he tornat a veure mai més. Vaig anar moltes vegades a la paret a esperar-lo, i a l’últim vaig deixar d’anar-hi, però alguns dies patia molt pensant que potser ell hi era… Mai no m’havia fet ni un petó. Només m’agafava la mà, i me la tenia agafada una bona estona a sota de la mimosa. Un dia, després d’haver menjat, em va mirar tant i tan fort que li vaig preguntar què mirava i ell va alçar les espatlles com volent dir: «Si ho pogués saber!». Li vaig donar un bocí del meu pa i encara em va mirar més estona. El refredat em va durar com si em volgués durar tota la vida; semblava que ja el tenia acabat i rebrotava: pessigolles al nas i esternuts, i els atacs de tos a la nit. I jo contenta. Després, quan anava a la farmàcia, encara que només hi anés a comprar àcid bòric, el dependent, ja se sabia: «Vigili la mimosa…». I ara, quan estic refredada és com si acabés d’arreplegar-lo a la paret, com si encara hi fos… Ja em va distreure en Miquel, és clar, i m’hi vaig prometre perquè una noia bé s’ha de casar. Però de vegades, mentre estava amb en Miquel, tancava la mà, perquè em semblava que a dintre hi tenia la mà de l’Àngel; i de vegades l’obria perquè si ell volia treure la seva ho fes…, per no obligar-lo. I quan a les meves amigues els sembla que només visc pensant en en Miquel, que se n’ha anat a córrer món, jo penso en l’Àngel que se’m va fondre com el fum. I no pateixo, no. Mentre hi penso el tinc. Només hi ha una cosa una mica trista…, que a la farmàcia van canviar el dependent. I, si demano un sobre d’aspirina, el dependent nou, que no em coneix, diu: «Tingui, dues pessetes i mitja». I crec-crec, la caixa. I, si demano marialluïsa, el dependent ni em mira i diu: «Dos rals». I crec-crec, la caixa. Aleshores surto mig d’esma i abans d’obrir la porta m’estic una estona quieta, no sé ben bé per què. Com si em faltés alguna cosa.





Record de Caux


Miri, ja veurà… És una aventura i no ho és. Aleshores jo anava pels vint anys… Imagini! A casa vaig tenir…, com li ho diré…, una depressió nerviosa, un break down, sap? Ni menjava ni dormia, tot el dia amb l’angúnia aquí al mig, és a dir, una mica cap a un costat, entre el cor i l’estómac. Molt malament. El metge va dir que m’havia de distreure. Res d’estudis, res de capficar-me. Distracció, distracció. I, de moment, em va aconsellar que cada matí anés al bosc a caçar. No vaig caçar mai res, sap? Però el metge va dir que potser caçar m’aniria bé. I miri…, els nois del poble, quan em veien arribar, es cridaven de lluny per fer colla i em seguien fins a casa rient perquè sempre tornava amb el sarró buit. (No sabien que tant era). Un ocell surt de l’arbre i…, ziiis, ziiis…, fuig, vola…, i això distreu el pensament. Els nois del poble van acabar fent tanta gatzara que a vegades feia una gran volta i entrava per la banda dels camps en comptes d’entrar per la banda del bosc… Vostè no pot imaginar com distreu. Estàs darrera d’una mata, quiet, esperant… L’ocell passa, fa un giravolt, va, ve, va, ve…, sembla que es vulgui posar damunt d’una branca, torna a volar perquè ha sentit cruixir un branquilló i quan menys t’ho penses, clic!, ja s’ha aturat. El tens allí, com una boleta de llana…, perquè el metge em va dir, caci ocells, distregui’s…, el tens allí i, a poc a poc, sense respirar, encares l’escopeta, apuntes, dispares…, i l’ocell es llença content cel amunt o bosc endins… Però a l’últim el metge va dir al meu pare que potser m’aniria millor passar una temporada a l’estranger… El meu pare!… Mare de Déu. A dotze anys vaig escriure una carta a una noia que en tenia quinze. Començava així: «Inolvidable Juanita: desde que te vi, mis ojos se fijaron en ti». La noia va passar la carta al seu pare i el pare de la noia la va passar al meu… I el meu pare, quan tenia visites, em feia venir a buscar per la minyona al dormitori, em feia anar al saló, em feia donar la mà a les visites i, dret davant de tothom, amb els braços creuats a l’esquena, em feia recitar la carta de dalt a baix…: «Inolvidable Juanita…», etc., etc. Va durar tot un any, aquesta broma. El meu pare… I m’estimava, sap?… La meva mare va morir quan jo vaig néixer, i quan va entrar a casa, de núvia, va dir: «Vull terrossos». (Terra, volia dir…). Vostè coneix Montreux? El meu pare em va fer anar a Montreux. És a dir, a Caux. Sap aquella muntanya amb l’hotel a sobre? Jo estava en aquell hotel. A baix, el Leman, amb la pau de l’aigua i, a l’altra banda del llac, les muntanyes tocant-se, encavallant-se les unes amb les altres… Les Dents del Migdia…, i què sé jo quantes més! Jo allí vivia molt tranquil: cada matí sortia a passejar a cavall; després dormia o em passava hores i hores mirant el cel en una cadira d’aquelles que s’estiren, llegia versos assegut en un marge, menjava com un príncep. No recordo tot el programa, sap? Ha passat tant de temps… Jo era jove, vint anys, imagini!… Van tocar el quintet en si menor de Brahms. El quintet de clarinet! A vostè això no li deu dir res. Però, aquell quintet!… Vostè no pot imaginar l’ambient dels concerts d’aleshores. Mare de Déu! Una colònia de gent de diners… Caux, Montreux…, el castell de Chillon a tocar, les heures de color de sang —perquè era la tardor, una tardor calenta que ho daurava tot a poc a poc, amb una santa calma—, l’hotel a dalt de la muntanya, amb la teulada tocant el cel, com un niu d’àligues, l’ombra de Byron… Shelley…, i tot el que aquests noms arrosseguen… El concert va començar amb una simfonia de no sé qui. I recordo el gran silenci, el director de l’orquestra impecable, els arquets tots alhora amunt i avall, nyigo-nyigo, nyigo-nyigo…, i el públic, gent de gran elegància, amb unes senyores… Mare de Déu, val més que no en parlem! I al damunt de tot, l’ombra d’Isabel d’Àustria, assassinada a Ginebra feia uns quants anys. Una de les dones més boniques d’Europa… Gent de les ambaixades amb les seves famílies, milionaris anglesos i argentins, gent rodona i feliç i gent intensa, amb els ulls plens de febre…, carretades de brillants… I Byron: «The day, the hour, the sunshine and the shade…». L’emperadriu Isabel… Vostè no ha estat mai a Viena? De debò?… Una tarda, al Prater…, però deixem-ho córrer. Si alguna vegada va a Montreux, entre Montreux i Chillon veurà el cementiri anglès i, al peu, una estàtua que per a mi és meravellosa; per tot el que evoca. Una dona d’una noblesa extrema, asseguda, amb flors a la mà…, no sé…, meravellós. Les estones que m’he passat mirant-la!… I la música anava desentortolligant la seva màgia. El quintet de Brahms!… «Presto non assai ma con sentimento». A estones era com si tingués un colom enfebrat a dins del ventre. Havia tancat els ulls i quan ja em semblava que estava flotant a mig aire vaig sentir que una gota de suor em relliscava pel coll; amb molt de compte em vaig treure el mocador de la butxaca per eixugar-me i, en tombar el cap, mentre em passava el mocador pel coll, la vaig veure. No sé com descriure-la, i valdrà més que no ho faci… Seia dos rengles més avall, cap a la banda dels primers violins. Només li faltaven les flors a la mà. Els cabells, el perfil…, i la cara —fina, tendra, senyora, entre Reynolds i Gainsborouhg, sap?… I la música escampant les seves onades per la sala. Potser no em creurà, però les mans em tremolaven i el cor em batia com una campana. Vaig tornar a tancar els ulls… Tenia només vint anys, en fa més de quaranta, i és com si encara hi fos: el clarinet, ta, ta, ta, ti, ta, tatí…, tatí, ti, ti, ti, ti, ti, ti…, ti tiririt…, tiririt… No m’agradaria que se’n rigués, és clar…, a vostè li tinc molta confiança… Quan va acabar, la sala s’enfonsava. I tot es va omplir de toies de lliris. Mare de Déu! Amb els aplaudiments em vaig distreure i la noia em va desaparèixer entre la gent… És de novel·la, sap? Aquella noia que em pensava que havia desaparegut per sempre vivia al meu hotel. Va ser un idil·li. Cada matí anàvem a passejar a cavall. Dos mesos que no es poden explicar. I un bon dia ella se’n va anar i jo no vaig gosar declarar-me… No vaig gosar. Sempre carregat amb els meus dubtes. Se’n va anar. Per casualitat, poc abans d’acabar-se la tardor, vaig saber la seva adreça. Vivia a la Suïssa alemanya, en un convent. No, no era ben bé un convent, era una residència de la parròquia protestant. Després de molts, dubtes vaig agafar el tren i me n’hi vaig anar. La volia veure, dir-li… No rigui, no, que la cosa no és de les que fan riure. Tot jo era un feix d’emocions… I de seguida que vaig baixar vaig pensar que havia fet mal fet d’anar-hi sense anunciar-me… Aleshores es mirava més prim que ara. Vaig voltar pel poble buscant un lloc on venguessin sobres i paper. Li escriuria un mot, per no sobtar-la. A l’últim vaig trobar una botigueta on venien de tot. I ara ve el més gros. Jo estava mig malalt, groc com un mort… Quan vaig entrar a la botigueta vaig pensar que les paraules no em sortirien de la boca… Em vaig quedar dret, esperant. Hi havia unes campanetes de vidres, cap per avall, amb flors dels Alps a dintre. Molt bonic. En un racó, la mestressa i una dona triaven cantirets… Tot d’una em va agafar com un desfici i em vaig pensar que m’havia tornat boig. Me’n vaig anar sense badar boca. Per dins anava dient: no corris, sobretot no corris…, i després d’un carrer que s’enfilava en venia un que feia dues o tres tortes, i una placeta amb una font al mig, i una mena de passeig amb arbres rabassuts…, i jo, perdut, buscant l’estació, que no podia trobar de cap manera com si algú l’hagués fet fondre. I quan hi vaig arribar em va semblar que era una estació de somni i que m’havia salvat de no sé què. I tornem-hi…, cap a Montreux. Es va acabar així: amb un fred que pelava i jo vora el foc llegint poetes que hauria jurat que l’havien coneguda… «She walks in beauty like the night…». Al cap de molt de temps, potser dotze anys, jo estava passant una temporada llarga a París. A mi sempre m’ha agradat molt caminar, vostè ja ho sap. Conec París de memòria, tots els barris, tots els carrers, tots els racons; i els cementiris —m’he passat tardes senceres passejant pels cementiris; un vespre, em sembla que ja li ho vaig explicar, em van tancar al Père Lachaise…, vaig haver de sortir per una porteta. En fi, quan ja em pensava que tot allò d’aquella tardor havia estat una mena de somni, la vaig veure un dia pel carrer. Així, tal com sona. Baixava d’un taxi. La vaig seguir un moment, però de seguida va entrar en una casa. Vaig voler saber si hi vivia, i ho podia haver preguntat a la portera, però ho vaig fer preguntar l’endemà per un amic. I sí senyor, vivia a París i en aquella casa. I encara era soltera! Què li sembla? Tot va tornar, i va ser com un gran remolí: Montreux, Caux i els cavalls, el llac com una fulla d’acer… she walks…, like the night… Em vaig confiar a aquell amic, que em coneixia molt, i em va aconsellar que l’anés a veure i que fes el que no havia fet quan tenia vint anys: que m’hi declarés. Vesteix-te, em va dir, i vés-hi. Com m’he de vestir? Solemne. D’una manera solemne. Sap?, de jaqué. Hi vaig anar de jaqué i amb pantalons ratllats. Vaig comprar un ram de flors… Caminava pels carrers de París i era com si no hi hagués estat mai. Hauria pogut agafar un cotxe, però volia anar a peu per si aconseguia deixar l’emoció pel camí… I miri, tant si em creu com si no em creu…, caminant, caminant, em vaig perdre. Vaig començar a fer voltes i a fer voltes, amb el ram a la mà, tot jo ple d’aquelles coses que després de tants anys tornaven amb més foc i amb més colors… «Herein is enshrined the soul of the clarinet…». Aquella música tota sospirs: faaa, sol, fa, mi, fa, sol, mi, faaaa…, mi, re, do, re, mi, do, reee…, la-lúu… Mare de Déu! Sap que sempre viatjo amb el disc a la maleta?… A l’últim vaig arribar a trobar la casa. Però no vaig passar de l’entrada. No vaig poder. Un bon tros més enllà em vaig asseure en un banc, hi vaig deixar les flors vigilant que no em veiessin, i me’n vaig tornar cap a casa. Què me’n diu? Però esperi’s, que és horrorós. Al cap d’un parell de mesos me’n vaig haver d’anar de París i vaig començar a voltar món. Coses de la carrera, sap? Van passar anys i un bon dia em vaig trobar casat amb una vienesa… Viena!… No ens emboliquem, Déu meu, no ens emboliquem… Es va fer molt de pressa i m’ho van organitzar uns parents meus. Vostè coneix la meva dona, la meva casa… No es pot imaginar la sort que he tingut. Si no fossin les partides de bridge!… En fi, van passar més anys, molts més anys… Tot són anys en aquesta història… I al cap de molts anys d’anar pel món la meva dona i jo vam decidir d’instal·lar-nos a París. París altra vegada. I miri, per enllestir: a començaments d’aquest any, buscant el telèfon d’uns coneguts que se n’anaven a Barcelona —els volia donar una carta per al meu administrador…, aquella broma del camp que em parteixen amb la carretera, sap?— vaig veure el seu nom. Viu davant de casa meva. Què li sembla? Com dues fulles que el vent ajunta i separa, ajunta i separa… Viu davant mateix de casa meva…, bé, davant mateix no, però molt a la vora, veu?… Potser de vegades passem l’un pel costat de l’altre i jo no sé qui és ella i ella no sap qui sóc jo. Too long…, too late. Ni sé qui és. I ni ganes tinc de saber-ho… Mare de Déu…, ni ganes tinc de saber-ho.





La gallina


Quan penso massa estona seguida en una mateixa cosa em ve mareig. Només estic bé quan estic sol, assegut aquí dalt, amb les cames penjant enfora, i mirant. Aquesta pedrera havia tingut molta pedra. Es va acabar. Em faig venir tanta saliva com puc i des d’aquí dalt escupo damunt de l’última pila de pedra trencada que el camió ja no va venir a buscar. Si l’escopinada cau damunt de la pila la sento caure; si va a parar a fora no sento res. De vegades no la puc ensopegar perquè fa vent. Des d’aquí veig l’estesa de barraques, el gat damunt una teulada, i, a la banda dreta, la muntanya de les escombraries. El gos ja lladra. Sempre lladra quan s’acaba la tarda, com si plorés perquè se’n va el sol. La nostra barraca és la del mig. El meu pare sempre explica que va ser la primera que es va fer aquí i que totes les altres les van anar fent al voltant. De la nostra barraca, el pare en diu la lloca. Venien els camions aixecant pols a l’estiu i aixafant fang a l’hivern. I la pedra donava pedra. Tothom ho deia. La pedra enganxada a la muntanya tenia tres colors una mica morts: gris, groc i mangra. De la banda d’on vénen els crits del gos s’acosta un núvol amb tot un cantell esquinçat, que sembla fet de plomes. No tornaré a casa. Em quedaré a viure aquí fins que el vent m’assequi. Hi ha herbes que viuen aquí dalt fins que el vent les asseca. N’hi ha algunes que el vent desarrela i s’enduu.

Així que la meva mare es va morir ja em van venir ganes d’anar-me’n. Quan ella encara vivia, el meu pare algun vespre em deia: «Au, a prendre la fresca». I jo sortia i ell tancava la porta. Em quedava plantat una estona i després començava a voltar per entre les barraques; m’agradava sentir com la gent enraonava a dintre i veure la claror dels llums a les finestres, que a la nit feia molta companyia. Anava fins a la pila de les escombraries i buscava bocins de plat trencat. I llaunes de sardines. Amb els bocins de plat clavats a terra per la banda més punxent feia els camins del cementiri i les separacions. Els camins no em quedaven gaire rectes per més que m’hi mirés. Les llaunes de sardines eren les caixes dels morts: les omplia d’aigua fins al mig, caçava formigues i les anava tirant a dintre. Havia començat el cementiri només amb una llauna i de mica en mica es va anar fent gran. El meu pare al cap d’una estona em cridava amb un crit molt fort; semblava que em cridés un bou. A l’hivern no voltava gens; feia massa fred, tot estava massa enfangat, i em quedava al peu de la porta. I era com si estigués a dintre: pels sorolls. Si plovia sortia amb un abric vell de cotxer, que em servia de llit, i em tapava el cap, i de vegades la cara i tot, per no sentir ni veure res. Una nit va passar un home que em coneixia i va dir sense aturar-se: «Quina Broma, noi!».

La meva mare es deia Matilde. Quan estava de mal humor em mirava i anava remugant: «No sé per què et vam fer». I quan el meu pare trigava i havia de tornar a escalfar el sopar es passava l’estona dient que no sabia què hi fèiem al món… Teníem una parella de conills en una gàbia baixa al costat de la barraca, a la banda on no hi havia finestra. Per la pudor. El filferro estava rovellat; hi havia dos pals trencats, vull dir dues potes, i el meu pare perquè s’aguantessin les havia reforçades amb un tros de fusta lligat amb una beta. A l’estiu, la pudor de conill entrava dintre la barraca. Els conills que ens menjàvem els matava la meva mare i jo l’havia d’ajudar. Els clavava un cop de mà de morter al clatell i quan els tenia estabornits els penjava per una pota en un clau molt gros que hi havia a un costat de l’entrada, i els travessava el coll amb un ganivet. Mentre s’anaven buidant de sang jo aguantava la tassa. Ella, aleshores, els feia un tall al voltant de les potes del darrera i estirava la pell, que anava quedant del revés, tota molla i de colors. Si quan arribava a les orelles la pell no volia seguir, tallava les orelles ran del cap i amb una bona estirada la feia baixar fins a les dents. Després la penjava, perquè s’assequés, damunt la gàbia. Les mosques feien uns raïms negres damunt d’aquell blanc ratllat de venes vermelles quan la pell era tendra. Un dia, quan la meva mare estava donant fulles de bròquil als conills, se n’hi va escapar un de la gàbia, com un dimoni, deia. No el vaig trobar fins a entrada de fosc, al costat d’una barraca, de les últimes; el gat l’havia matat i només en quedava mig. La meva mare va canviar l’altre per una gallina rossa amb plomes negres a l’acabament de les ales. La cresta li queia tota cap a un costat i li tapava mitja cara. Tenia una barballera esqueixada. Vivia tranquil·la a dintre la gàbia dels conills, i, al temps de pondre, cada dia feia un ou. Jo anava a buscar-lo així que la gallina arrencava a cantar, i la meva mare em deia que em passés l’ou per damunt els ulls, que això conservava la vista. Un dia l’ou tenia la closca tan prima que se’m va quedar als dits i rovell i clara tot va anar per terra. La meva mare va mirar la gallina que es passejava gàbia amunt i gàbia avall i va dir que necessitava calç. Una veïna, els diumenges, ens guardava l’os de la sípia, que semblava una barca blanca. La gallina el picava però va començar a fer els ous sense closca i a l’últim li vam donar closques picades i se les menjava i li agradaven molt. Va tornar a fer ous amb closca, però aleshores es menjava els ous perquè s’havia acostumat a menjar closques. El meu pare de vegades s’estava una estona dret davant de la gàbia i deia, tot mirant la gallina: «Viu de renda».

Quan la meva mare es va posar malalta, la sentia respirar des del meu racó com si em respirés ran d’orella, i les veïnes deien que la febre l’arborava. I quan va morir deien que havia pogut més la febre que no pas ella. Em va tocar fer el menjar i escombrar la barraca i anar a buscar l’aigua a la font. El meu pare estava capficat i no badava boca. A la nit el sentia regirar d’una banda a l’altra. Fins que un dia em va cridar i em va dir: «Vine». Em va fer lloc al seu costat i jo dormia a la banda del matalàs on hi havia el sot que la meva mare havia fet amb tants anys de dormir en aquell llit. Em costava molt de dormir, per dues coses: perquè no sabia dormir enlaire, avesat a dormir damunt l’abric de cotxer, i perquè tenia por del sot i no gosava ni respirar. Una nit, vaig plorar. El meu pare es va despertar al cap de molta estona i em va preguntar: «Què fas?». Jo no li vaig gosar dir que el sot cremava de la febre de la meva mare i que era com si jo dormís al seu damunt, acabant-la de matar, i ell va dir: «O plegues de plorar o surt a fora». I vaig sortir i m’ofegava i em vaig adormir per terra a la serena. L’endemà mateix el meu pare va agafar la gallina, va desfer la gàbia a cops de destral i es va passar tot el sopar amb la gallina a la falda: estava quieta, ho mirava tot, de vegades amb els dos ulls i de vegades amb un de sol, i el meu pare li donava molles de pa i ella se les menjava. Després el meu pare em va fer anar a buscar un plat d’aigua i la va fer beure: cada vegada que s’empassava aigua estirava el coll amunt i el meu pare reia. I des d’aquell vespre el meu pare va dormir amb la gallina.

Vaig plantar sis mongetes. Tres a cada banda de la porta. La meva mare ho feia cada any. A la paret, a més a més del clau on penjava els conills per matar-los, hi havia filferros travessers perquè s’hi enfilessin les mongeteres. Les mongeteres van començar a sortir: tiraven la terra amunt i se’ls en quedava una mica a sobre com si fos un barretet. Quan el barretet els va caure, la gallina se les va menjar. En vaig tornar a plantar i vaig fer un enreixat amb canyes de la riera. La gallina em mirava mentre el feia. De vegades s’acostava i de vegades es quedava una mica lluny, amb una pota de color de plom enlaire. El gat que havia matat el conill era l’únic gat de les barraques i era mig salvatge. Ningú no li donava menjar perquè cacés rates. Rondava de nit. De dies dormia per les teulades. Un dia el vaig poder agafar i el vaig tancar a la barraca amb la gallina. Els marramaus del gat i l’avalot de la gallina feien escruixir. Quan van callar vaig obrir la porta; el gat va sortir corrents i la gallina se’m va tirar a sobre i em va tacar amb la sang que li rajava de la cresta.

N’hi he fet de tota mena per veure si la podia fer marxar de casa, però no m’ha servit de res. «Petita, petita», crida el meu pare d’un tros lluny quan torna de la feina. Ella l’espera, entren a dintre junts i ell li dóna fulles de col que li regala un company de l’obra. Ahir a la nit preníem la fresca a fora. Les mongeteres ja han crescut i floreixen. El meu pare es va posar la gallina a l’espatlla i li anava dient amb una veu prima: «Menja flors, menja». Després es va asseure, em va dir que preparés el sopar i que volia una ceba a l’amanida. No tenia cap ceba i vaig anar a emmanllevar-ne una a casa d’aquella veïna que ens havia donat barques de sípia quan la gallina feia els ous sense closca. Era molt fosc i no es podia respirar de tanta calor. Vaig tornar arrossegant els peus per fer carreteres a la pols i de tant en tant m’aturava a mirar el cel perquè ja estava tip de tot plegat. El cel era diferent d’altres vegades, espès i baix, amb una mena d’estrelles que brillaven poc. Abans de tombar el cantó de la barraca vaig sentir la veu del meu pare com si enraonés amb algú. Em vaig aturar. No entenia què deia. Em vaig acostar una mica més i vaig treure el cap enfora. El meu pare tenia la gallina a la falda, li passava la mà per l’esquena i li anava dient, baixet: Matilde, Matilde… La gallina era com una ombra tranquil·la… Em van passar les ganes de tornar a casa. Només tinc ganes d’estar sol, de no pensar, i d’escopir.





La sala de les nines


A Llorenç Villalonga, per Bearn

Benvolgut mossèn Joan Mayols:

El meu nom li dirà ben poca cosa, però potser tant se val. Si avui agaf la ploma, tota verda i una mica esborifada no pas per culpa de la meva descurança sinó per culpa del temps que fa que la tinc i, sobretot, perquè no la vull canviar per una de nova, car la conec massa i de les coses més trivials, si les conec, no sé com desfer-me’n perquè es converteixen en una prolongació de mi mateix —som una mica la ploma d’oca, som la taula i el tinter, som aquest glop de sol que va senyalant el temps sobre les rajoles del meu humil despatx dormitori saló racó de meditacions. Ignor la raó que em mena a escriure-li. Es tracta de fer un aclariment o, si vol, d’ajuntar història a la història d’aquella família de Bearn que vostè havia conegut tan bé. Però ignor la raó que avui m’empeny a fer aquest aclariment perquè ja fa temps que el podia haver fet i no sé per què me n’he estat fins avui. Ara que el senyor de Bearn i la seva senyora Maria-Antònia fa anys que són morts, vull que sàpiga de quina manera una persona que ningú no podrà saber mai qui era va passar una nit amb aquell senyoravi boig de l’honorable família dels Bearn. I com va acabar tot plegat. A les golfes d’una casa, que per una història de successió em vaig veure obligat a regirar de dalt a baix, hi havia un bagul, i a dintre, al fons de tot, sota uns llibres de coberta descolorida i fulls tacats de groc i entre embolics de roba vella, vaig trobar una carta que conté el relat que més endavant llegirà. Sens incórrer en pecat de desvergonya em pens que tot el que en ell s’explica li agradarà i el distraurà un xic i el traurà per una estona de la melangia que li ha deixat, malgrat el temps que ja hi ha entremig, el jardí salvatge del palau Bearn, amb les dàlies i els baladres, els rosers de tres florides l’any, la darrera molt trista, els xiprers cansats d’estirar-se i estirar-se, els verds massa verds i aquell sol massa sol i el ròssec de tantes llunes passejat d’una banda a l’altra de l’illa, emmetzinant l’aigua i la terra i tota la sal de les onades d’aquesta Mediterrània, paner de sirenes, que parla sense parar des de tanta escuma blanca i pel musell de tants i tants peixos empresonats. No vull fatigar-lo més. Em dic Eladi Formentí, vinc dels Formentí cosins dels Aixes. Adjunta trobarà la carta on es parla d’aquell jove Bearn apassionat per les nines. L’he copiada perquè el pas dels anys —potser alguna vegada, en comptes d’estar en unes golfes, el bagul havia estat en un soterrani— ha malmès l’original i alguns trossos costen de llegir. Li estalvio els preàmbuls, tallo els meus comentaris i ací té la carta començada per on cal començar-la:


No hi ha paraules per explicar el jove Bearn. De joventut, de talent i de bellesa en tenia prou perquè tot li somrigués…, un grec de les illes amb casaca. Un serafí. Massa cervell i massa ànima el van acabar de pressa. Gastat, cremat, devorat pel foc del cos que no perdona. Ple de vida, assedegat de vida, es va llençar al món i el món no vol excessos. De petit, la seva mare, noble dama d’una severitat amanerada amb el seu fill, el va espatllar. Senyora de capritxos, bonica de jove, així que va quedar embarassada es va vestir de rosa i de lila i va dir que volia una nena. Quan es ficava al llit, voltada de puntes i de llençols de fil, els uns més frescos que els altres, deia que volia una nena. Tot prenent xocolata amb xicra de porcellana, deia que volia una nena. Quan es feia el llaç de la capota, deia que volia una nena. El seu marit ja estava mig esborronat i li deia tot amoixant-la per amansir-la que prendrien el que vingués, fos el que fos. I ella, llagotera, deia que volia una nena com una nina. Li va néixer un fill i va semblar que ni se n’adonés… El va pujar i el va fer pujar com si fos aquella nena que havia volgut i que se li havia malmès a mig camí. La primera jugueta de debò del nen Bearn va ésser una nina alta com ell, amb els ulls negres i encantats i una boca de pinyó amb dentetes de rata que se li veien per entremig dels llavis, sempre una mica badats. Duia un vestit ratllat de blau molt clar i de blanc, amb un canesú d’entredós i cintetes blaves passades un forat sí i un forat no. Els cabells eren negres i llargs fins a la cintura, partits pel mig, i li queien per les espatlles endavant: la meitat de dalt trenats i la meitat de baix desfets i, entre el trenat i el desfet, lligats amb una cinta de setí d’un blau encara menys blau que les ratlles del vestit i les cintetes del canesú. Però sempre anava diferent perquè la senyora vivia encaterinada fent-li vestits i més vestits. I la nina seia a taula al costat del nen Bearn a l’hora de dinar i a l’hora de sopar. I si el nen es distreia massa la senyora Bearn li excitava l’atenció. «Parla amb la nina», li deia, «parla-li…; no enraona, però escolta». I era una bella cosa veure aquell nen vestit de vellut de color d’avellana amb puntes a l’acabament de les mànigues i pel coll, carregat de rulls tol al voltant de la cara i per l’esquena avall, parlant a la nina entre cullerada i cullerada i fent-li un bes a la mà abans de retirar-se a dormir. Quan va ésser grandet li van tallar els rulls i el van separar de la nina, que va anar a parar amb el vestit de ratlles a dintre de la vitrina de la sala encortinada on es pujava per l’escala secreta després de travessar l’oratori.

Van passar més anys i el jove Bearn va viatjar per l’estranger, única manera de fer-se una cultura de debò, deia la seva mare, que ja anava sempre vestida de seda fosca a l’estiu i de vellut de color de pell d’elefant a l’hivern. El jove Bearn tenia les dents com el dintre de les petxines i els ulls amb una lluïssor calenta de brasa viva. De seguida que va tornar a l’illa les dents li van perdre esclat i els ulls aquella barreja de foc i d’aigua negra. Es passava hores i hores a la sala de la vitrina mirant la nina. Aviat va córrer pel poble que el jove senyor vivia tancat a la sala de l’escala secreta, amb candeles enceses fins a la matinada. I deien que alguna nit es veia la seva ombra, amunt i avall darrera de la finestra encortinada, amb la nina ben aferrada a coll o aguantant-la enlaire com si fos una criatura de debò. Va passar dos anys així, amb la nina. El vell Bearn va morir, la senyora es va endolar i es va carregar de collarets d’atzabeja i el jove Bearn semblava que no fos d’aquest món. Fins que un dia va dir que li preparessin els cofres i va tornar a viatjar. Feia viatges curts i en tornava cansat, groc de pell i buit de galtes, amb moltes nines. N’omplia la sala de la vitrina. De París en va portar quatre, una vestida de Maria-Antonieta pastora, amb perruca de seda blanca. De Madrid, una princesa d’Èboli. De Londres, una Ofèlia i una Pòrcia. En tenia de mallorquines amb mitenes. I no se sap d’on va portar una capseta de música amb una nina a la tapadora que quan li donaven corda i la música sonava feia reverències sense parar de giravoltar. Pel Rosselló en va trobar d’antigues, d’una rara polidesa, i una tota articulada de braços i cames i coll que era la nina marquesa i que duia un collaret de perles rosa. Quan en va tenir a la ratlla de cent, algunes tan altes com ell, i eren les senyoretes, ja va estar perdut. Va fer pujar llits i bressols a la sala. Hi va portar tauletes i tisores i agulles de cosir de tota mena i ganxets de moltes mides per fer les puntes dels enagos. I sedes precioses. I didals —en tenia tres dotzenes i quan va morir en van trobar bastants de foradats, amb forats petits, de tant empènyer l’agulla, de tant cosir sense parar. Un dia, la seva mare, que acceptava però no entenia aquella beneitura —després d’haver-la acceptada va començar a molestar-la— va aprofitar un de tants viatges per fer canviar el pany de la porta d’entrada a la sala de la vitrina que ja feia temps s’havia convertit en la sala de les nines. I quan el jove Bearn va tornar carregat de nines petites es va trobar que no podia endreçar-les. Amb la sensibilitat exacerbada dels qui tenen el seny un si és no és mancat, de seguida es va adonar del que passava i va callar. Es va fer fer una escala de llistons pel fuster de Bearn i quan la va tenir feta, davant el jardiner que de tan vell amb prou feines si es podia ajupir i redreçar, i davant la cuinera que parlava amb el jardiner i li deia que li hauria d’engrandir l’estesa de julivert, la va apuntalar a la paret i va entrar a la sala de les nines per la finestra després de trencar un vidre per a poder passar la mà i alçar la lleba. I sempre més va entrar i sortir per la finestra, escala amunt i escala avall.

Una nit d’aquelles de gessamins i de lluna enrabiada entre niguls que preparen pluja, el jove Bearn em va venir a cercar en persona i em va dir que com que em tenia per un bon home i coneixia la meva santa paciència, em volia mostrar les nines. M’agradaria poder explicar les coses que vaig veure aquella nit —i, més que les coses, la mena de presència que hi havia darrera de les coses: lluïssors que s’apagaven de seguida que hi girava els ulls, començaments de xiuxiueig que es fonien tot d’una quan hi anava a parar l’orella. Però em tem que no ho sabré fer. Pel camí, entre el blau de la lluna i els blaus més espessos de l’ombra, vaig començar a sentir una angúnia que res no semblava justificar. Caminàvem un al costat de l’altre, sense dir paraula, i vam haver de caminar una bona estona perquè jo vivia lluny i el camí de Bearn aleshores era molt dolent. Quan vam ésser al jardí vam apuntalar l’escala a la paret i vam entrar per la finestra; la primera cosa que va fer va ésser encendre unes quantes candeles i, com que de fora entrava una mica d’aire, les nostres ombres i les ombres de les nines van començar a dansar per les parets. Jo no tenia prou ulls. Nines dretes, ajagudes, al llit, al bressol, assegudes… Nines grans amb nines petites a la falda. De mig vestides, de despullades… Al bell mig de la sala n’hi havia una de rossa amb els peus clavats a terra amb un clau al mig de cada peu. «Si no la clavo, cau…», em va dir, i per dir-m’ho se’m va acostar amb ulls de bruixo i em va dir que s’acostava tant perquè ella no ho sentís, perquè no ho sabia que estava clavada pels peus. N’hi havia una que anava de reina amb vestit de domàs de color blanc, brodat, del pit a la cintura, amb perles grises. Amb capa també de domàs folrada de seda de color de sang calenta i, al capdavall de la capa, setze rengles de serrells daurats. Se li va acostar i li va passar la mà pels cabells i es va ajupir i li va besar el baix de la faldilla i em va dir que jo també l’havia de besar i me la va presentar com la nina més bella de la terra i em va dir que li toqués la mà, i la tenia com de gel. Llavors em va fer seure al davant de tres nines altes, les senyoretes, totes tres vestides igual: de seda flonja amb farbalans de blonda a la faldilla i llaços de seda vori i poms de flors de taronger embolicats pels farbalans i un pom de flor de taronger al mig del pit. Em va explicar que aquells vestits ja eren vells i que les nines ja n’estaven tipes perquè eren presumides de mena i tenien el deliri de canviar. Em va ensenyar uns quants dibuixos acolorits que havia fet ell mateix i que representaven les senyoretes vestides amb vels flotants, verds i de color de carbassa, i em va dir que el verd eren les fulles i el carbassa les flors. Duien una diadema acabada per un robí de la grandària d’una cirera. I braçalets. La del mig, per braçalet, tenia a cada puny una cinta negra fent llaç. «Es de vellut», vaig sentir que ell em deia, quasi ran d’orella. I quan es va aixecar —perquè per mostrar-me els dibuixos s’havia assegut al meu costat—, sigui perquè ja em començava a encomanar la bogeria o sigui perquè les flametes de les candeles es movien molt per culpa del vent que havíem fet remenant papers, el cas és que em va semblar que les tres nines se’l miraven i que la del mig, la que en el dibuix duia els braçalets de vellut, reia una mica.

Mentre endreçava els figurins, el jove Bearn em va dir que preparés la planxa. Em va preguntar si tenia llumins perquè havia d’encendre la foganya per fer brasa. Jo li vaig dir que la nit, si bé era fresca, no ho era prou per a fer foc i ell em va contestar que encara que ens ofeguéssim havia de planxar. Em va fer acostar a una tauleta de marbre i vaig veure una planxa de ferro, feixuga, amb forn a dintre i un mitjó enrotllat a l’agafador. Amb papers que ja tenia amanyogats en un cove i llenya prima vam fer foc a la foganya, i damunt la llenya prima hi vam posar tions. Miràvem el foc seient en uns tamborets perquè ell va dir que més valia prendre-s’ho amb calma; i, asseguts, vèiem aquella bogeria de llengües vermelles que s’enfilaven xiulant cap a la xemeneia. Quan tot va estar a punt, va agafar brases amb una pala de llautó molt petita, va omplir la planxa, la va deixar damunt la tauleta de marbre, al costat d’uns molls, i em va dir que, després, arrissaríem les perruques. Vora dels molls i de la planxa hi havia un manyoquet de roba molt ben lligat amb una veta blava. Em va explicar que a dintre hi havia un cul de ciri, i que quan la planxa fos calenta el ben passés per tota la banda plana, que la cera es fondria a dintre de la roba i faria el ferro llis, però que un cop hagués passat el manyoquet eixugués ben bé la planxa perquè no taqués la roba que havia de planxar. Em vaig quedar dret al peu de la tauleta, esperant que la planxa s’escalfés; mentrestant ell corria d’una banda a l’altra com un mostel, i quan passava per davant d’una nina gran li feia una carícia distreta, i a una amazona muntada en cavall moro amb gualdrapa carmesí li va redreçar el cap, que se li decantava endavant, i li va posar bé un plec de la faldilla. «Polissona», li va dir. Al cap d’una estona va treure una roba fina d’un cosidor que tenia un mirall a la banda de dintre de la tapadora, es va asseure, va ajuntar els genolls i es va posar a cosir que donava gust de veure, amb la punta de la llengua entre els llavis. Quan va haver cosit tot el que volia cosir va deixar la roba a la cadira del costat, que era la cadira on jo havia segut per mirar les nines altes, i a poc a poc va anar a obrir un armari raconer. La meitat de la dreta tenia prestatges fins al sostre plens de caps de nina sense cabells; de la meitat de l’esquerra va treure una post entapissada amb una flassada de cotó torrada per planxes massa calentes, i la va parar. Després, amb un tauló estret que va anar a cercar darrera una cortina, va apuntalar la porta que mai no s’obria i em va dir, sense ni mirar-me: «Així serà difícil que puguin entrar». Va afegir que sempre que planxava burxaven el pany perquè, per l’olor de la roba planxada, coneixien que ell era a la sala. I amb molta calma va estendre sobre la post el vestit que havia cosit. Jo no sabia què pensar ni què dir: la finestra, una estona abans plena de lluna, era com una gola de llop; em semblava que feia molt de temps que havíem pujat per l’escala de llistons, i me’n volia anar, però no trobava la manera d’anar-me’n. Ell estava tan distret amb la planxa que vaig arribar a creure que ja no es recordava de mi, però tot d’una es va adonar que hi havia dues candeles apagades i em va demanar que les anés a encendre i que de passada esmoqués les que tinguessin el ble massa llarg, per matar les pampallugues. I que trepitgés sense fer remor perquè la nina de quan era petit tenia el son prim i si es despertava hi hauria crits car era gelosa i només volia que li fes vestits a ella. De puntetes, vaig anar a encendre les dues candeles i vaig esmorcar les altres i, tot i que a penes se’m sentia, la nina de quan era petit es va despertar, i ell em va dir que ja s’ho pensava que la despertaria, i va agafar-la amb molt de compte com si tingués por que no es trenqués. El vestit ratllat s’havia fet vell i la cinta de setí que li lligava les trenes s’havia tallat. Amb la nina a coll va anar a cercar la capseta de música, i després es va asseure, la va engegar, es va posar la nina sobre els genolls i va començar a gronxar-la com si fos una criatura amb les venes plenes de sang. Li endreçava els cabells amb una mà que tremolava i li deia que li faria un bes als ulls perquè pogués dormir totes les nits de la seva vida, i li anava explicant que quan ell es moriria ella encara seria viva i ningú no es recordaria de les nines, i que caldria que nasqués una nena molt nena, de les que quan són petites ja tenen ganes d’ésser grans i només viuen per desfer-se en una altra nena, que podria ésser ella, la seva nina del vestit ratllat. «Estima-les», li deia, «tu ets la més preciosa de totes…, estima-les». I la va descalçar i va besar-li les plantes dels peus fins que li va semblar que ja dormia. Aleshores em va mirar una mica sorprès, com si no em conegués, i al cap d’una estona, en veu molt baixa, em va demanar que tornés a carregar la planxa perquè la necessitava molt calenta per a planxar brocat de color de bisbe. «I després, mentre s’espera», em va dir, «entretingui’s amb les capsetes». Gronxava la nina sense parar i jo, després d’omplir la planxa de brasa, em vaig acostar a una taula molt llarga coberta de capsetes blanques amb noms escrits al damunt; perles pera, llàgrimes de vidre, atzabeja llargaruda i atzabeja plana, maragdes d’aigua d’estany triades entre el fang que rellisca de la muntanya, diamants de cul de got…, lluentines: rosa foc, blaves d’ull de paó, verdes i vermelles, magenta, de color de violeta i de color d’or i de lluna. Hi havia una capsa molt petita amb la tapadora que deia: «Es poden cosir del revés». Quan es va adonar que les mirava em va explicar que hi havia les lluentines més boniques de la banda de sota. I sense esperar que jo li contestés es va aixecar amb molt de compte, com si portés en braços un ram de flors de cristall o d’aigua que a cada passa es pogués trencar o escampar, i va ficar la nina a la vitrina. Mentrestant, la planxa s’havia posat tan vermella que la vam haver de deixar una estona a l’ampit de la finestra, i quan va estar a la mida d’escalfor que calia, em va preguntar si volia planxar jo perquè ell havia d’emprovar la faldilla que havia cosit a una nina de París. Feia una calor terrible. Tot planxant —com podia, car de vegades la seda gruixuda s’arrugava sota de la planxa— el mirava de reüll i veia que patia qui-sap-lo per posar la faldilla a la nina: volia ficar-la-hi pels peus i sempre li quedava una cama fora. A l’últim la va deixar ben posada, cordada a la cintura amb un trau i un botó brillant. Em va explicar que el que més li havia costat d’aprendre era de fer traus, però que a l’últim havia après de fer-los tan bé que semblaven de sastre, amb la presilla aturador i tot, que així el trau acabava bonic, i que el que li havia estat més difícil, més que el punt de fistó, era tallar el trau, tallar la roba, perquè sempre tenia por que la roba no plorés i sortís sang. Em va preguntar si sabia brodar, i si m’agradaria ajudar-lo, perquè volia brodar el nom de cada nina en els vestits per no posar els vestits de l’una a l’altra —de vegades s’equivocava i aleshores estaven intranquil·les i armaven el gran bull, car només volien dur coses que fossin seves. Li vaig dir que jo no sabia brodar, però que coneixia una brodadora que a més a més feia puntes amb boixets. Em va posar una mà damunt la boca amb una tal força i amb una tal fúria que fins que no la va treure vaig patir molt. Els ulls li sortien del cap i respirava malament. «Vostè és un sant home», remugava, «un sant home, però no sap el que diu…». Es va calmar de seguida i em va aclarir que no volia tractes amb les dones. I sense més explicacions va bufar totes les candeles i ens vam quedar a les fosques, només amb la mica de resplendor vermella de les brases colgades de cendra que quedaven a la foganya. M’hi vaig girar d’esquena i tot era negra nit. Al cap d’una estona, per la finestra va entrar la claror de la lluna com si vingués d’un altre món i els vestits de les nines es van anar encenent. Brillaven les lluentines i la pedreria fosca i els plecs del setí. Ell estava quiet i era com si s’hagués adormit. Amb una veu que no semblava de persona va dir que les nines no eren dolentes, que potser si que n’hi havia unes quantes que s’arboraven de seguida, però els durava poc. «Quin mal vol que facin amb el cap de porcellana o de cartó, els ossos de ferro colat, les cames de fusta i el ventre ple de serradures…». I les paraules l’escanyaven. «Quin mal vol que facin…». Jo, que no sabia com consolar-lo, li vaig posar la mà a l’espatlla i en veu molt baixa li vaig dir: «Anem». «Sí», em va contestar, «anem, que demà hauré de treballar molt». I quan anàvem a fer camada per la finestra ens vam trobar que havien tret l’escala. Em va agafar pel braç i amb la cara ran de la meva em va dir: «És el càstig de la meva mare…, ha sentit l’olor de la planxa i vol que passi la nit amb les nines». I es va acostar a la que tenia més a prop i va dir: «Miri la flor de la lluna com se li adorm al damunt». Però jo vaig anar cap a la porta, vaig treure el tauló i quan estava mirant el pany per veure si el podia arrencar vaig sentir que em deia: «No ho faci».

Vam passar la nit a la sala de les nines. Una nit que no s’acabava mai. Abans d’adormir-me se’m van adormir les cames i quan les movia era com si les tingués dintre un formiguer. De tant en tant em despertava una mena de malestar que no em venia, n’estic segur, d’aquella mica de mort que se m’enfilava fins als genolls amb milers de potetes enfebrades… No sé si ho vaig somiar, però guard el record d’unes ombres a penes destriables que canviaven de lloc sense que mai les veiés moure, de sorolls insòlits: gemecs ofegats com si les nines, rabioses de no poder estar soles, se m’acostessin amb la boca plena de males paraules i mossegant-se la llengua per no deixar-les sortir, corredisses brusques, ran de paret, de puntetes…, un crit de gall escanyat a mig aire, d’un gall que semblava que estigués en un racó de la sala sota tres gruixos de manta…, i, sobretot, una bonior espessa, amb alts i baixos, que em feia pensar que potser m’havia adormit al costat d’un eixam d’abelles —tot contingut amb penes i treballs, a punt d’esclatar. A la matinada l’escala estava apuntalada sota la finestra i sense fer cap comentari vam baixar al jardí, que era ple de roses blanques mal obertes, amb les primeres fulles de la poncella cargolades i voltades d’un viu de rovell com verí… Mentre dormíem havia ventat i havia plogut. Les roses mig badades devien haver arreplegat pols i la pluja, en comptes de rentar-les, les havia empastifat. I jo em sentia estrany per dintre com si alguna cosa s’hi hagués fet malbé.

Al cap d’una setmana un criat dels Bearn em va venir a cercar a punta de dia. Havien trobat el jove senyor estirat al peu de la finestra, bocaterrosa i amb l’escala al damunt. Vaig anar-hi corrent i panteixant. Estava ben mort, voltat de criats. Em va dir que la senyora s’havia esvanit i que l’estaven retornant i li feien beure aigua de melissa. Em vaig fer ajudar i el vaig girar de cara després d’haver-li tret l’escala de sobre. Tenia els ulls oberts, de vidre de nina. I els molls clavats al ventre. No sé per què vam anar a dalt; vam travessar l’oratori, ens vam enfilar per l’escala secreta i vam esbotzar la porta de la sala. Hi havia moltes nines esquitxades de sang i la de la vitrina era per terra amb les cames arrencades. Ran de finestra, dreta, però una mica decantada, si caic no caic, hi havia la nina dels peus clavats. Encara duia els claus: mig desclavats deixaven veure el forat rodó que havien fet damunt de cada peu quan van clavar-los. Amb el corrent d’aire va caure d’esquena, plana de cara al sostre, i el vidre dels ulls era igual que el dels ulls del jove senyor Bearn.

Van tancar la sala per sempre. Si de vegades hi pens, veig les nines, ja empolsegades, amb els cabells desarrissats i lligades les unes amb les altres per moltes i moltes teranyines…, descolorides de cara i de vestit per la pau del temps, que és la pau que em desig i que desig per sempre a qui llegirà aquestes ratlles. A qui les llegeixi, adéu i amén.





Zerafina


Zí zenyora, zóc la minyona nova… Ja ho zé que zón lez nou i que havia de venir a lez trez, però éz que m’he perdut una mica i quan em penzava que ja havia arribat, un zenyor molt ben veztit m’ha dit que era a Zantz. M’ha explicat per on havia de pazzar per anar a Zant Gervazi i, preguntant, preguntant, entre totz plegatz m’han enviat al parque. He vizt totez les bèzties: elz tigrez, elz elefantz, les cotorrez i lez monez. Despréz he zortit a la Rambla i m’he pazzejat per entre lez florz i els zenyorz que pazzaven em deien cozez. Un que duia baztó m’ha convidat a beure una zerveza. No el coneixia, però de zeguida hem eztat conegutz. M’ha dit que era ric i que tenia ganez de cazar-ze… No z’ezpanti que no m’ha pazzat rez. Viu zola voztè? Doncz, zi em dezcuido, quin zuzto que li hauria donat… Zi zabéz l’eztona que fa que em pazzejo per aqueztz carrcez… Anava voltant la caza i he yizt entrar zenyorez, i cada vegada que corria per poder entrar amb ellez ja havia fet tard. He eztat a punt de zaltar la paret per darrera, però no acabava de zaber zi era la paret del zeu jardí… Per què no he trucat el timbre? Perquè zempre que el volia tocar em picava. Quan eztic una mica nervioza tot el que toco pica, com zi eztiguéz ple d’electrizitat… De maletez no en tinc, tot ho duc en aquezt farzellet… No, no eztic genz canzada, de viatgez com aquezt n’hauria pogut fer deu zenze canzar-me, però, zi vol, m’azeuré a la butaqueta. Veu? Em penzava que així que arribaria m’hauria de pozar a rentar elz platz. Zi ze’m queda, a l’eztiu li pozaré bé el jardí, i a la paret de l’acabament, perquè no ez vegi tan pelada, hi plantaré campanetez i una carabazzera. Li agrada a voztè, menjar una bona zopa de carabazza? A mi zí, però zempre em fa zinglot… Que quina vida feia al poble? Zí miri, era baztant pezat. Cuidar-me de la caza i lez gallinez i ajudar la mama a pujar elz meuz zet germanetz… I quan van eztar pujatz, la mama em va dir que valdria méz que anéz a zervir que potzer m’ezpavilaria una mica i podria enviar-li zèntimz… Zí zenyora, he zervit a duez cazez; em penzo que ja li ho deia el zenyor rector en la carta que li va ezcriure… A la primera noméz hi vaig eztar quinze diez perquè el noi era molt dolent. Quan enz quedàvem zolz em cridava: «Zerafina!». El primer dia hi vaig córrer de zeguida. Em va fer pozar dreta al mig del pazzadíz com una fuzta, ze’n va anar un troz lluny darrera meu, va agafar embranzida i em va clavar una cozza al cul que zenze voler vaig haver de córrer zinc metrez, finz alz vidrez de la galeria. I va cridar: «Gol!». I això m’ho va fer tota la zanta tarda. Jo no zabia dir que no perquè encara que noméz foz un noi de catorze anys era el fill delz amoz i jo era la minyona. A la zegona caza, de moment, hi vaig eztar méz bé, però el zenyor i la zenyora eren vellz i no z’avenien i la zenyora, que zempre eztava malaltizza i ez pazzava elz diez eztirada al llit, tenia por que el zeu marit no li pozéz metzina alz remeiz i em deia que jo havia de vigilar molt, i volia que noméz foz jo la que li donéz remei de lez gotez i les hi havia de comptar davant zeu. Totz doz ez van engelozir de mi i quan em deixava l’un em prenia l’altre. I totz doz per zeparat em preguntaven: «Oi que a mi m’eztimez méz?…». Quan era el zenyor que m’arreplegava em deia que era un dezgraziat, que z’havia cazat amb una boja i que tot i que la zenyora zabia que tenia elz budellz delicatz li feia menjar menjarz fortz per veure zi ze li foradaven. I eztava zegur que pozava zofre a lez zalzez. Quan ja m’acoztumava a la caza vaig comenzar a trobar-me malament i al cap d’unz quants diez vaig rumiar que potzer em pozaven alguna coza dolenta a la llet i em va venir tanta por que a lez nitz no dormia i l’endemà de no haver dormit, quan pazzava el plumero pelz moblez, tota jo zemblava que voléz… Zi tinc promèz? Ara no, però n’he tingutz doz. El primer ez deia Miqueló. Era roz com lez ezpiguez i ez va morir a l’Africa. El vaig conèixer a la vora de la font. Jo em pazzejava per zota de les acàziez i zento que diuen: «Quina merenga!». Em giro i veig unz quantz jovez que feien broma. Quan ja eztava a punt de tirar-loz un roc ze’m van acoztar i em van dir que era molt bufona, totz alhora, però que anava una mica mazza ezcabellada, i el que havia dit que zemblava una merenga duia una fulleta a la mà per jugar i me la va clavar alz cabellz. Dezpréz zempre enz vèiem i anàvem a pazzejar per la carretera i un vezpre que enz vam enfilar vinyez amunt, enz vam ficar en una barraqueta de fuzta, em va fer treure el veztit i em va dir que m’eztiréz per terra. Ell ez va eztirar al meu coztat, va enzendre un zigarret i m’anava tirant la zendra al melic. I quan va haver fumat el zigarret em va comenzar a eztirar elz pèlz de zota el braz, amb tanta fúria que a mi em zaltaven les llàgrimez delz ullz. I un dia que plovia també enz vam ficar a la barraqueta, i l’aigua corria a regueronz per terra i quan vam haver acabat jo tenia tota l’ezquena bruta de fang i vam riure molt. A mi tot allò no m’agradava gaire perquè m’ezgarrifa que em toquin. Quan era petita, una vegada una nena que anava a eztudi amb mi em va encomanar elz zeuz pollz i quan la mama me’lz treia, cada matí, no m’agradava genz que em toquéz el cap. Van pazzar uns quantz mezoz i vaig haver d’anar-me’n del poble, tot i que el ventre no ze’m veia genz perquè la mama cada dia me’l faixava ben eztret. Vaig anar a caza d’una tia que viu a trez horez lluny de caza i allí vaig tenir una nena. Així que va rezpirar ez va morir perquè no tenia ozzoz. En Miqueló ja era a l’Africa… El dia que ze’n va anar em va dir que l’embarcaven cap a lez cabilez i que allí el matarien a copz de zabre i que no enz veuríem mai méz, i va dir que zi el mataven, mentre ez moriria penzaria en mi… Dezpréz d’allò de la nena em va comenzar a venir al darrera el fill del zenyor Vidal, el farmazèutic. Així com en Miqueló era roz, aquezt zemblava un gitano. Però era méz zimpàtic. A lez nitz zaltava per la fïneztra i ze’m ficava al llit. I em deia unez cozez molt boniquez… Abanz de zortir el zol z’alzava, ez pozava l’americana i fugia correntz. Jo el mirava per la fineztra i li tirava un petó amb la mà, i un eztiu no va tornar perquè van dir que z’havia promèz a Barzelona. I zi m’agrada d’haver vingut a zervir a Barzelona éz perquè penzo que potzer el trobaré i li podré eztirar el ble de cabellz que zempre li queia damunt el front i que era una coza que a ell li agradava molt que li fez. I ara ja ho zap tot. Per la feina em penzo que li agradaré: zóc molt neta i menjo a miquez com un ozell. De malalta no n’eztic mai. Tot el que em pazza éz que a l’hivern zi no m’abrigo bé m’encoztipo. Només tinc el mal de zer una mica papizzota. Ze’m quedarà, oi?





Un ramat de bens de tots colors


Quan algú em pregunta si m’agraden les criatures es pot ben dir que posa el dit allà on no l’hauria de posar… No, no m’agraden: m’hi fonc! Em passo hores i hores pels parcs. Un dia em vaig asseure al costat d’una mainadera molt bonica i el jardiner, que podava un roser, em sembla —perquè jo no sé conèixer ni les plantes ni els arbres ni les flors—, de tant en tant em mirava i em feia l’ullet com volent dir, quina sort!… No s’havia adonat que jo només tenia ulls per a la criatura que feia una pila de sorra i amb dos ditets agafava les formigues que volien pujar a la muntanyeta i les llençava lluny. La mainadera… Quin interès puc tenir per una mainadera? El que jo voldria és una taulada de nens i nenes. Meus… La nena que llençava les formigues duia un vestit com un núvol de puntetes i tenia tirabuixons rossos. Fins a mitja esquena, tan nana… I jo sempre porto bales de vidre a la butxaca per si veig una criatura que m’agrada…, és a dir, si em sembla que no li faig por. Mai no n’he donada cap. No goso. Arribo a posar-me la mà a la butxaca per agafar-ne una, i la mà em comença a tremolar, i ho deixo córrer. El metge em va dir que la culpa venia del meu pare. Una taulada de criatures…, i un criat a la vora perquè quan jo no em recordés del nom d’una el criat mel digués baixet a cau d’orella, i el criat i els nens, tots, riguessin de veure que sóc tan distret. Perquè jo no hauria pas pogut recordar-me del nom de lots, i a la Neus li hauria dit Maria-Antònia i a en Pere li hauria dit Enric… De què m’han servit els diners a la vida? Les vegades que m’ho he preguntat! Em vaig enamorar d’una noia que vaig conèixer en un ball de disfresses, disfressada de pastora. Semblava un àngel. Un àngel de debò. «Està massa enamorat», em va dir el metge que aleshores tenia. Però no ho va endevinar. El qui ho va endevinar va ésser el qui em va dir que jo anava amb l’ànima ferida. Em va fer enraonar i enraonar. I un dia, quan va haver sabut tots els meus secrets, es va treure les ulleres i, fregant els vidres amb un drapet, em va dir que la culpa la tenia el meu pare. Però no em va curar. I quan surto d’un parc sempre en surto amb els ulls humits. No hi puc fer res, és com una malaltia… A casa, a la casa vella del poble, teníem una galeria vidrada al primer pis. Hi donaven tres balcons: el del meu dormitori, el del dormitori dels meus pares i el de la sala, entremig dels altres dos. A la sala hi havia cadires molt fines, entapissades de vellut de color crema, amb les potes i el respatller daurats. Al mig de la galeria hi havia una taula de vímet voltada de quatre butaques que hi feien joc; i, un a cada racó, dos balancins amb puntes allà on es posa el cap, lligades amb cintes lluents de seda rosa. Ho veig com si encara hi fos. Una tarda, perquè al col·legi m’havien posat orelles de burro, el meu pare em va castigar: «Vés-te’n a dalt», em va dir, «que no et vegi mai més!». Em vaig asseure en un balancí, i gronxa que gronxaràs. Mirava els vidres de la galeria, que eren de colors. N’hi havia de blancs i de blaus que pujaven amunt fent columna, un sí, un no. A dalt, de banda a banda, hi havia un fris de vidres grocs. A baix de tot, un fris de vidres lila. I entre fris i fris i els que pujaven amunt a banda i banda n’hi havia de verds i de vermells i de pruna, demani! Els pruna eren fulles de lliris i les fulles de la tija dels lliris eren de vidre verd. La galeria donava al camp, i el camp feia pendís i s’enfilava cap a la muntanya partit per un camí amb roderes. I de tant gronxar-me i de tant mirar tots aquells colors que el sol que es ponia feia brillar i que tacaven la paret i el terra de la galeria, em vaig marejar. Per fer-me passar el mareig vaig alçar-me i em vaig encastar de nas a un vidre vermell. I aleshores va baixar el ramat. Es van sentir esquelles i els lladrucs del gos; i va sortir el primer be. Tot vermell. Després en van sortir més i, mentre baixaven, per anar-los veient, em vaig posar a córrer d’un vidre a l’altre. I ara hi havia un be de color de pruna darrera d’una fulla de lliri, i ara un de blau al costat, i ara un de verd a mig aire… Em vaig ajupir tant com vaig poder, perquè els vidres lila eren molt baixos, i vaig veure tres bens lila… I quan els volia veure grocs —els vidres grocs eren els que feien el fris de dalt de tot— el ramat ja havia passat. Vaig tornar a seure al balancí, quiet com una rata i content com un rossinyol, vull dir com un passerell, perquè els rossinyols diuen que són tristos… Content com un passerell, però amb tota l’alegria per dintre. I el meu pare em va fer venir a buscar per sopar i jo vaig menjar tota l’estona amb els ulls baixos i el meu pare em mirava amb una mirada fosca perquè es devia pensar que jo estava desesperat pel càstig. L’endemà, així que vaig tornar del col·legi, vaig anar a fer-li l’amistat i, mig d’amagat, cap a la galeria! I el ramat trigava i trigava, i quan vaig sentir els lladrucs del gos vaig agafar la taula i la vaig acostar als vidres i vaig posar una butaca damunt la taula i, amb penes i treballs, una cadira daurada al damunt de la butaca. I quan va sortir el primer be el vaig mirar pel vidre blau, i després pel lliri, i després per les fulles verdes, i els bens anaven passant i jo anava mirant-los, canviant de color, d’una banda a l’altra, i n’hi havia de vermells que no tenien el mateix vermell, els uns més forts i els altres més esblaimats, i a l’últim em vaig enfilar i els bens de darrera de tot eren grocs… Aquest deliri em va durar dies i dies, fins que una tarda, quan estava enfilat amb els peus damunt el vellut de color de crema, tan delicat, de la cadira daurada, vaig sentir un gran crit darrera meu: «No facis més l’ase que ja ets massa gran!». Era el meu pare. De l’esglai vaig fer un salt, la cadira va relliscar i tot va caure: la cadira, la butaca i jo des de dalt de la cadira. Em vaig trencar un braç, cap a la banda del colze, i el metge va dir que havia tingut molta sort, que m’hauria pogut matar. Quan em vaig casar estava enamoradíssim. Acabava de fer oposicions, no pas perquè ho necessités per a viure sinó perquè aleshores encara em semblava que fer entendre quatre llatinades a dues dotzenes de desgraciats tenia molt de mèrit… Em vaig casar, doncs, bojament enamorat i a la nit de nuvis, quan vaig veure aquell àngel de Déu al meu costat vaig sentir que m’anava creixent per dintre una gran alegria, una mena d’alegria que no es pot explicar, aquella mateixa alegria de quan veia els bens de tots colors. Allò que en diuen la joia de viure…, però més fort…, barrejat amb una mena de gust d’infantesa… Et ecce infantia mea olim mortua est et ego vivo… No hi ha paraules per a fer-ho sentir. Però tot d’una, com un cop de pedra al mig del front, vaig sentir el crit del meu pare i va semblar-me que queia i em vaig quedar mig mort. Una desgràcia. La meva dona era molt jove i molt innocent, i jo no sabia explicar-li el que em passava… Al cap d’uns quants anys va demanar la separació perquè em tenia avorrit. I mai no podrà saber ningú com me l’estimava… Era la meva dona, i la criatura que no podia tenir, i la tractava com si fos una nena de tres anys. «Vine petita, què vols que et compri?». Tenia ganes de comprar-li nines. M’aturava a tots els aparadors de joguines i pensava: li compraré aquest cavallet blanc i negre amb la brida de xarol vermell, i aquestes fletxes amb una ploma verda i negra a l’acabament, i aquest teatret amb el teló que puja i baixa, i aquest gosset amb la cua escapçada, que camina. Quan venien els reis em tornava boig…, quan veia tants nens fent cua per ficar les cartes a la bústia del rei de cartó demanant pilotes i bales i canons. Vaig tenir una amiga; no sé ben bé per què. Potser perquè necessitava una presència i perquè encara em feia una mica d’il·lusions. Era una artista, una noia que no es pot explicar, el cel i l’infern tot barrejat. Cantava… El que em vaig haver de sentir dir! I carregat de diners i de salut. Per dar i per vendre. Jo que hauria volgut no una criatura o dues, sinó una taulada. I sentir els crits i les rialles. Ara ja els tindria grans i jo seria l’hora d’una onada de criatures noves, de néts, tots meus. A l’estiu, quan vaig al poble m’encanto amb la gallina lloca. Ajocada, estarrufada, amb els pollets que li surten per sota i per les ales. I cap al tard m’assec a un balanci de la galeria, la mateixa d’abans, només una mica canviada, i tot mirant els vidres de colors m’endormisco una mica i em tiro tot jo enrere contra el respatller i penso mig emboirat que hi ha nens que se m’enfilen per les cames i em pugen a sobre pit amunt. I em vaig tirant enrere tant com puc perquè no els costi de pujar. I amb les manetes tendres em toquen la cara… I la gata amb els gatets igual. Tots al voltant i per damunt de l’esquena…, calentons.





Amor


Em sap greu fer-li obrir la porta ara que acabava de tancar, però la seva merceria és l’única que em ve de pas quan surto de l’obra. Ja fa uns quants dies que miro l’aparador… Fa riure, em penso, que un home de la meva edat, brut de ciment i cansat de córrer per la bastida… Deixi’m eixugar la suor del coll: la pols del ciment se’m fica a les clivelles de la pell i amb la suor se m’escalden. Voldria… En el seu aparador hi té de tot menys el que jo voldria…, però potser és perquè no està bé posar-ho a l’aparador. Hi té collarets, agulles, fils de tota mena. Es veu que això dels fils és una cosa que fa tornar les dones mig boges… Quan era petit remenava el paner dels fils de la meva mare i enfilava els rodets en una agulla de fer mitja i em divertia fent-los giravoltar. Fa riure que un galifardeu com jo era es divertís així, però ja se sap, són coses de la vida. Avui és el sant de la meva dona i segur que ja es pensa que no li regalaré res, que no me’n recordaré. Les merceres, el que jo voldria de vegades ho tenen a dintre d’unes capses molt grosses de cartó… Què li sembla si li regalés un collaret? Però no li agraden. Quan ens vam casar n’hi vaig comprar un de vidre, tot de boles de color de vi de postres, i li vaig preguntar si li agradava i va dir: «Sí, molt». I no se’l va posar ni una sola vegada. I quan li preguntava, de tant en tant per no cansar-la: «Que no et poses el collaret?», deia que la vestia massa, que si se’l posava li semblava que semblava una vitrina. I no la vaig poder treure d’aquí. En Rafelet, el nostre primer nét, que va néixer carregat de cabells i amb sis dits a cada peu, va fer servir el collaret per a jugar a bales. Ja veig que l’estic entretenint, però hi ha coses que són difícils per a un home. A mi faci’m anar a comprar el que vulgui de coses de menjar, no sóc d’aquells que els fa vergonya dur el cabàs, al contrari, m’agrada triar la carn, amb el carnisser som amics del néixer; i triar el peix. La peixatera, vull dir els seus pares, ja venien peix als meus. Però comprar coses que no siguin de menjar…, ja em té més perdut que un mussol quan és de dia. Aconselli’m. A vostè què li sembla que li podria regalar?… Dues dotzenes de rodets de fil?…, de diferents colors, però sobretot blanc i negre que són colors que sempre es necessiten. Potser li ensopegaria el gust, però vagi a saber! Potser me’ls tiraria pel cap. Segons a quins moments, si està de mal humor, em tracta com si fos una criatura… Al cap de trenta anys de casats, un home i una dona… La culpa la té la massa confiança. Jo sempre ho dic. Però tanta son dormida alhora i tantes morts i tants naixements i tant el nostre pa de cada dia… I unes quantes peces de veta? No, és clar… Un coll de punta? Va pel coll de punta. Em sembla que ens hi acostem…, un coll de punta. Ella n’havia tingut un tot de roses, amb poncelles i fulles. «Només t’hi falten les espines», li deia jo per riure cada vegada que se’l cosia a un vestit. Però ara ja no es muda, només viu per la casa. És una dona de sa casa. Si veia com ho fa brillar tot… Les copes de l’armari del bufet, ai la mare, em penso que les eixuga tres vegades al dia: amb un drap de fil. Les agafa com si no les agafés, les posa totes damunt la taula, i da-li, da-li, vinga fer giravoltar un pany de drap per dintre. I les torna a posar bé, les unes al costat de te altres com soldats que portessin barret gros. I el cul dels cassons!… Sembla que el menjar, en comptes de fer-lo dintre, el faci a fora. A casa tot fa olor de net. Què es pensa que faig quan arribo, enganxar-me al diari o a escoltar les notícies?… Ja em trobaré un cossi d’aigua assolellada a la galeria; em fa ensabonar i ella m’esbaldeix amb una regadora. Tenim una cortina expressa, ratllada verd i blanc, perquè els veïns no em vegin. I a l’hivern em fa rentar a la cuina. La feina que té després a recollir l’aigua que s’escampa per terra. I si porto els cabells massa llargs em renya una mica. I cada setmana em talla les ungles… Sí, això que havíem dit del coll, no sé… I pilotes de llana per a fer-se un jersei?… Però no sé les que deuria necessitar… I comprar llana amb aquesta calor i regalar-li una cosa que li doni feina… Deixi’m llegir el que diu que hi ha dintre les capses. Botons daurats, botons de plata, botons d’os, botons que no brillen. Puntes al coixí. Samarretes de nen. Mitjons de fantasia. Patrons. Pintes. Mantellines. Ja veig que m’hauré de decidir perquè si no em decideixo vostè acabarà traient-me a empentes. Ara que hem parlat i que ja tinc una mica més de confiança, sap què és el que de debò voldria? Unes calces de senyora… Llarguetes. Amb una punta arrissada a baix que faci farbalà i una cinta passada abans del farbalà per tot de forats amb els dos caps lligats en un llaç carxofa. En té?… I tant que m’ha costat de parlar-n’hi. Estarà boja d’alegria. Les hi estendré damunt el llit d’amagat i tindrà la gran sorpresa. Li diré: vés a canviar els llençols, i es quedarà molt parada i anirà a canviar-los i es trobarà amb les calces. Ai!, se li ha encallat la tapadora. Aquestes capses tan grosses fan de mal obrir i de mal tancar. Ja està. Tant patir per no res. Les que m’agraden són aquestes que tenen la punta més arrissada perquè al capdavall fan com una bromera… La cinta, blava? No. El rosa fa més alegria. No se li estriparan pas de seguida?… Com que és tan feinera i no està mai quieta…, almenys que siguin reforçades. A mi em sembla que són fortes, i si a més a més vostè m’ho diu… I la roba és cotó? Molt ben teixida. Ja s’hi fixarà ella, ja. I que no s’estarà de dir-m’ho. «M’agraden», dirà. I prou. Perquè és de poques paraules però diu les que es necessiten. Quina mida?… Ara sí que estic perdut. A veure, estengui-les… Ella, sap?, és rodona com una carbasseta. Per camal almenys necessita el que tenen de cintura. I aquesta mida diu que és la més gran que té? Si semblen de nina. Quan tenia vint anys li haurien anat de primera…, però ens hem fet vells. És clar, vostè no hi pot fer res. Ni jo. El que passa és que no veig cap altra cosa que pugui agradar-li. Ella sempre ha volgut coses que serveixin. Què faré, ara? No puc pas presentar-me amb les mans buides. Fora que compri alguna cosa al pastisser de la cantonada… Però, és clar, no és això. Un home que treballa té tan poc temps per a les coses de quedar bé…





L’elefant


Per què no s’acosta una mica més? Posi’s sota el meu paraigua… A vostè, l’he vist altres vegades, tot passant, davant la gàbia dels serpentaris… El serpentari és una mena d’ocell que no m’agrada. Hi ha bèsties que fan coses molt estranyes. Ja sé que tirar una serp enlaire i enlaire i enlaire i trepitjar-la fins que és morta no deixa de ser natural en un ocell que viu de menjar serps. Però m’agrada més el camaleó: un cop de llengua, i ora pro nobis… Aquesta plugeta m’omple el cor de pau. Ahir, abans de ficar-me al llit, vaig treure el cap per la finestra. Hi havia un núvol petit a ponent, i vaig pensar que avui tindríem pluja, i miri-se-la! M’agrada, no es pensi. Sobretot perquè és diumenge: la claror grisa que et fa venir ganes de ronsejar pel llit, les fulles amb el doble de pes, i els paraigües, aquesta eina tan plena d’astúcia. Tot aniria de primera, si no fos el joc de les barnilles. No ha tingut mai por, vostè, que no li fiquessin una barnilla de paraigua a l’ull? Potser és una cosa que no ha passat mai a la vida, però contra la por no es pot fer res. Digui-m’ho a mi! Sempre penso que arribo a la mida justa de la punta i que un petit gronxament del paraigua i la barnilla dintre l’ull és tot u… Miri, miri, ja surt! Quan el veig sortir del cau i que s’acosta amb aquesta gran calma… Veu com aixeca la trompa? Ve de dormir, i encara porta palla a l’esquena. Respira l’aire que la pluja ha netejat i, de passada, ens saluda… Sap qui va establir l’orde de l’elefant? Canut IV, que era un rei de Dinamarca del segle dotzè. Veu? A vostè, que probablement ell coneix menys que no pas a mi, se’l mira de reüll; és a dir, l’estudia. Si vostè no estigués assegut al meu costat, ja el tindria ran de reixa i amb la trompa estirada, mendicant les galetes… Doncs sí: Canut IV, a Dinamarca. No ho troba estrany? El va reorganitzar Cristià V, l’any mil sis-cents noranta-tres; m’ho sé de memòria. I diu que va ser modificat l’any…, esperi’s…, ho tinc al cap, dins de calaixets; el que passa és que de vegades hi ha calaixets que he d’estar una estona estirant, estirant, abans de poder-los obrir…, l’any mil vuit-cents vuit. La memòria que tinc més desenrotllada és la de les dates. El mil vuit-cents vuit. Vostè i jo qui sap on érem… No troba que estem bé, asseguts, i sentint picar la plugeta damunt la tela tibant?… I poca gent, els dies de pluja. Els dies que plou s’encauen. Sobretot el diumenge al matí. No li agrada sentir aquesta olor de fulla neta i de terra fresca, i veure aquesta bona bestiassa aquí al davant? Ha de pensar que tot el que està relacionat amb els elefants m’interessa. La condecoració figura un elefant carregat amb una torre, i aquesta torre s’aguanta amb un cordó blau que passa per sota el ventre de l’elefant, de banda a banda. És bonic, eh? Les persones a qui el rei concedia l’orde duien calça de setí blanc, abric de vellut carmesí amb cua, i barret amb ploma. Anaven molt mudats, no li sembla? Calli, calli…, i faci veure que no mira, per no espantar-lo… Però fixi’s com es va acostant… Si enraonem com si res, aviat posarà la trompa damunt la barana… Xu-Iu-Hua, rei de Siam, va fundar l’orde de l’elefant l’any mil vuit-cents noranta: una medalla amb una cinta vermella rivetejada de verd. Aquests colors estan separats per dues ratlles, l’una blava, l’altra groga… Ara se’ns ha girat d’esquena… Vol veure com el faig girar de cara en un no res? Així que sentirà els garranyics-garranyecs de la paperina. Miri com belluga les orelles i com dissimula. El poca-vergonya! Aquest temps el deu fer posar nerviós. Ni sol ni pluja, només aquesta mica de xim-xim. Els dies de sol no fa mai això…, posa la trompa damunt la reixa com un home, al primer garranyec del paper…, provarem una altra cosa: ratolí, que no vols una galetona? Li dic ratolí perquè té aquest color de rata. No sé per què diantre tenen la pell tan arrugada. Aguanti’m el paraigua, faci’m el favor. Té, petit, té. No havia fet mai el desmenjat d’aquesta manera. Potser és perquè vostè no li agrada. O potser està malalt. El parc, a les tardes, s’omple de criatures que l’enfarfeguen amb rosegons de pa; ell se’ls menja per compliment. Però ja se’n cansarà, d’estar amb el cap cot i amb la trompa entre les dents. És una qüestió de paciència. Mentre fa el tot li llegiré el que diu el Fabra. Ho tinc copiat en aquest paper que sempre duc a la cartera. Comença amb «elefant» i, després, posa el gènere: masculí. Diu que és un mamífer del grup dels proboscidis i que és el més gros dels animals terrestres, de pell gruixuda…, ja ho sabíem…, desproveïda de pèl, amb el nas prolongat en forma de trompa prènsil…, no li agrada, aquesta paraula?…, prènsil…, i dues incisives molt llargues, ullals, que forneixen la major part del vori del comerç. Aquelles figuretes decantades!… Comprèn dues espècies: l’elefant de l’Índia i l’elefant de l’Àfrica… A l’Índia els pinten. No ho ha vist mai a les actualitats? Els pinten fulles vermelles amb rivet d’or, i verdes i blaves i els fan anar a la festa… La força d’un elefant fa esgarrifar. A cops de trompa t’arrasen un bosc. En fi…, encara no s’ha bellugat? Ja ho tinc: li fa por el paraigua. Tanquem-lo; plou tan poc, que no val la pena que el tinguem obert. I ara estiguem una estona quiets i observem. Què li deia? Miri-se’l com fa ballar la trompa i riu tot d’una perquè l’hem entès… Miri, miri com es posa la trompa damunt el front. Ratolí! Corri, aguanti’m la paperina. Té, bon minyó… Ha vist amb quina polidesa ha agafat la galeta i se l’ha ficada a la boca? Si sempre ho dic, jo: a les bèsties no els hem d’ensenyar res. Són elles que… Vinga, noi, una altra galeta! Apa, senyor elefant, que deia la Mariona, esmorzi. Era la meva petita. Ens va caure del cel quan ja érem grans, i la meva dona s’hi va quedar… Cada diumenge veníem a veure l’elefant… Miri, miri com s’atipa. M’estic de prendre sucre amb el cafè amb llet per poder-li dur galetes. I esperi’s, que encara no ho ha vist tot. Quan sent que rebrego la paperina i veu que la tiro a la paperera —i això vol dir que la broma de menjar galetes s’ha acabat—, doblega les potes del davant i em fa la reverència. Doni’m la paperina; ja ho veurà. Ho veu? Només la hi ensenyo. El faig gruar una mica… Si hagués vist la Mariona com reia, amb l’elefant. El dia que li vaig explicar tot allò d’aquells senyors amb calça de setí i l’abric vermell i l’elefant amb la torre a l’esquena, estàvem asseguts com ara estem asseguts vostè i jo… Obria uns ulls!… I va estar recollida tot el camí de tornada: es veia que rumiava les coses que li havia explicat, i m’agafava la mà i estrenyia fort… Un any abans de morir es va tornar més trapella… Em prenia el calçador, que sempre tinc al calaix de la tauleta de nit i me’l ficava al butxacó de l’americana. No sé pas com s’ho feia perquè no la veiés. Jo no li deia res. Cada vegada que em trobava amb el calçador a la butxaca, el tornava al calaix de la tauleta de nit sense badar boca… Pobreta! De vegades em penso que me la vaig estimar poc. Ja m’ho deien els amics: «Un home no serveix per a pujar una nena». Quan ja va ser morta vaig llegir no sé on que les persones grans no entenen les criatures perquè elles encara van amb el cel que els vam posar a dintre en fer-les, i que nosaltres ja no recordem… Potser ella hauria volgut que li hagués dit: «Altra vegada el calçador?», fent l’enrabiat per fer-la riure. Però jo pensava que ja estava bé no dir-li res, i que juguéssim així… El primer dia que li vaig fer donar una galeta a l’elefant, perdoni, estava escagassada. Però quan va veure que el ratolí li prenia la galeta com vostè veu que fa, amb aquesta tenalleta carnosa, amb aquesta pulcritud…, vinga riure i saltar. Era la meva reina. Miri, només queda una galeta… I jo que em pensava que estava malalt. Per a ell aquestes galetes deuen ser molt menys que un terròs de sucre; no li sembla? Hi cap molt de menjar, a dintre d’un elefant Apa, fill meu, va l’última! I ara ve el bo: fixi-s’hi, veu? Rebrego la paperina, la rebrego a poc a poc, estiro el braç amb calma, amb una gran calma…, miri com segueix el braç amb la mirada…, i pam!, llenço la paperina. I ja tenim la reverència. Que n’és, de delicat! Jo no sé si s’ha fixat que les figuretes fetes d’ullal d’elefant tenen una mena de gràcia… I ara cap a casa a fer-me el dinar. Veig que es comença a aclarir, i si surt el sol, això s’omplirà en un no res. Anem, anem. Si es vol arribar fins a la gàbia del serpentari, l’acompanyaré una mica: em ve de passada.





El riu i la barca


—Si li agrada remar, darrera el bosc hi ha el riu i la barca —va dir la muller del meu amic. M’havien invitat a passar el final de setmana a la seva finca i tothom sabia que m’agradava l’aigua. Recordo la mamà, explicant, amb una mena de precipitació angoixosa que, de molt petit, quan em banyaven reia; i que quan m’escorrien l’esponja per sobre obria la boca com un peix. La primera sensació viva de la pluja la vaig tenir a la torre on passàvem els estius. Una nit va ploure sense parar i jo em vaig llevar a mirar l’aigua. La fosca m’esporuguia, però vaig sortir a la terrassa, em vaig estirar a terra, la pluja em queia a la boca, jo bevia, i la por em va passar. Aquella aigua era l’aigua que omplia les fonts, pensava. I cada dia amb una canya burxava la font perquè l’aigua se li acabés de pressa i demanés més pluja als núvols. Vaig aprendre de nedar al riu. Al mig hi havia una illa de sorra, petita; m’estirava, deixava les cames a dintre de l’aigua, tancava els ulls, i jugava a donar la volta al món endut per l’aigua que fugia. La meva set no es pot explicar. Un deliri de sentir a les genives la frescor de l’aigua, un deliri de sentir l’aigua coll avall. Un vas ple d’aigua, la mà a dintre de l’aigua, la galta sota de l’aigua, el bany… No m’agrada l’aigua de mar. La meva aigua és l’aigua dolça, l’aigua de primavera, l’aigua amb joncs, amb ombra de fulles a les vores, l’aigua, poc profunda, transparent, amb palets al fons. L’aigua que se’n va. L’aigua salada ataca, l’aigua dolça et pren. Els somnis de l’aigua dolça no s’acaben mai.

Em vaig llevar a punta de dia; feia vent i unes quantes fulles cremades per la calor corrien al meu voltant, caigudes massa aviat. Els meus amics encara devien dormir: vista des de fora, la casa semblava estranyament deserta, com si mai no hi hagués viscut ningú. El bosc baixava fins al riu en pendent, però el riu no es veia perquè el tapaven les herbes altes i un rengle de salzes molt vells. Un ocell va cridar: una garsa cap al cel, per damunt dels arbres. Una altra la va seguir amb el plomatge blau de tan negre i amb les puntes de les ales més blanques que la sal. Vaig travessar el bosc, encara gris de l’alba, quan les olors de les herbes violentes es començaven a barrejar. L’aigua brillava tacada d’ombra i de llum. El primer raig de sol filtrat per entre les branques moria sobre l’aigua i tornava a néixer al fons, indecís, en una teranyina blanca. Acabat el rengle dels salzes es dreçaven els joncs. La riba estava coberta d’herba. Vaig trobar la barca darrera d’un matoll esquitxat de boles de color de foc, com un incendi glaçat. Verda, amb la pintura clivellada i resseca. Els rems eren negres com si els haguessin empastifats amb quitrà. Entremig dels joncs, contra la quilla de la barca, es gronxava una nina amb el cap esberlat. El vestit tenia el baix podrit pel temps i l’aigua, voltat de fulles petites. Abans de pujar a la barca em vaig banyar. L’aigua era espessa, no pas una aigua jove, sinó una aigua com estancada, i el riu, més que no pas un riu, semblava un llac estret, tan verd que amb prou feines em veia els braços quan l’aigua me’ls cobria. Vaig nedar una estona. Després, assegut a la barca, em vaig mirar les mans. Havia estat deu minuts dintre l’aigua però la pell del voltant de les ungles era blanca i arrugada com si hi hagués estat tot el matí. Quan anava a agafar els rems em van venir ganes de reposar una mica: amb els ulls tancats i el cap enlaire, la brisa i les petites remors d’insectes —feia un moment, aturada al cantell de la barca hi havia una abella com un glop d’or— em feien mig endevinar el lent giravoltar de totes les coses, la terra i l’aigua, l’illa de blat i roques i arbres aguantada per onades de llum i de nit. I vaig començar a remar amb els rems negres. La barca era feixuga: el riu semblava que fos d’oli i els rems pesaven cada vegada més. Deixant enrere un canyissar vaig entrar sota una volta de fullatge. A dalt, el vent encenia i apagava el verd de les fulles però, en comptes d’alegrar-me, aquella baralla de transparències a la boca de l’ombra em punxava una mica el cor: era com si alguna cosa em digués adéu. De sobte, els verds més clars es van fondre; el vent havia parat i ja només es movien les fulles mortes de damunt de l’aigua —una teulada de colors rovellats que s’esquinçava a cada cop de rem. De l’aigua pujava un respir que m’abaltia. Més enllà hi devia haver flors amb foc a la galta, el sol a banda i banda devia batre la terra, però damunt l’aigua la llum era fosca i penosa. Vaig veure que el riu s’estrenyia i que les soques eren més espesses, totes cobertes de molsa, lluents d’aquella humitat calenta que se m’enganxava a la pell. Va passar una bona estona i gairebé sense adonar-me’n vaig deixar de remar. No se sentia res, ni un trepig de bestiola ni un crit d’ocell. Dintre meu alguna cosa començava a canviar i una febre insòlita em desdibuixava tot el que sentia. Vaig tornar a remar: la barca avançava més a poc a poc encara, tot i que jo remava amb molta força. Mig d’esma vaig mirar un rem en el moment que el treia de l’aigua i em va semblar que s’havia escurçat. De l’altre, que es vinclava com una branca tendra, a penes si en quedava mig. Alguna cosa del fons es menjava la fusta i se m’enduia sense gens d’esforç. «Si li agrada remar…», sentia la veu de la muller del meu amic, però no em recordava gens de com era i gairebé hauria jurat que no ens havíem conegut mai. No es veia ni un dit de terra ni un clap de sol. Tot era verd i negre, i el riu s’estrenyia i aviat la barca hi passaria justa, amb les dues ribes fregant-li els costats. Els rems ja no servien per a remar. Si volia tornar enrere havia de baixar de la barca i deixar-la allí, i els meus amics em preguntarien què n’havia fet i els hauria d’explicar que el riu s’estrenyia, que els arbres anaven fent una paret… Va caure una ploma blanca i va quedar plana damunt l’aigua que ni l’havia reflectida. Els arbres ja no eren arbres i les fulles ja no eren fulles. Recordava només la nina amb el cap esberlat, decantada vora la barca. Feia molt de temps… I el meu respir era curt i difícil. Em va semblar que els ulls se m’embotornaven i que no els podia tancar. Vaig tocar-me’ls, i eren rodons. En el paisatge, tot ombres, bategava una espera com en el punt d’una naixença. Encara vaig intentar de remar, per pur instint, i la barca sense rems va avançar una mica. Però jo m’ofegava i era el meu ofec el que l’empenyia. Obria la boca tant com podia per fer-hi passar un fil d’aire, però l’aire s’havia espessit i la boca se m’esquinçava pels costats. I quan ja no vaig poder respirar gens i vaig sentir que tot el cos se’m nuava vaig fer una extremitud i amb els peus vaig foradar la barca que semblava que s’hagués tornat de fang. Sentia una pressió terrible a cada costat del coll, i la barca se’m fonia, i jo estava sol amb aquella mort que em creixia per dintre, de pressa, com una herbota verinosa. Una mena de vertigen em va decantar endavant i vaig caure damunt l’aigua pla com la ploma blanca i amb les cames enganxades. M’havien sortit uns ventalls espinosos a cada banda del pit i, al mig, un pectoral d’escata. Vaig provar de nedar amb els braços, però no em podia recordar ni d’on els tenia. I aleshores vaig sentir que de dalt a baix de l’esquena, dolorosament, s’alçava un alot membranós i que un remolí suau de l’aigua em xuclava. Innocent, vaig començar a nedar. Tot era fresc i fàcil. Diví. M’havia tornat peix. I ho vaig ser durant molts anys.





El senyor i la lluna


Em va dir que no m’estranyés de veure’l amb aquella cara tan blanca: «Si tinc la cara blanca és perquè…». I es va posar una mà davant la boca i va obrir els ulls de bat a bat com si tingués un gran esgarrifament per dintre. Era un home ja vell, molt alt, prim i amb uns peus com barques. Begut de galta, amb els ulls petits i enfonsats, els llavis tendres, molt estrany, com els llavis d’una boca femenina i jove. La pell de la cara d’una blancor impressionant, sense moviment: una careta blanca amb un clot de tant en tant. «Sí», va dir, «sóc blanc de cara i de cos. Tota la pell. Foradat i cremat. Però, abans, fa cosa d’uns cinc anys, no era pas així. Tot va començar quan vaig vendre la botiga i vaig comprar la torre. Em vaig retirar perquè estava cansat, i sóc modest, i amb el que tenia ja tenia prou per a viure. I tot d’una, jo, que estava cansat de la botiga, quan no la vaig tenir vaig començar a enyorar-la a estones i a sentir-me una mica balder al mig del món. Un home sol, a la llarga, agafa manies…, petites manies…, manies que no es poden explicar a segons qui perquè les manies dels altres gairebé sempre fan riure, però manies que ajuden a tirar endavant, a passar del dia a la nit i de la nit al dia, d’un mes a un altre i d’un any a l’any vinent…, manies que fan companyia». Em va mirar una estona molt seriós, sense dir res, i a l’últim, quan jo ja començava a pensar que m’ho havia dit tot, va afegir: «Tant si feia fred com si feia calor, tant si estava serè com si estava núvol, sortia a passejar pel jardí, mudat, ben entrada la nit. Sí. Havia agafat el costum de passejar-me cada nit pel jardí, mudat. Passava el dia endreçant i netejant la casa, perquè a més de ser un home sol sóc un home de mena solitari. A casa meva no hi entrava ningú. M’ho feia tot jo. Em cosia els botons, feia un sargit si calia, em raspallava la roba i em planxava els pantalons; m’enllustrava les sabates. No hi havia al món un home tan endreçat com jo. El que em costava més era de plegar els llençols, però me’n sortia. Passejar pel meu jardí amb pantalons ratllats, botines, barret fort i mocador fi al butxacó, em feia molt feliç. Agafava el bastó quan estava serè i el paraigua quan plovia… Sortia com si anés a una festa, voltava una mica, somniava despert; i pensava de quina manera organitzaria la feina l’endemà. El meu jardí era bonic. Parets velles, amb l’arrebossat escrostonat, amb heures i rosers de tant en tant i amb trossos de vidre enganxats a dalt de tot. Vidres d’ampolla, verds i blancs. I algun de ros, de color de caramel cremat. Al mig del jardí hi havia un sortidor que feia una gran rodona. Sempre el tenia buit perquè se m’havia espatllat l’aixeta de seguida i l’aigua quieta cria mosquits. I a la paret del fons, entre fulles arrapadisses, hi havia la porteta que donava als camps. Una nit la vaig trobar oberta. S’havia obert tota sola o l’havia deixada oberta jo quan havia anat a llençar les escombraries?…, no ho sé. Però era oberta, i el què era més estrany és que pel buit de la porta entrava un raig de lluna molt brillant que anava a parar al peu del sortidor. Tot el jardí sense lluna, només aquell raig que s’hi esmunyia com un lladre. Em vaig posar a caminar pel seu damunt amb molta calma, com un gran senyor, vaig treure el cap per la porteta i vaig veure que seguia tot dret fins a la lluna. No veia res i, caminant, caminant… Tant em fa que s’ho cregui com que no s’ho cregui…, m’agradaria més que s’ho cregués, és clar, perquè els qui creuen són els bons…, però si no té ganes de creure-s’ho… Tant si s’ho creu com si no s’ho creu em vaig trobar a la lluna. No li puc explicar què em passava perquè en els moments de gran sorpresa sempre es deixa de pensar. Sé que vaig fer un tomb, que dintre meu anava creixent un gran desassossec i que tot d’un plegat vaig girar cua i em vaig llançar raig de lluna avall. Quan vaig ser a baix vaig entrar per la porteta i la vaig tancar amb el forrellat. Em vaig ficar de dret a casa. Vaig dormir: dotze hores seguides, d’una tirada, com si fos una criatura del néixer. I l’endemà tot igual. La porteta oberta, el raig de lluna com un camí il·luminat pels àngels, i jo amunt, amb una gran calma i amb el paraigua al braç perquè mentre em vestia havia mirat per la finestra i m’havia semblat que estava una mica núvol… I, a la lluna, què? Ja fa una estona que m’estic esperant aquesta pregunta. Doncs bé, a la lluna, els primers dies, no res. Molta llum, això sí, perquè la llum de la lluna a la terra és molt diferent de la llum de la lluna a la lluna. A la terra, la llum de la lluna està escampada, mentre que a la lluna està apilotada. I és que la nit la va estrenyent amb les seves manasses i només veiem la que se li escapa dels dits… El terra era de seda, de color de galtona de flor blanca. Els primers dies l’emoció no em deixava veure res i vaig trigar bastant a adonar-me de certes coses, perquè de moment, i de lluny, tot semblava igual: les muntanyes de la farina i les muntanyes nevades, que també n’hi ha, els prats de gardènies sense fulla verda i els grans estanys de llet, amb els cignes adormits; les esteses dels llençols de la bugada… El que em passava només es pot comparar…, perdoni, però no trobo la comparació. I aquell secret… Aquell secret que em feia riure mentre escombrava el menjador o quan em rentava l’únic plat que empastifava…, que em feia venir ganes de riure quan algun infeliç em passava pel costat, com és ara vostè, els qui no saben on cauen els molins que no es veuen ni de dia ni de nit, les vaques transparents, borratxes d’aigua amb anís, la baixada de les estranyes conxorxes dels llessamins, de les magnòlies i dels nards, el cementiri dels emblanquinadors… Pensava: si em veiessin sortir de nit, mudat, per la porteta, camí de lluna amunt, i no una vegada ni dues, sinó cada nit, cada santa nit il·luminada, cada, cada, cada nit… I mentre feia la feina de la casa i estenia les camises al terrat anava dient en veu baixa, com si fos una cançó: cada, cada, cada nit… Una tarda, tot escombrant les fulles que la tardor m’anava posant damunt la sorra, vaig veure brillar una cosa no pas més grossa que una llentia. Blanca i mig de cristall. Me la vaig ficar a la butxaca i vaig pensar, només un moment, com un llampec, que potser era un gra de collaret que s’havia barrejat amb la sorra abans que l’entressin. Però aquella nit, a la lluna, en vaig trobar mes. Devia ser el temps, perquè els primers dies no n’havia vist cap… I d’aquelles llenties n’hi havia que treien brot, un brot molt fi, com un fil dels més prims, del seixanta o del setanta, un fil que semblava trencadís però que no es trencava de cap de les maneres. I l’endemà en vaig trobar molts més, tots al voltant del sortidor, ben posats, fent una gran rodona. Devien caure de la lluna quan jo hi era i es plantaven sols i brotaven i s’enlairaven com esperitats amb una fúria de planta boja que feia esgarrifar. En vaig mastegar un i el vaig haver d’escopir perquè era agre com el trèvol. I els de dalt, els que brotaven a la lluna, feien el fil cap avall, com si anessin a trobar els del sortidor. De seguida hi va haver una xemeneia que baixava i una altra que pujava, però el dia que vaig decidir d’enfilar-m’hi encara els faltava molt per a ajuntar-se. I vaig agafar el costum d’anar a la lluna, no pel raig de la porteta, sinó per dintre de la meva xemeneia; quan arribava a l’acabament, passava a l’altra, pel camí de la llum. I aquells fils de dia no es veien perquè es confonien amb la claror. Un vespre vaig resoldre de no mudar-me més per anar a la lluna…, no senyor: havia de treballar!… I sortia en mànigues de camisa i amb pantalons de pana, i duia unes tisores de podar i un feix de cordillets per lligar els fils mal orientats. I ajuntava els de dalt amb els de baix perquè la xemeneia fos ben feta, llisa i rodona, amb els cabells ben endreçats. Em passava les nits treballant amb un gran delit, amunt i avall, ara treno perquè se m’hi ha fet una clariana, ara lligo per assegurar, ara retallo perquè me’n sobra… Dormia tot el dia i a primeres hores de la nit començava el gran tràfec…, apa, apa…, d’una banda a l’altra, estira per aquí que queda guerxo, allisa més amunt que hi tens arrugues, malfia’t d’aquest tros que és massa prim, mira, vigila, toca i escolta, entortolliga i desentortolliga, fes quatre nusos que ara sembla que tot cau…, que potser s’esquinça, estreny la trama que et veuran de fora…, apa, apa…, corre més amunt que em sembla que fa panxes, cop de tisores, nus escorredor, tapa aquest forat com puguis, enganxa l’estrip amb saliva dejuna, obre’t bé de braços que ve un tros estret… I el dia que vaig tenir la xemeneia acabada i perfecta, com un entreteixit del fils de seda, vaig descansar: em vaig estirar al sortidor amb els braços darrera del cap i em vaig posar a riure amb la nit, gairebé sense adonar-me’n, amb tot el pes de la lluna al damunt. I cada nit prenia la lluna una estona. Les primeres vegades, vestit, però després tot nu. Treballava una mica, endreçava els fils que s’esbarriaven per culpa d’un vol d’ocells, i quan ja havia acabat reposava i prenia el meu bany de lluna. I així va passar un any, més o menys, i durant aquell any de feinetes i de feinades a penes si em vaig adonar que la porteta del jardí ja s’obria i que el raig de lluna ja no entrava. I tant me feia. Tenia un altre camí que m’estimava més perquè m’havia costat molt de fer… A la lluna, si vol que li sigui franc, ja feia temps que no hi havia anat, atrafegat sempre, enfeinat, rendit. I gairebé no em recordava de cap on queien els pollancs de les fulles que només tenen un costat, ni d’on s’aparellaven els erminis, ni dels herbeis emmidonats de merles blanques. Però tot això…, pensava que un dia o altre hi tornaria, amb calma, i que em passejaria pel passeig de la farina i que faria assentades amb les ànimes dels flequers… I la nit que em vaig decidir, i li ben asseguro que més m’estimaria no parlar-ne perquè és massa trist…, la nit que em vaig decidir vaig deixar les tisores i els cordills a la capsa de les eines i, mudat de cap a peus, vaig començar a enfilar-me xemeneia amunt. I encara no sé per què, potser per allò que passa amb les il·lusions que quan menys t’ho penses ve un que no en sap res i te les trepitja…, em vaig trobar amb la xemeneia trencada pel mig, tots els fils desmaiats avall i, entre el meu tros i el de dalt, que penjava com la cabellera d’una dona ofegada que quan era petit havia vist com treien del riu, no hi havia ni una mica de llum que em pogués servir de passera. Vaig baixar de pressa i em vaig ficar al llit i l’endemà no em vaig llevar en tot el dia. Encara no entenc com no em vaig tornar boig. Els polsos em batien, i el cor em picava el pit i l’esquena com una pedra tancada que rebotés. A entrada de fosc, des de la finestra de la cuina, vaig veure tots els fils per terra al voltant del sortidor. No sé com vaig tenir esma de sortir. Estirava els fils i mels volia endur amunt però no els podia alçar ni a dos pams de terra. Per animar-me em vaig posar a cantar la cançó de cada, cada, cada nit, però aquella cançó no em va animar gens i els fils anaven fent pila al voltant del sortidor; ni els vaig haver de recollir perquè a la tercera nit es van fondre. Quan vaig haver perdut tota l’esperança, un vespre em vaig tornar a mudar, i cap a la matinada, perquè em va costar molt de prendre el determiní, vaig sortir a fer la volta pel jardí. Ja no era jo, sinó la meva ombra. Vaig tornar-hi l’endemà i l’endemà i l’endemà… La porteta estava sempre tancada i la lluna, a les nits clares, s’escampava i feia brillar els vidres trencats del capdamunt de les parets i els vidres plans de la galeria. Un vespre, mentre passejava i pensava en la feina que faria l’endemà, la porteta del jardí va obrir-se sense que les frontisses li grinyolessin com una porta morta. Gairebé no respirava: tenia un punxó clavat al cor. I el raig de lluna va entrar i va relliscar fins arran dels meus peus. I el vaig trepitjar amb ràbia, una, dues, tres vegades. Però ell ni es va moure, i a la tercera trepitjada em vaig adonar que jo estava caminant i em va semblar que passava del mal a un benestar inaguantable i que el punxó del cor se m’anava fonent com un punxó de gel voltat de sang calenta… Anava amunt a poc a poc, amb majestat. I tot d’una vaig arribar on, ara que hi penso sense il·lusions, em sembla que és allà on tots, un dia o altre… En fi: el raig estava tallat davant un precipici negre i vaig veure la gran bèstia de la nit mossegant-se la cua al capdavall dels seus grans entortolligaments de fosca. Molt lluny, enlaire, hi havia una mica de claror que semblava el malestar de l’ombra… Em vaig girar resignat i vaig començar a baixar amb molt de compte. La tristesa, que mai no enganya, m’havia enganyat. S’havia acabat tot. La llum bondadosa m’havia obert un darrer camí d’esperança però era un camí trencat. Tenia ganes de girar-me a mirar però no gosava. No m’hi veia amb cor. Pensava, ara cauràs, ara cauràs, ara cauràs… Quan vaig arribar a baix, vaig entrar al jardí i vaig tancar la porteta amb forrellat i balda. I aquí em té. Tot jo fet de lluna i de pena, i si li he explicat la meva felicitat antiga ha estat potser perquè necessitava fer-me una mica més de mal, però sobretot per acabar de matar el meu secret, perquè un secret explicat és un secret mort. Entre tots dos l’hem anat matant de mica en mica, jo enraonant i vostè escoltant-me. I aquí em té, com una gran desesma, amb aquest rodet de fusta als dits que no sé d’on ha sortit, i això que fa hores i hores que ho rumio…, amb la cara blanca, amb tota la pell blanca, una mica cremada i una mica foradada perquè la lluna viu d’això… I cada dia estic més convençut que mai no he estat a la lluna, que aquell home del sortidor que se m’assemblava tant, que tant i tant se m’hauria assemblat si l’haguessin pogut buidar de l’alegria, i les rialles amb la nit sota la xemeneia de seda i de flor, i els granets que s’esberlaven pel mig, no han existit mai… Dintre de mi no hi ha res. Només les coses tristes que hi ha a dintre de tothom. Sí. Només les coses tristes que se’t queden a dintre estirades i planes com els morts a dintre de la terra… Cementiris i cementiris… A dintre de la terra. Sí senyor. A dintre de la terra».





La salamandra


Vaig passar per sota del salze, vaig arribar a l’estesa dels créixens i em vaig agenollar ran de l’estany. Tenia, com sempre, les granotes al meu voltant. Sortien quan jo arribava, s’acostaven botent i, de seguida que començava a pentinar-me, les més dolentes em tocaven la faldilla vermella guarnida amb cinc trenetes o m’estiraven el fistó dels enagos plens de farbalans i de sacsons. I l’aigua s’anava fent trista i els arbres que s’enfilaven cap a dalt del turó es tornaven negres a poc a poc. Però aquell dia les granotes es van ficar a l’aigua d’un bot i el mirall de l’estany va fer-se miques i quan l’aigua va tornar a ser llisa vaig veure la cara d’ell al costat de la meva com si des de l’altra banda dues ombres m’estiguessin mirant. I perquè no semblés que estava espantada, em vaig alçar sense dir res, em vaig posar a caminar per l’herba amb molta calma i així que vaig sentir que em seguia vaig mirar enrere i em vaig aturar. Tot estava quiet i el cel ja tenia una vora esquitxada d’estrelles. Ell s’havia aturat una mica lluny i jo no sabia què fer, però tot d’una em va venir por i vaig arrencar a córrer i quan em vaig adonar que m’aconseguia em vaig quedar sota del salze, d’esquena a la soca, i ell es va plantar al meu davant amb els braços estesos a banda i banda perquè no pogués fugir. I aleshores, mirant-me als ulls, em va anar estrenyent contra el salze, i jo, amb els cabells desfets, entre el salze i ell, vaig mossegar-me els llavis per no cridar pel mal que tenia en el pit amb tots els ossos com si estiguessin a punt de trencar-se. Em va posar la boca al coll i allà on va posar-la vaig sentir una cremada.

L’endemà, quan va venir, els arbres del turó ja eren negres però l’herba encara era tèbia de sol. Em va tornar a abraçar contra la soca del salze i em va posar la mà plana damunt els ulls. I tot d’una em va semblar que m’adormia i que les fulles em deien coses que tenien sentit però que jo no comprenia, i que me les anaven dient cada vegada més baix i més a poc a poc. I quan ja no vaig sentir-les, amb la llengua gelada per l’angúnia, li vaig preguntar: «I la teva dona?». I ell em va dir: «La meva dona ets tu; només tu». Amb l’esquena aixafava aquella herba que quan anava a pentinar-me a penes gosava trepitjar —tot just una mica, per sentir-li l’olor ferida. «Només tu». Després, quan vaig obrir els ulls, vaig veure la trena rossa penjant, i ella estava tota decantada mirant-nos amb els ulls buits. I quan es va adonar que l’havia vista em va agafar pels cabells i em va dir: «Bruixa». Baixet. Però em va deixar de seguida i el va agafar a ell pel coll de la camisa. «Au, au, au», li anava dient. I se’l va endur, empenyent-lo.

No vam tornar més a l’estany. Ens trobàvem pels estables, als pallers, al bosc de les arrels. Però des d’aquell dia que la seva dona se l’havia endut, la gent del poble em mirava com si no em mirés i n’hi havia que quan jo passava es senyaven una mica d’amagat. Al cap d’un quant temps, quan em veien venir es ficaven a dintre de les cases i tancaven les portes. Vaig començar a sentir una paraula que em seguia pertot arreu, com si la xiulés l’aire o vingués de la llum i de la fosca. «Bruixa, bruixa, bruixa». Les portes es tancaven; jo anava pels carrers d’un poble mort i quan veia uns ulls per entre les escletxes d’unes cortines sempre eren uns ulls glaçats. Un matí em va costar molt d’obrir la porta de casa —una porta de fusta vella, clivellada pel sol—; al mig, m’hi havien penjat un cap de bou amb dues branquetes tendres clavades als ulls. El vaig despenjar, que pesava molt, i el vaig deixar a terra perquè no sabia què fer-ne, i els branquillons es van anar assecant i, mentre s’assecaven, el cap s’anava podrint, i tota la part del coll, a la banda tallada, era una bellugadissa de cucs de color de llet.

Un altre dia vaig trobar un colom sense cap i amb el pit vermell de sang, i un altre, una ovella nascuda morta abans d’hora i dues orelles de rata. I quan van acabar de penjar-me bèsties mortes a la porta van començar a tirar pedres. Petaven de nit contra les finestres, contra les teules, grosses com el puny… Després van fer la processó. Va ser a començaments d’hivern. Era un dia de vent, amb núvols que corrien, i la processó anava molt a poc a poc, tota blanca i morada de flors de paper. Jo la mirava per la gatera, estirada a terra, i quan ja la tenia gairebé davant la porta, amb el vent, la santa i els pendons, el gat, espantat per les atxes i els cants, va voler entrar i així que em va veure va fer un gran marrameu amb l’esquena enlaire com l’arcada del pont. I la processó va aturar-se, i el capellà beneïa i beneïa, i els escolanets cantaven, i el vent torçava les flames de les atxes, i el sagristà anava amunt i avall, i tot era una voleiadissa de fulles blanques i viola de les flors de paper. A l’últim la processó se’n va anar, i quan l’aigua beneita a penes s’havia assecat a la paret vaig anar a buscar-lo i no el vaig trobar enlloc. El vaig buscar pels estables, pels pallers, al bosc de les arrels —me’l sabia de memòria—; m’asseia sempre damunt l’arrel més vella, que era blanca i polida com un os. I aquella nit, quan em vaig asseure, em vaig adonar tot d’una que ja no esperava res; vivia tota girada enrere amb ell a dintre meu com una arrel dins la terra. L’endemà van escriure bruixa a la meva porta, amb un tros de carbó, i a la nit, sota la meva finestra, dos homes van dir ben alt perquè pogués sentir-ho, que m’havien d’haver cremat de petita, junt amb la meva mare que fugia enlaire amb ales d’aligot quan tothom dormia. Que m’havien d’haver cremat quan encara no em necessitaven per arrencar alls i lligar el blat i l’alfals i collir el raïm de les vinyes pobres.

Un vespre em va semblar que el veia a l’entrada del bosc de les arrels, però quan m’hi vaig acostar va fugir i no vaig poder saber si era ell o el desig que jo tenia d’ell o la seva ombra que em buscava perduda entre els arbres, com jo, amunt i avall. «Bruixa», deien; i em deixaven amb el meu mal, que no era pas el que ells m’haurien volgut fer. I pensava en l’estany, i en els créixens i en les branques primes del salze… L’hivern era fosc i pla i sense fulles; només amb gel i gebre i lluna glaçada. No em podia moure, perquè caminar a l’hivern és caminar davant de tothom i jo no volia que em veiessin. I quan va arribar la primavera, amb les fulles petites i alegres, van preparar el foc al mig de la plaça, amb llenya seca, ben tallada.

Em van venir a buscar quatre homes del poble; els més vells. Jo no volia seguir-los, els ho vaig dir des de dins, i aleshores en van venir de joves, amb les mans grosses i vermelles, i van enfonsar la porta a cops de destral. I jo cridava, perquè em treien de la meva casa, i a un el vaig mossegar i em va donar un cop de puny al mig del cap, i em van agafar pels braços i per les cames i em van tirar com una branca més damunt la pila, i em van lligar els peus i els braços i allà em van deixar amb la faldilla arromangada. Vaig girar el cap. La plaça era plena de gent, els joves davant dels vells i les criatures a un costat amb una branqueta d’olivera a la mà i el davantal nou del diumenge. I, mirant les criatures, em vaig adonar d’ell: estava al costat de la seva dona, que anava vestida de fosc, amb la trena rossa, i li passava el braç per damunt de l’espatlla. Vaig girar el cap i vaig tancar els ulls. Quan els vaig tornar a obrir, dos vells es van acostar amb teies enceses i els nens es van posar a cantar la cançó de la bruixa cremada. Era una cançó molt llarga i quan la van haver acabada els vells van dir que no podien encendre el foc, que jo no el deixava encendre, i aleshores el capellà es va acostar als nens amb una bacina plena d’aigua beneita i els va fer mullar les branquetes d’olivera i els les va fer tirar al meu damunt i aviat vaig estar coberta de branquetes d’olivera, totes amb la fulla tendra. I una vella menuda, geperuda i esdentegada es va posar a riure i se’n va anar i al cap d’una estona va tornar amb dos cabassos plens de branquillons molt secs de bruc de bou i va dir als vells que els escampessin pels quatre costats de la foguera, i ella va ajudar-los, i aleshores el foc va agafar. Pujaven quatre arbres de fum i quan les flames van enfilar-se em va semblar que del pit de tota aquella gent sortia un gran respir de pau. Les flames pujaven empaitant el fum i jo ho veia tot darrera d’un torrent d’aigua vermella —i, darrera d’aquella aigua, cada home, cada dona i cada criatura era com una ombra feliç, perquè jo cremava.

El baix de la faldilla se m’havia tornat negre, sentia el foc als ronyons i, de tant en tant, una flama em mossegava el genoll. Em va semblar que les cordes que em lligaven ja estaven cremades. I aleshores va passar una cosa que em va fer estrènyer les dents: els braços i les cames se m’anaven escurçant com les banyes d’un cargol que una vegada havia tocat amb el dit, i a sota del cap, allà on el coll s’ajunta amb les espatlles, sentia que una cosa s’estirava i em burxava. I el foc xisclava i la resina bullia… Vaig veure que alguns dels que em miraven alçaven els braços i que altres corrien i topaven amb els que encara estaven aturats, i tot un costat de la foguera es va enfonsar amb una gran esquitxada d’espumes, i quan el foc va tornar a cremar la llenya ajaguda, em va semblar que algú deia: és una salamandra. I em vaig posar a caminar per damunt de les brases, molt a poc a poc, perquè la cua em pesava.

Tenia la cara arran de terra i caminava amb les mans i amb els peus. Anava cap al salze, fregant la paret, però quan vaig arribar al cantell em vaig decantar una mica i d’un tros lluny vaig veure la meva casa que semblava una teia encesa. Al carrer no hi havia ningú. Em vaig acostar al pedrís, vaig travessar la casa per entre flames i brases, de pressa, cap al salze, cap als créixens, i quan vaig tornar a ser fora em vaig girar perquè volia veure com la teulada cremava. Mentre me l’estava mirant va caure la primera gota, una gota d’aquelles grosses i calentes que fan néixer gripaus, i de seguida en van caure d’altres, de primer a poc a poc i després de pressa, i aviat tota l’aigua de dalt va saltar cap a baix i el foc es va anar apagant amb una gran fumera. Jo m’estava quieta i quan ja no vaig veure res, perquè s’havia fet de nit i la nit era negra i espessa, em vaig posar a caminar pel fang i pels bassals, i a les manetes els agradava enfonsar-se en aquella pasta flonja, però els peus, al darrera, es cansaven de tant quedar-se enganxats. Hauria volgut córrer, però no podia. Un tro em va deixar clavada al mig del camí; després va fer un llampec i per entre les pedres vaig veure el salze. Vaig respirar de pressa i em vaig acostar a l’estany; i quan després del fang, que és fet amb la pols de la terra, vaig trobar el llot, que és la pols ajaguda de l’aigua, em vaig arraconar, mig colgada, entre dues arrels. I aleshores van venir les tres anguiles petites.

A la matinada, no sé si l’endemà o un altre dia, vaig sortir a poc a poc i vaig veure les muntanyes altes sota un cel tacat de núvols. Vaig córrer pels créixens i em vaig aturar a la soca del salze. Les primeres fulles encara eren a dins dels brots, però els brots ja verdejaven. No sabia cap on tirar; si em distreia, els brins d’herba em burxaven els ulls —i entre els brins em vaig adormir fins que el sol va ser alt. Quan em vaig despertar vaig caçar un mosquit molt petit i després vaig buscar cucs per entre l’herba. A l’últim vaig tornar al llot i vaig fer com si dormís perquè de seguida van venir les tres anguiles, molt enjogassades.

La nit que vaig decidir anar al poble hi havia molta lluna. L’aire era ple d’olor i les fulles ja tremolaven a totes les branques. Hi vaig anar pel camí de les pedres, amb molt de compte, perquè les coses més petites em feien por. Quan vaig arribar davant de casa, vaig reposar: només es veien runes i ortigues, amb aranyes teixint i teixint. Vaig fer la volta pel darrera i em vaig aturar davant el seu hort. Al costat de les malva-roses els gira-sols s’enfilaven a punt de decantar les seves flors rodones. Vaig passar per la tanca d’esbarzers sense pensar gens per què ho feia, com si algú m’anés dient: «Fes això, fes allò»; i vaig entrar per sota de la porta. La cendra de la llar encara era tèbia: m’hi vaig estirar una estona i després de córrer una mica pertot arreu em vaig ficar a sota del llit. Tan cansada que em vaig adormir i no vaig veure com es feia de dia.

Quan em vaig despertar hi havia ombres per terra, perquè ja tornava a ser la nit i la seva dona anava amunt i avall amb una espelma encesa. Li veia els peus i un tros de les cames, primes de baix, inflades més enlaire, amb les mitges blanques. Després vaig veure els peus d’ell, grossos, amb els mitjons blaus caiguts a sobre dels turmells. I vaig veure baixar la roba de tots dos, i vaig sentir com s’asseien al llit, i els peus els penjaven, els d’ell al costat dels d’ella, i un peu d’ell se’n va anar cap amunt i va caure un mitjó, i ella es va treure les mitges estirant-les amb les dues mans, i després vaig sentir el frec que feien els llençols quan es tapaven. Enraonaven baixet, i al cap de molta estona, quan ja m’havia avesat a la fosca, va entrar la lluna per la finestra, una finestra de quatre vidres separats per dos llistons que s’encreuaven, i jo vaig caminar fins a la claror i em vaig posar ben bé a sota de la creu i vaig començar a resar per mi perquè a dintre meu, tot i que no era morta, no hi havia res que fos viu del tot, i resava fort perquè no sabia si encara era persona o si només era una bestiola, o si era mig persona i mig bestiola, i també resava per saber on era, perquè hi havia estones que em semblava que era a sota de l’aigua, i quan era a sota de l’aigua em semblava que era damunt la terra i no podia saber mai on era de debò. Quan la lluna se’n va anar van despertar-se, i jo vaig tornar al meu amagatall de sota el llit, i amb miques de borra vaig començar a fer-me una mica de niu. I vaig passar moltes nits entre la borra i la creu. De vegades sortia i me n’anava a la vora del salze. Quan era sota del llit, escoltava. Tot era igual. «Només tu», deia ell. I una nit que el llençol arrossegava per terra em vaig enfilar llençol amunt, arrapada als plecs, i em vaig ficar a dins del llit, vora una cama d’ell. I estava quieta com un mort. Es va girar una mica i la cama em feia pes al damunt. No em podia moure. Vaig respirar fort perquè m’ofegava i li vaig fregar la galta per la cama, amb molt de compte que no es despertés.

Però un matí ella va fer neteja. Vaig veure les mitges blanques i l’escombra escabellada i, quan menys m’ho pensava, un tros de trena rossa va penjar fins a terra i l’escombra es va ficar a sota del llit. Vaig haver de fugir perquè semblava que l’escombra em busqués, i tot d’una vaig sentir un xiscle i vaig veure els peus d’ella que corrien cap a la porta. Va tornar amb una teia encesa i va entaforar mig cos a sota del llit i em volia cremar els ulls. I jo, tan feixuga, no sabia per on fugir, i anava encegada i topava pertot arreu: amb els peus del llit, amb les parets, amb les potes de les cadires… Fins que, no sé com, em vaig trobar a fora i vaig anar cap al toll d’aigua de sota l’abeurador dels cavalls i l’aigua em va cobrir, però dos nois em van veure i van anar a buscar canyes i em van començar a burxar. Me’ls vaig girar de cara, amb tot el cap fora de l’aigua, i els vaig mirar de fit a fit; i aleshores van llençar les canyes i van fugir, però van tornar de seguida amb sis o set de més grans i em tiraven pedres i grapats de pols. Una pedra em va tocar una maneta i me la va trencar, i per entre pedres mal tirades i amb molt d’esglai vaig poder fugir i em vaig ficar a dintre de l’estable. I ella va venir a trobar-m’hi amb l’escombra, amb les criatures que s’esperaven al portal i que no paraven de cridar, i em burxava i em volia fer sortir del meu racó de palla i jo tornava a anar encegada i topava amb les galledes, amb els cabassos, amb els sacs de garrofes, amb les potes dels cavalls, i un cavall va encabritar-se perquè vaig topar amb una de les seves potes i m’hi vaig arrapar. Un cop d’escombra em va tocar la maneta trencada i gairebé me la va arrencar, d’un costat de la boca em va caure un fil de bava negra. Però encara vaig poder fugir per una escletxa i, mentre m’escapava, sentia l’escombra burxa que burxa.

A negra nit vaig anar al bosc de les arrels. Vaig sortir de sota d’uns matolls quan brillava la lluna creixent. Anava perduda. La maneta trencada no em feia mal, però em penjava d’un nervi i havia d’alçar el braç perquè no m’arrossegués massa. Caminava una mica torta, ara per damunt d’una arrel, ara per damunt d’una pedra, fins que vaig arribar a l’arrel on de vegades m’asseia abans que em duguessin a la foguera de la plaça, i no vaig poder passar a l’altra banda perquè relliscava. I apa, apa, apa, cap al salze, i cap als créixens i a la meva casa del llot de dintre l’aigua. El vent movia les herbes i feia volar trossets de fulla seca i s’enduia uns fils curts i lluents de les flors de la vora del camí. Em vaig fregar un costat del cap a una soca i, a poc a poc, vaig anar fins a l’estany i m’hi vaig ficar aguantant el braç enlaire, tan cansat, amb la maneta trencada.

Per entre l’aigua ratllada de lluna vaig veure venir les tres anguiles. Les veia una mica esborrades; es cargolaven les unes amb les altres, es lligaven pel mig i es tornaven a deslligar i feien nusos que s’escorrien, fins que la més petita se’m va acostar i em va mossegar la maneta trencada. Del puny sortia una mica de suc, que allà dintre de l’aigua semblava una mica de fum, i l’anguila no deixava anar la maneta i estirava a poc a poc i, mentre estirava, m’anava mirant. I quan li semblava que jo estava distreta donava una o dues batzegades, tossuda. I les altres jugaven a cargolar-se com si fessin una corda, i la que em mossegava la maneta va estirar amb fúria, i el nervi ja devia estar segat perquè se la va endur i quan la va tenir em va mirar com si volgués dir: «Ja la tinc». Vaig tancar els ulls una estona i quan els vaig obrir l’anguila encara era allà, entre l’ombra i les miques de llum que tremolaven, amb la maneta a la boca: un feixet d’ossos encaixats, coberts d’una mica de pell negra. I no sé per què tot d’una vaig veure el camí de les pedres, les aranyes de casa meva, les cames penjades al costat del llit; blanques i blaves, com si ells dos estiguessin asseguts damunt de l’aigua, però buides; com una bugada estesa, que l’anar i venir de l’aigua feia gronxar. I jo em veia sota de la creu feta d’ombra, damunt d’un foc de colors que s’alçava xisclant i que no em cremava… I mentre veia totes aquestes coses les anguiles jugaven amb aquell tros de mi i el deixaven i el tornaven a agafar, i la maneta anava d’una anguila a l’altra, giravoltant com una fulla petita, amb tots els dits separats. I jo era a totes dues bandes: entre el llot, amb les anguiles, i una mica en aquell món de no sé on… Fins que les anguiles es van cansar, l’ombra va xuclar la maneta…, una ombra morta, que estenia a poc a poc la pols de l’aigua, dies i dies i dies, en aquell racó de llot, entre arrels d’herba i de salze que tenien set i bevien allà des de sempre.





Una fulla de gerani blanc


La Balbina va morir una nit tèbia, entre les últimes estrelles i la boira que pujava del mar. Jo havia hagut d’obrir el balcó del menjador, que donava a l’eixida i feia corrent d’aire amb les finestres de la banda del carrer, perquè la mort, de seguida d’haver-se’m endut la Balbina, em va omplir tota la casa amb la seva olor de flors podrides. Mentre la Balbina se’m moria, jo, assegut en una cadira baixa i a la claror de l’espelma, la mirava sense parar. I des del dia que havia caigut malalta l’havia mirada així, cada nit, fins a la ratlla de la son. M’estirava al costat de la seva febre i li veia els ulls tallats en ametlla que em miraven sense mirar-me i que brillaven com els ulls d’un gat a les fosques, Em sentia acompanyat per l’escalfor d’aquella malaltia llarga que de tant fer-me tenir la casa tancada me l’havia tornada humida i m’havia desenganxat el paper de les parets. La Balbina, quan va morir, no tenia galtes, ni el damunt de les mans carnós, ni els clotets als genolls que m’havien perdut. I el seu últim alè me’l vaig beure, tot abocat al seu damunt, quan els ulls ja li sortien del cap, perquè s’anava ofegant, per robar-li la mica de vida que li quedava i que jo volia per a mi. I amb aquella vida acabada dins la meva boca, vaig anar a obrir el balcó quan em vaig adonar que la mort no se n’anava. A l’eixida hi havia una mena d’encantament de sol i de boira i, entre aquell encantament i jo, va passar, giravoltant, una fulla de flor de gerani blanca. A la barana que donava al carrer hi teníem els geranis vermells, que eren els meus, i a la barana que donava a l’eixida, els geranis blancs, que eren els de la Balbina. Tot mirant aquella fulla de gerani vaig recordar que havia esperat la mort de la Balbina mesos i mesos, sempre espiant que els ulls se li tanquessin de son per despertar-la: perquè, per acabar-la més de pressa, no la deixava dormir. Així que sentia la seva respiració una mica més tranquil·la, m’aixecava ben a poc a poc, anava fins a l’armari, m’enfilava a la cadira mitjana i agafava la trompeta que hi tenia amagada a dalt de tot.

Un matí, feia temps, mentre picava el marbre per fer els tirabuixons de l’àngel, va entrar una senyora alta, molt prima, amb el nas llarg i els llavis secs; al damunt dels cabells, mal posat, duia un barret amb un ocell. Agafava la mà d’un nen vestit de mariner, que estrenyia contra el pit una trompeta lluent i daurada, guarnida de borles i de cordons vermells. Aquella senyora venia a encarregar una làpida de marbre gris per a la tomba del seu marit; damunt el nom i les paraules, hi volia tres crisantems de marbre blanc, drets i l’un al costat de l’altre: el primer una mica més alt i el tercer una mica més curt que el del mig. Ho volia de pressa. Quan se’n va haver anat, el meu amo, que li havia dit que deixaria l’àngel i li faria la seva làpida de seguida, però no amb els crisantems sortint, com si els haguessin deixats al damunt del marbre, sinó gravats i lligats fent ram, em va dir que l’àngel corria pressa, que primer de tot l’àngel. I li vaig anar picant els tirabuixons. Cada vespre, quan arribava a casa, deia a la Balbina que feia un àngel jo sol perquè el meu amo una vegada li va dir que jo era un mal marbrista i que no em podia encarregar una figura sencera. I aquell dia de la senyora dels crisantems, a l’hora de plegar, em vaig adonar que el nen s’havia deixat la trompeta al peu d’una criatura agenollada, a mig fer. I me la vaig endur, per bonica, tota d’or i vermella. Perquè la Balbina no em preguntés d’on l’havia treta, la vaig amagar a dalt de l’armari, i no me’n vaig recordar més. Fins que una nit, mentre la Balbina dormia, per castigar-la dels seus pecats, vaig acostar la cadira a l’armari, hi vaig pujar, vaig agafar la trompeta a les fosques i vaig bufar una mica, molt fluix. Vaig bufar més fort i aleshores va fer aquell so mig gemec, mig crit de tristesa, mig música de l’altre món. Vaig sentir que la Balbina es movia, vaig tornar a deixar la trompeta a dalt de l’armari i amb molt de compte em vaig ficar al llit. I des d’aquell dia, sempre més, quan la Balbina estava ben adormida, feia gemegar la trompeta. La primera vegada que ho vaig fer, al matí, esperava que la Balbina es despertés, mort de ganes de riure, pensant que em parlaria d’aquell soroll estrany que a la nit l’havia mig desvetllada. Però mai no em va dir que hagués sentit la trompeta, i quan anava i venia del menjador a la cuina jo li mirava l’esquena per veure si amb una mirada de punyal, espinada amunt, li podia endevinar el més amagat del pensament, allà on el cervell té un altre cervell petit que cull i guarda tots els secrets.

I aleshores va començar la malaltia. Sempre al llit, sempre estirada al llit, amb aquella veu prima que gemegava: «Estic cansada, estic cansada». I una nit que jo la mirava i la sentia respirar amb molta calma, com deuen respirar els arbres, va obrir tot d’una la boca, va treure una punta de llengua, i amb la llengua i els llavis va fer el so de la trompeta. Li havia sortit per la boca el que amb paciència jo li havia anat ficant per les orelles. I quan feia una estona que s’havia mort va semblar que les galtes buides se li tornaven a omplir i els llavis li van agafar forma de joventut i el cos semblava que reposés… Tot aquest miracle abans que jo anés a obrir el balcó del menjador que donava a l’eixida. I mentre es feia aquell canvi em vaig adonar del gat, estirat als peus del llit, i el gat m’havia vist beure l’últim alè de la Balbina, i el vaig agafar pel clatell i el vaig llençar lluny i al cap d’un moment ja tornava a estar ajagut als peus del llit com si mai no se n’hagués mogut. De calent en calent, la vaig vestir. Li vaig treure tota la roba, el vestit que duia d’ençà que havia començat a estar malalta i que la feia lletja, però que jo no li deixava canviar ni per dormir, i tot d’una em vaig quedar encantat davant la blancor de les cames de lliri. Li vaig passar una mà per un genoll, la vaig fer rodar damunt l’os, i el gat es devia pensar que jugava, perquè va estirar una pota i em va tocar els dits. Quan la vaig tenir vestida i pentinada li vaig tancar els ulls, li vaig posar les mans creuades damunt el pit, una la hi vaig haver d’obrir perquè estava tancada, però fort, i a l’últim, amb molta pena, no sé per què barrejada amb una alegria de boig, li vaig tancar la boca a poc a poc. Vaig sortir i em va semblar que el gat es quedava amb ella, però devia seguir-me perquè mentre la fulla de gerani baixava es va aixecar dret per caçar-la abans que arribés a terra, però jo era més alt i la vaig caçar al vol, i la fulla semblava una dent i feia olor de dent de llet: la mateixa olor de la boca de la Balbina la primera vegada que vam dormir junts. I quan em vaig adonar del que estava fent ja tenia les tenalles a la mà, ja era al costat de la Balbina i li estava arrencant una dent del mig de la part de dalt, una dent tan ben arrelada i tan dura que quan va seguir em vaig pensar que em seguia la barra sencera. La vaig agafar; era neta i la vaig llepar per treure el vermell que hi havia a l’arrel i me la vaig posar a la butxaca. El gat ho va mirar tot i des d’aquell dia ja no el vaig cridar mai més pel seu nom, que es deia Mixu, i sempre més li vaig dir Cosme, perquè Mixu era el nom amb què la Balbina l’havia batejat quan en Cosme l’hi va regalar. I quan vaig haver decidit que li diria Cosme, vaig aixecar la faldilla de la Balbina morta, amb respecte, això sí, molt, i li vaig passar el dit pel ventre moltes vegades, com si no tingués altra feina, del melic a l’acabament; i quan em va semblar que havia arribat l’hora que en Cosme sortia de casa seva per anar a treballar, vaig tirar la faldilla de la Balbina avall i vaig sortir al carrer, amb el gat que m’havia seguit, i vaig dir a en Cosme que la Balbina era morta, i no es va poder tornar més blanc de desmai perquè feia temps i temps que de tant pensar en la meva Balbina, que mai no seria ni havia estat seva, la sang li havia perdut el color vermell i se li havia tornat tota aigualida. Perquè en Cosme i la Balbina s’estimaven. I quan van venir els enterramorts i li van soldar la tapadora de la caixa a flamarades, vaig pensar que allò era l’infern i de tornada de l’enterrament vaig entrar a una taverna a beure un vas de vi que fa sang, i quan vaig sortir de la taverna, tot jo ple de vi vermell i amb la dent de la Balbina a la butxaca, em va començar a venir el somni blau. I vaig entrar a casa seguit pel somni blau. El gat em va fregar el costat del ventre per les cames i em va fer entrebancar i li vaig clavar una bona puntada de peu. La lluna, les estrelles, l’aigua que rajava de l’aixeta, tot era blau, I, ple del somni, em vaig asseure davant la taula i vaig enraonar amb el gat i li vaig explicar que la Balbina aviat seria només ossos, que tot el vestit nou, de color de rosa, que li havia posat per enterrar-la i que ella s’havia fet per enamorar en Cosme, no trigaria un any a estar ple d’ossos blancs de color de marbre d’àngel amb les ales esteses i els tirabuixons ben pentinats. Li vaig ensenyar la dent. La va mirar, i va tancar els ulls, i els bigotis se li van estirar; i tenia els ulls de color de mel amb una ratlla negra al mig que li partia la mel, i al cap d’una estona va tornar a mirar la dent, i jo cada vespre li ensenyava la dent, però un dia va estirar una pota perquè m’havia ajupit per ensenyar-li la dent de la vora i va tirar la pota endavant tan de pressa que la dent va anar per terra i es va amagar en un racó. Em va costar de trobar-la i vaig apallissar el gat, i per apallissar-lo el vaig ficar a dins d’una coixinera; i vaig foradar la dent i pel forat hi vaig fer passar un fil gruixut, i sempre jugava amb el gat a ensenyar-li la dent i a tirar-la enlaire quan ell acostava la pota per tocar-la. Jugant, jugant, un dia va obrir la boca i se la va empassar, però li va quedar un tros de fil penjant i jo amb paraules dolces vaig procurar calmar-lo i quan el vaig tenir calmat vaig estirar el fil per fer sortir la dent, fins que a l’últim el fil, gastat i moll de saliva, es va trencar i la dent es va quedar dins el gat que, quan era del néixer, en Cosme havia regalat a la Balbina i que sempre seguia la Balbina per al casa, per l’eixida i pel terrat. Vaig sortir al carrer a mirar les estrelles blaves, desesperat d’haver perdut la dent, i el gat estava al meu costat i mirava enlaire com jo. El vaig ficar a casa i vaig tancar la porta i em vaig posar a caminar i tot caminant anava dient: «En Cosme estimava la Balbina, en Cosme estimava la Balbina, i ara la Balbina és morta i, que sigui morta, m’agrada i m’agrada i m’agrada». I mai no s’havien pogut abraçar perquè entre l’un i l’altra hi havia el marbrista que feia tirabuixons als àngels i tocava la trompeta amagada per fer tornar boja la Balbina i anar-la matant a poc a poc i per poder-la enterrar, sense dent, amb aquell vestit rosa que s’havia fet una primavera perquè en Cosme tenia un gerani rosa a la finestra del carrer. I perquè la veiés passar per davant de la seva finestra els diumenges al matí, tot anant a missa, amb un vel dels més fins tacat i tacat de lluentines negres.

Vaig comprar un peix cobert d’escata i me’l vaig menjar fregit amb tomàquet i julivert. Vaig donar el cap al gat, i l’espina del mig, ampla i dura, la hi vaig engorjar a l’inrevés perquè les arestes el punxessin si volia treure-la fora. I de seguida va començar a fer sotragades i més sotragades per treure l’espina, i com més sotragades feia més l’espina se li clavava a la carn rosa del coll, i al cap d’uns quants dies, perquè tenia resistència, de tant voler treure l’espina i de tant vomitar no res, va engegar l’ànima cap amunt i, de calent en calent, tal com havia vestit la Balbina, el vaig obrir de dalt a baix amb una fulla d’afaitar. I, blanca com sempre, en un racó de budell inflat hi vaig trobar la dent. La vaig rentar amb sabó i li vaig passar moltes vegades els dits per damunt per tornar-li tota la lluentor, i a la nit vaig sortir a enterrar el gat, i vaig sortir cada nit per veure quan s’acabaria allò de veure les estrelles blaves, i anava carrer enllà fins que venien els camps i els fanals sense cases amb la claror enlaire i els horts escanyolits amb les fulles de les cols menjades per les erugues i amb les rudes escanyades de pugó; i la claror dels fanals sense cases també era blava. Vaig arribar a pensar que tot era blau, no perquè jo ho veiés blau, sinó perquè s’hi havia tornat. I preguntava als uns i als altres de quin color veien les estrelles, i de quin color els semblava que era la lluna quan la veien pelada i quan la veien amb el collaret. I tots, després de mirar-me una estona com si els preguntés una cosa molt estranya, em deien que les estrelles eren de color de bombeta i la lluna també. I que l’aigua que rajava de les aixetes era de color d’aigua i prou. I jo anava picant marbre. L’amo havia acabat l’àngel i jo li havia acabat els tirabuixons, i havia enllestit la làpida, i estava fent els plecs de la faldilla d’una noia estirada morta, i els primers em van sortir mal decantats i l’amo em va dir: d’ençà que se’t va morir la dona encara ho fas més malament… La nit del dia que em va dir això vaig anar més lluny que les altres, més enllà dels horts, més enllà d’on havia enterrat el gat, més enllà de les cols i de les rudes. L’últim fanal era blau i li vaig tirar pedres sense parar, totes contra la claror blava, i la nit era fosca, i quan feia hores que tirava pedres vaig ensopegar la bombeta i la vaig fer caure a miques. I aleshores em vaig asseure d’esquena al fanal, sol i de cara a la nit fosca, i quan va sortir la primera estrella i les finestres de les cases, lluny, ja eren totes apagades, de dins del negre de la nit i de l’olor dels ermots em va arribar un miau, i un altre, i un altre, cada vegada més a prop, i de dins d’un tou d’herbes altes va sortir l’ombra sense fer gens de soroll. I l’ombra que s’acostava era un gat molt gros, gros com tres gats ajuntats, i les nines, quan ja pensava que potser les hi veuria blaves com les estrelles, les hi vaig veure de color de mel, de color de mel vella, tota la mel separada de dalt a baix per una ratlla negra. El gat em va passar pel costat i em va fregar el ventre pels genolls, tres o quatre vegades perquè anava voltant el fanal. Em vaig aixecar i vaig agafar el camí de tornada; ell em seguia, però quan vaig arribar als primers horts em vaig girar i vaig adonar-me que s’havia fos. L’endemà, tot picant els plecs de la faldilla de la noia morta i estirada, i escopint pols de marbre sense parar, a més a més de pensar en la claror blava, pensava en el fanal sense bombeta i en aquell gat. I a la nit vaig tornar a anar fins a l’últim fanal. Es sentia cantar la tropa dels grills esparracats i bojos. El gat gros va tornar. No va venir de la terra perduda i de les herbes altes; me’l vaig trobar al davant, amb els ulls de mel clavats en els meus, més negre que la nit de les ànimes. I cada nit va venir. Jo m’asseia contra el fanal, esperava una estona mentre el vent s’enduia les fulles caigudes, i tot d’una me’l trobava a tocar, quiet, com si fos de pedra. Em vaig acostumar a ensenyar-li la dent de la Balbina i, quan la veia, tot ell se’m fregava contra les cames i feia rum-rum sense parar i mirava la dent amb aquells ulls de mel d’abella. I l’última nit ja el vaig trobar que m’esperava. Em vaig treure la dent de la butxaca i la vaig fer saltar sobre la mà plana, però ell, sense mirar-la, va començar a voltar el fanal i anava fent com una corda i a cada volta m’anava lligant al fanal i, lligant i lligant, a cada volta em lligava més estret i jo sentia com si em lligués la vida per sempre, i el pensament se me n’anava més enllà dels horts, camí del cementiri, i tornava i no acabava de tornar entre els camps i el fanal sense bombeta, i jo mirava la nit al meu davant per veure si es feia blava, blava de banda a banda i del darrera fins al davant; i amb el nus al coll i amb un tros de llengua a fora vaig veure que es feia blava i tendra com aquelles estrelles que la Balbina havia brodat en unes estovalles, perquè la Balbina era brodadora i a més a més de brodar estrelles blaves brodava lletres que semblaven flors i branques en coixineres i llençols, i el blau de la nit era blau com aquelles estrelles de fil. Blava; d’un blau com el blau dels ulls de la Balbina, que quan la vaig conèixer li deia la noia dels ulls blaus i que mai més no m’havia recordat que els hi tenia.





La meva Cristina


«Tants d’anys has viscut a dins?… I com t’ho feies?», em diuen. «T’has de fer fer els papers». I em miren i pels voltants de la boca els veig com un començament de rialla. «Torna», em diuen, «torna». Però quan hi torno s’empipen: «Vine demà, encara no sabem res, vine demà passat». I un d’ells, el del bigoti, allarga una mà amb els dos primers dits ben junts i la fa anar com si girés una clau i em diu, clavant-me una mala mirada: «Si no véns a buscar els papers, ja ho saps…». I vinga fer moure la mà… I jo duc una pena que em mata, però no ho sap ningú. Va anar així, i sense testimonis. I no em queixo.

Tot el mar un gemec i un bufarut i farbalans d’onada i jo agafat i llençat, llençat i agafat, escopit i engolit i abraçat al meu tauló. Tot era negre, el mar i la nit, i el Cristina enfonsat, i els crits dels qui es morien per l’aigua ja no se sentien, i vaig tenir esma de pensar que només quedava una persona viva i que era jo, per la gran sort de només ser mariner i estar a coberta quan tot va començar a anar malament. Vaig veure núvols espessos sense voler-los veure, tot jo estirat dalt d’una onada rabiosa, i aleshores, amb tots aquells núvols damunt, em vaig sentir xuclat molt endins, més endins que les altres vegades. Anava avall, entre remolins i peixos esparverats que em fregaven la galta, avall s’ha dit, endut per una gran rierada d’aigua dintre l’aigua, avall d’un pendís, i quan l’aigua es va calmar i va anar baixant de mica en mica, una cua de peix més gros que els altres em va petar a la cama, i ja no veia els núvols sinó la fosca més fosca que fill d’entranya hagi vist, i el tauló em va salvar perquè sense el tauló potser hauria anat a parar on havia anat a parar l’aigua engolida. Quan vaig provar d’alçar-me per caminar, el terra relliscava, i tot i que ja em pensava on era vaig estimar-me més no pensar, perquè em vaig recordar del que m’havia dit la meva mare en el seu llit de mort. Jo estava a tocar del llit, molt trist, i la meva mare, que s’ofegava, va tenir la força d’aixecar-se de mig cos en amunt, i amb el braç llarg i sec com un mànec d’escombra em va ventar la gran plantofada i va cridar, que amb prou feines se l’entenia: «No pensis!». I va quedar morta.

Em vaig ajupir per tocar el terra amb la mà. Era llefiscós i mentre el tocava vaig sentir molt a la vora com un gran gemec de trompa que de mica en mica es va anar tornant un bramul. I entre bramuls i gemecs, com una ronquera de pulmons vells i cansats, el terra es va moure enlaire i jo vaig caure assegut abraçat al meu tauló. Mig estabornit, no sabia ben bé què passava, només sabia que no havia de deixar el meu tauló fins a la mort, perquè la fusta és més forta que l’aigua. Damunt d’aigua revolta una fusta plana és més forta que tot. Volia saber ben bé on era, i quan un costat del cervell va començar a fer-me menys mal vaig provar de caminar endavant; tot era de color de tinta de pop espantat, i s’havien acabat els gemecs i només se sentia glu-glu, glu-glu. I el terra, sota els peus, perquè jo ja tornava a estar dret, era de goma tendra, d’aquella que raja tranquil·la de la soca dels arbres, goma recollida, treballada i assecada i després estovada per la calor, encara que allà dintre hi fes fred i les dents em petessin. Tot badant em vaig trobar altra vegada assegut a terra amb el tauló travesser damunt de les cames. Vaig estirar un braç i amb la mà plana vaig tocar la paret i tota la paret es movia amb un treball d’onada sense repòs, com un neguit molt vell. Vaig agafar el tauló tal com estava de través i vaig clavar envestida de tauló a la paret que es movia, i tauló i jo vam anar enlaire i vam tornar a caure damunt del terra fangós. A cops de tauló! El clavava a terra i quan el tenia clavat feia una passa endavant, i així, amb penes i treballs, caient i aixecant-me, vaig arribar a un lloc estrany: fosc, i al mateix temps ple de colors que no eren ben bé colors, fantasmes de colors, enceses i apagaments de blaus i de grocs i de vermells que se m’acostaven i se m’apartaven, colors que no semblaven colors, que em un foc diferent del foc i que no puc explicar, canviants i fonedissos. Venia una mica de claror, una claror tota prima i malalta, i jo m’hi vaig anar acostant vaig veure la lluna allà fora per entre un reixat de barnilles. Abraçat al meu tauló vaig deixar passar moltes hores. Em sembla. Perquè vés a saber el temps on s’havia ficat. I quan la lluna va decantar-se els colors es van tornassolar una mica i aleshores em vaig adonar que no respirava i que em sortia aigua per les orelles, un regalim a cada banda del coll. I no era aigua, sinó que era sang, perquè es veu que les orelles se m’havien rebentat per dintre, i mentre em passava la punta d’un dit pel coll tebi de sang vaig sentir un sotrac que venia del fons d’allà on jo era i amb el sotrac va pujar una glopada d’aigua amb un baf de peix mal paït. I aquella aigua em va cobrir fins arran d’espatlla, i sort vaig tenir que quedés aturada i que de mica en mica tornés a baixar, però tot jo vaig quedar pudent de peix. Per les orelles, ja no m’hi rajava sang: m’hi passava l’aire perquè el camí de l’aire se m’havia canviat. Vaig picar fort a terra amb el tauló i no va passar res, ni un gemec ni un sotrac. Vaig anar endavant, abraçat al meu tauló, entre llums de colors que no sé si eren aquelles que ja havia vist o unes altres, però que s’anaven esllanguint, i per entre el reixat de les barnilles va entrar una claror de matinada que s’enlaira, i vaig sentir la pau de la mar encalmada, una mena de cosa que no puc explicar, com si el meu món estigués a punt d’esborrar-se. Em vaig aturar i a través de l’aire que m’entrava i sortia per les orelles vaig sentir un respir molt ample entre clapoteigs d’aigua. Després em va semblar que trepitjava tot de pedres, però eren els grans d’una llengua, i tot d’una tauló i jo vam anar enlaire i vaig sentir com si em fessin una gran abraçada. D’aquelles que et deixen sense respirar. Havia mig sortit amb molta aigua pel forat ruixador d’una balena, i el tauló m’havia salvat de sortir del tot, llançat com una bala. I vaig veure coses que ja havia vist moltes vegades, però des de quin lloc més diferent! Era la balena més grossa de tots els mars, la més lluent, la més antiga. Jo havia passat tota la nit a dintre. Clarejava amb pausa i, penjat en el forat ruixador per les barres, que ja començava a tenir adolorides, abraçat al meu tauló a l’altra banda del forat, amb els peus pengim-penjam, vaig veure dos rius que s’ajuntaven amb el mar, molt diferents l’un de l’altre. Les aigües d’aquells rius tenien dos colors: vermell de terra roja, les de l’un, i verd d’herba marinera, les de l’altre. I aquells dos colors feien una dansa calmosa de barreja i separació. Dansa que dansa la dansa dels colors. Jo sóc vermella, jo sóc tota verda. Ara t’hi poso el vermell, ara hi escorro el color verd. El verd s’entafora per sota, ara per sota s’amaga el color vermell… I mentre mirava va sortir el sol, el forat es va eixamplar i jo vaig caure com un roc. Aleshores vaig poder veure el que hi havia dintre. Als peus, gronxat per l’aigua i la saliva, hi tenia un mariner. Pla damunt de la llengua, a tocar, amb la corbata lligada amb un cordonet, l’àncora a la màniga, els pantalons encastats a les cames, la cara morada, els ulls oberts i buits. Tres peixos se li estaven menjant una mà. Els vaig espantar i van anar-se’n, però van tornar encegats. Jo també tenia gana, me la vaig aguantar, i, abraçat al meu tauló, vaig saludar la mort i vaig cantar l’himne. Vaig passar tres dies empaitant peixos i anant d’una banda a l’altra i de tant en tant un cop de llengua m’estampia a la galta. Fins que…, em fa mal dir-ho… Vaig passar aquells tres dies provant de treure el mariner a fora. Ella estrenyia les barnilles i jo estrenyia les dents i m’estrenyia el cinturó per poder fer més força. De tant estrènyer el cinturó se’m va espavilar la gana i em vaig començar a menjar a miques el mariner. Era dur i estellós. Molt nervi. Em vaig estimar més haver de menjar un mariner que no coneixia que no pas haver-me’n de menjar un de conegut. Algun peixarrot l’havia buidat quan encara voltava per l’aigua. Hi era tot menys els ulls i les bosses tristes del ventre. Això el va anar conservant i el vaig poder fer durar més dies. Llençava els ossos més petits per entre les barnilles, però els més grossos me’ls vaig quedar. Les barnilles de la banda dreta eren escalades, netes. Les de la banda esquerra eren un penjaroll d’herba de mar i de petxines i de musclos. Per no menjar sempre mariner, de vegades menjava marisc. El pitjor era la set. Però tot s’adoba. I un dia, per miracle, va entrar un cassonet. De seguida vaig pensar en els arbres de la goma i d’una embranzida, sense pietat, vaig clavar el cassonet pel mànec a la galta de la balena. L’endemà era ple de suc i vaig poder beure. L’aigua del mar, salada, fa la carn dels peixos dolça. Vaig tornar a clavar el cassonet. Sempre havia de fer forats nous perquè les ferides fetes amb el mànec es tancaven de seguida. De tant en tant, si em distreia, ella m’estampia amb la llengua contra la galta i m’hi tenia hores i hores. Navegàvem a poc a poc. Ja havia fet set ratlles a una de les barnilles amb la punta del ganivet. Set dies. Un matí vaig pegar falconada a les barnilles per veure si obria bretxa i tot va començar a giravoltar i jo anava amunt i avall, tan aviat damunt de la llengua com a sota, tan aviat en un costat com a dalt de tot. I, encastat al paladar, vaig tenir esma de fer un crit: «Atura’t, Cristina!…». Em vaig trobar assegut amb el meu tauló travesser damunt del pit. I en aquell moment, sense adonar-me’n, la vaig batejar.

Per entre les barnilles vaig veure mars de tota mena. De blaus diferents i de color de vi, demana, amb onades daurades i muntanyes de gel i boires a la matinada. I jo tremolant i patint. Em deia: totes les llàgrimes de la terra van a parar al mar. I la roba se’m desfeia, podrida. Primer se’m van fer serrells als baixos dels pantalons, després se’m va esfilagarsar la marinera, la roba se’n va anar no sé com, i em vaig quedar només amb el cinturó i amb el ganivet, que tenia el mànec de nacre, travessat en el cinturó. Aviat hi vaig haver de fer forats nous. De vegades, si dormia una estona, somiava que estrenyia el cinturó i que dintre el cinturó ja no hi havia res… Costes verdes! Quan vaig veure aquelles costes vaig resar. Em vaig tornar a jugar la vida i vaig tornar a pegar falconada amb el tauló. La Cristina va enfonsar-se. Vam estar molta estona dintre l’aigua. Quan vam sortir les meves orelles tenien la respiració embogida, però les barnilles s’havien obert com la porta d’una resclosa i jo vaig anar-me’n cap a la mar de Déu que ja no semblava feta de llàgrimes sinó del riure de totes les fonts del món. I jo i tauló anàvem pel mar, així…, gronxats, cap a la terra verda. Hi havia ocells que xisclaven arran d’aigua i em va semblar que el ventet portava una olor d’espígol i de pins. Però tot d’una la vaig sentir venir sense ni girar-me, la seva ombra em va caure al damunt i per la boca embarnillada se’m va tornar a ficar a dins. I va començar el mal viure. Sis mesos, amb les nits senceres, clavant-li cops de tauló per dintre, ventant-li garrotades a la llengua amb l’os de la cama d’aquell mariner, que qui sap on parava. Amb el ganivet li feia creus al tou de la galta i sota la llengua. Li enfonsava el mànec del cassonet, que ja estava rovellat, perquè li fes de metzina, la punxava amb la sivella del cinturó. A l’últim ja no navegava: anava sense esma per damunt de l’aigua, una mica decantada. Li marcava els dies enfonsant-li la fulla del ganivet a la galta que tremolava com si fos de gelatina, i dels senyals li rajava sang blanca i sang vermella. Quan vaig tenir tot el dintre d’una galta trinxat vaig començar a marcar-li l’altra. Un dia li vaig escapçar un gra de la llengua i vaig sentir un bramul que semblava l’orgue del dia dels morts. A les nits li sortia un gemec de molt endins, com si totes les campanes dels campanars del mar toquessin alhora, ofegades pel pes de l’aigua i de la sal. La Cristina es gronxava igual que un bressol i em gronxava per adormir-me, però sempre me’n vaig malfiar. Vaig començar a menjar-me-la. Marcava la creu i després tallava la carn per sota i me la menjava ben mastegada com havia fet amb la del mariner. Un dia els gemecs van semblar gemecs de persona i la Cristina es va enfonsar i es va passar molt de temps dintre el mar. Tot i que jo respirava per les orelles, quan vam tornar a dalt va ser com si tornés de l’infern de l’aigua. Li tallava la campaneta, li deixava el tauló apuntalat a l’entrada de la gola i li ratllava la llengua a ganivetades. Creus i més creus, dies i més dies. De vegades li donava falconada de tauló a la galta, allà on la tenia més buida de carn. Sense parar. La llengua era massa dura; només me li menjava la galta i la carn se li refeia i jo la veia pujar com si fos herba de primavera. Quan li posava l’os de la cama del mariner sota la llengua se’m tornava boja com un conill. Però així que la deixava tranquil·la tornava a navegar, una mica decantada, a poc a poc, com si tot d’una l’aigua del mar, cansada de botre i de cridar, s’hagués fet espessa i difícil. El temps passava, amb els seus dies, els seus mesos i els seus anys, i nosaltres sempre endavant perquè al fons d’alguna entranya fosca sentíem que en un indret que mai no encertàvem a trobar ens hi esperava qui sap si el darrer floc de llum damunt l’ombra, o aquella mena de memòria prima que deixen les coses quan se’n van. A l’últim em vaig cansar. Vivia arraconat en un buit de la galta, i ella m’hi guardava estrenyent-m’hi una mica amb la llengua i jo sentia com si m’encartonés i és que ella, amb la seva bava, m’anava vestint de crosta. I ni ella ni jo no sabíem per quines mars navegàvem fins que una nit es va quedar encallada al damunt d’una roca i en aquella roca va morir, tota marcada per dintre. La platja no era lluny: mitja hora de rem, a penes. Vaig voler obrir les barnilles a cops de tauló i no vaig poder perquè el tauló ja estava tot repodrit dels cantells i s’havia escurçat i aprimat. Amb un gran sofriment vaig sortir pel ruixador i quan vaig ser a fora em vaig deixar relliscar per la gran corba que li feia l’esquena, fins a l’aigua, però no vaig sentir res perquè havia anat a parar a una mena de món que devia ser el món dels llimbs. La mar em va llençar damunt la sorra i allí em van recollir. Quan em vaig despertar em trobava a l’hospital i una monja em feia beure llet acabada de munyir, i jo no me la podia empassar perquè tenia la llengua i la gola com si fossin de pedra. I una altra monja, amb un martellet de fusta, que després em va explicar que l’havien hagut de fer exprés, em picava la crosta, que era de perla, i així me l’anava arrencant. De primer, la crosta, amb els cops del martellet, s’estrellava. I al cap d’uns quants dies es desenganxava a bocins perquè la monja l’anava regant amb un porró d’aigua preparada. I la monja feia la seva feina amb una gran resignació i em deia: «Senyor, la pell de sota la crosta sembla la d’un cuc de terra». I quan ja tenia gairebé tota la crosta arrencada i només me’n quedava a la galta dreta i a mig costat del cap, la monja em va donar uns pantalons de fil i em van dir que havia de presentar-me perquè em fessin els papers. I em vaig presentar i de seguida em va dir allò de com m’ho feia per viure, tants anys, i de si em pensava que els enganyava… I el vent i el sol que planten i maduren m’anaven fent una pell tendra, i sort en tenia perquè tot jo era com el buit de la galta de la Cristina. I quan ja havia voltat prou tornava a l’hospital i la monja em preguntava si la pell em feia mal al carrer, tan prima, i jo li deia que la pell només em feia mal, i molt, quan ella em picava la crosta amb el martellet i me la regava amb aquella aigua preparada que bullia una mica quan es barrejava amb mi. Després em ficava al llit amb molt de compte i dormia malament. Un dia, és clar, em van treure de l’hospital i em van dir que ja estava curat. Em van donar un bon plat de sopa calenta en comptes de la llet acabada de munyir i a la primera cullerada vaig arrencar a xisclar i a córrer perquè tenia el dintre com una nafra viva, rosegat i podrit per tota la carn malalta que havia menjat de la meva Cristina. Vaig sortir al carrer, encara xisclant, en el punt que les criatures se n’anaven de l’escola i un noiet, mig espantat perquè jo me’l mirava, em va assenyalar amb el dit i va dir baixet als altres: «És la perla». Les mans encara em brillaven amb aquelles miques de colors que les petxines tenen a la banda llisa…, i veia els ulls de les criatures, un ramat d’ulls negres i blaus que em seguien i no em deixaven com si s’aguantessin a mig aire sense res al voltant i anessin només a la seva… Em vaig aturar, amb la galta i el mig cap de crosta de perla, tan ben enganxada, tan ben casada amb la meva carn, que mai el martellet no l’havia poguda trencar. I vaig estar quiet fins que les criatures es van cansar de mirar-me i aleshores vaig anar a dalt de tot dels roquissers, fora poble, a dalt de tot, allà on ja no es pot anar més amunt, all on fan niu els ocells d’aigua i on les papallones moren a la tardor. I amb el cor ple de coses que tremolaven com les estrelles a dins de la nit em vaig quedar mirant el mar i la fosca que el cobria. A la banda on el sol es colga s’arrossegava encara una mica de rosa que s’anava fonent, i així que tot va ser ben negre, de banda a banda de mar es va fer una carretera de llum ampla i quieta, i per aquella carretera de llum ampla i quieta passava la meva Cristina amb el ruixador engegat i jo anava dalt del seu llom abraçat al meu tauló, com abans, cantant l’himne de la marineria. I des d’on era, de dalt de tot dels roquissers, el sentia molt clar, allà baix, cantat per mi al mig de tota aquella estesa d’aigua carretera enllà, sobre la meva Cristina, que deixava un camí de sang. Vaig acabar de cantar i la Cristina va aturar-se i jo em vaig quedar sense gens de respiració, com si me n’hagués anat tot per la mirada, fins que la meva Cristina i jo al seu damunt, saludant i callats, ens vam anar perdent cap a la banda on la mar fa la volta per anar encara més lluny… Em vaig asseure a terra amb les cames plegades, i em vaig adormir amb els braços damunt les cames i amb el cap damunt els braços. I devia estar molt cansat perquè em va despertar la llum de la matinada amb els crits dels ocells que no saben cantar. Sortien, tots blancs, dels forats de les roques en grans vols en companyia, fent petar les ales, i es tiraven com pedres al mar i tornaven a pujar brunzents amb peixos al bec que donaven als seus petits, i n’hi havia que en comptes de peixos duien branquetes i miques d’herba, tot per fer niu. Em vaig aixecar, marejat per la cridòria, i el mar era llis com una teulada, i vaig començar a baixar cap al poble i quan vaig ser a tocar de les primeres cases una dona bruta i escabellada va sortir d’una entrada i se’m va tirar a sobre, i gemegava, i em picava el pit amb els punys, i cridava: «Ets el meu home, ets el meu home, i em vas deixar…». I juro que no era veritat, perquè jo no havia estat mai en aquell poble i si hagués vist alguna vegada aquella dona me n’hauria recordat perquè tenia les dents de dalt que li penjaven damunt el llavi de baix. La vaig apartar amb el braç, i va caure a terra, i d’un cop de peu la vaig enretirar amb compte perquè una criatura em mirava des d’una finestra. I vaig anar altra vegada allà on em feien els papers. Estaven celebrant alguna cosa que no sé què era, però tots bevien vi daurat amb unes copes petites. Estaven drets i el del bigoti em va veure de seguida i se’m va acostar amb cara de no voler noses, i en vaig veure un altre, amb maneguins, que parlava baix a l’orella d’un que no tenia cabells, i pel moviment dels llavis vaig endevinar que li deia: «La perla». I tots es van posar a mirar-me i el qui se m’havia acostat em va tornar a dir: «Demà»; i em va acompanyar fins a la porta, i gairebé em va treure a fora, i anava dient: «Demà, demà» —com una cançó.





SEMBLAVA DE SEDA I ALTRES CONTES


1978





Ada Liz


Lentament, Ada Liz comptava els diners que li quedaven. Pocs. Massa pocs per al seu desig insatisfet de soledats i silencis. Li caldria tornar al món del qual de tant en tant s’aïllava i esperar els vaixells amb els oficials i la marineria. Els primers, però, rarament trepitjaven els carrers per on Ada Liz feia ressonar els seus passos. Els esverava la seva estretor i l’aire clos entre cases míseres.

Ada Liz camina descalça per la cambra. Ha deixat el portamonedes damunt del llit, just per a una persona sola. La finestra és oberta a una plaça batuda per les primeres clarors del dia. Els vidres dels balcons, la nit abans, a les cases del davant, eren brillants de lluna i una estrella havia caigut allà on començava la teulada de la segona casa, comptant la primera a la cantonada del carrer Nelson. Ja feia vuit dies que, en enfosquir, Ada Liz obria la finestra i, repenjada a l’ampit, no pensava en la seva jovenesa perduda en el temps. Per a poder-la recordar amb força, Ada Liz tenia els llavis massa joves.

Uns instants la remor que domina la petita cambra és el doll d’aigua del lavabo. Sota aquell doll hi ha uns braços, després un rostre amb els ulls furiosament closos. Després, uns cabells negres s’espolsen i taquen de gotes les parets.

Quins somnis somniarà, Ada Liz?

Se sent el cos retut. Avui cap home no l’ha estreta fortament contra el seu pit ni cap no ha pogut dir dels seus ulls que eren embruixadors. És ella que ha errat pel port amb la seva inexplicable nostàlgia de mars desconegudes. Tocant a les pedres enverdides d’aigua hi havia un vaixell de guerra. El vent brunzia contra la bandera de proa i feia tremolar l’aigua que prenia els llums fins a les seves pregoneses.

Quan Ada Liz caminava cap a la seva petita cambra d’hotel, els cafès eren tancats, i la nit es desfeia en pluja.

Ada Liz, mentalment, tornava a comptar els diners que li quedaven. I, amb propina i tot, només podia viure sola cinc dies. En sentir que la seva llibertat s’acabava, tragué els braços a la nit i a la fosca i, amb les mans obertes, deixà que sordes gotes de pluja s’esberlessin contra els seus palmells. I en la seva imaginació, de cada gota d’aigua en féu néixer vaixells. A mida que partien els anava posant noms. El d’ella també: Veloç, Ardent, Ignot, Ada Liz… Les petites naus navegaven sota tots els cels, sobre tots els mars. Les illes solitàries les esperaven i en aquestes hi havia dones com Ada Liz, que somnia desperta, amb petons als llavis per als mariners.

Però Ada Liz, que ja no camina descalça per la seva cambra, sinó que en aguait a la seva finestra mira navegar a mig aire els seus navilis sense mar, es reserva diners per a, de tant en tant, poder dormir ben sola encara que vaixells de guerra en maniobra atraquin contra les pedres del port vell.

La petita catifa en la qual ella s’eixuga els peus per a no empastifar els llençols, ha perdut els colors, i tot ajaient-se sense cobrir-se, a causa de les nits xafogoses, pensa que una vegada un cònsol se’n va enamorar. Anava a terres més ardents encara. Dakar? Era un home alt i bru; fort en els seus quaranta anys. Tenia les dents blanques i tres nits seguides l’havia volguda, i l’hauria volguda per qui sap quant de temps si així com ella va dir «no», hagués dit «sí», quan ell va proposar-li d’acompanyar-lo.

Hauria tingut una casa amb persianes fines per aturar el sol i una criada negra i un fonògraf amb molta música per a les hores en què el cor en vol.

—No —havia dit ella—. Les persianes serien sense somnis…, i d’una criada, què en podria fer?

—Tindries amor —exclamà l’home, embriagat encara d’uns ulls brillants i salvatges que tres nits seguides s’havien clavat en els seus fins a fer-los enfollir.

—No en desitjo.

—Doncs què estimes?

—Els mariners.

Havia mentit. No que no estimés Edgar i Raül i Esteve i Jim, que cantava cançons tristes acompanyant-se amb l’acordió, i amb Maria-Clara, la petita mona que Ada Liz detestava, enfilada a l’espatlla. Ella, més que res, estimava el mar que la lligava tant a la terra. No s’havia atrevit a preguntar si a Dakar n’hi havia, però li semblava que no podia ser. Terra endins enyoraria no tant el port com els seus passos vora l’aigua quieta.

Abans d’adormir-se, Ada Liz mirà el mapa que tenia penjat davant del llit: era del seu país. De vegades, amb l’índex, resseguia somniosament les ratlles negres dels rius i Jim, en regalar-l’hi, li havia explicat el significat dels mots «latitud» i «equador», i també, casualment, perquè ell havia d’anar-hi, li digué que a Dakar el mar hi era a tocar.

Ada Liz no pot dormir i, com altres vegades, sense que li calgui cridar-los, els seus pensaments es claven en el record d’un home que de debò havia estimat. De cop se sent apiadada d’ella mateixa. Llavors, d’això fa uns quants anys, encara no havia viatjat per mar tota sola ni havia dormit en cap país no fos el seu i ignorava el clapoteig de l’aigua contra les pedres gastades. Ara, aquest home mana els destins del seu país. En el temps que era obscur ella no es deia Ada Liz ni havia après a despullar-se davant dels homes. En el cor d’aquell que li deia «estimada», va posar-hi la seva vida, i a les seves mans, el seu destí.

Ada Liz hi pensa, en el passat. Consirosament refà albes, nits candides, hores amb febres desconegudes en què la remor del vent a les branques atura el cor i aguditza els sentits.

Pensa que ella estima, que ella venera, que ella adora, aquella noia llunyana que havia posat la seva vida tota en el palmell d’una única mà. Aquella noia amb una ànima fèrvida i els ulls fatigats de tant mirar-se en uns altres ulls després introbables.

—Que mires, Ada Liz?

—Els teus ulls, mariner.

Inútilment ha cercat aquells altres dels quals la vida va separar-la.

—Em fa angúnia que em miris així, Ada Liz. Voldria dormir sense sentir pesar la teva mirada.

—Tens por que trobi els teus secrets?

—Que et quedis, com el mar, aquí…

I, ajagut, Edgar posa la seva mà plana contra el seu pit colrat, on les puntes dels dits, prement-lo, marquen rodones blanques.

—No temis, mariner, que els teus ulls no són els que jo voldria ni han estat fetes les teves dents per a desitjar-me a mi.

Després, tot vestint-se, Edgar diu:

—Em caso, Ada Liz. Tinc la promesa a l’altra banda del mar. En els teus cabells hi posaren la nit; en els d’ella hi deixaren el sol. Els teus pits, els han besat molts homes. Els d’ella són com roses per obrir.

Ada Liz sofreix d’aquestes explicacions. Se sent menyspreada i té sang aturada al cor. I amb les seves mans petites agafa Edgar pels braços i l’estreny fortament i el mira amb els seus ulls límpids com si volgués fascinar-lo.

—Mariner, tu et recordaràs molt d’Ada Liz. Jo, de tot el que no hauré trobat en tu. Què hi fa que m’hagin conegut molts homes si ara em tens aquí? Com es diu, la teva estimada?

—Tant és, el seu nom…

—És igual que no vulguis dir-me’l. Ara ja no el vull saber.

—Es diu Maria Teresa, i en ella és humilitat el que en tu és orgull.

—Maria Teresa?… Oh, ella mai no serà Ada Liz. Un dia et trobaràs sol enmig del mar i el vent et portarà el meu nom i la tempesta el perfum dels meus cabells i la calma les meves carícies. Les carícies que t’hauré fet sabent que mai no series meu. Comprens? I com més anys passaran més estimaràs allò que mai no es coneix, allò que sempre es desitja, tot el que mai no es té: l’aire, la claror blanca de les estrelles, el mar que el teu vaixell deixa enrere… Tindràs una casa, fills… Maria Teresa esbatanarà la porta en sentir la teva cançó de retorn…, però un dia, en alta mar, com el dolor en una ferida, el meu record et punyirà i per estar una nit amb mi donaries tantes ànimes com tinguessis. Sóc tot el que es respira, mariner…

Ada Liz, ara clara i pura, voldria fer present el seu remot passat, Edgar li ha escrit que Maria Teresa ja té una criatura i que, criant, els pits se li han marcit.

Els mariners es van casant.

I què?

Si cada dia arriben nous vaixells de l’altra banda de la terra. Molts s’han fet vells i atraquen fatigats de tempestes. Però el temps se’n va. Ada Liz només viu amb l’obsessió d’uns records. Per què, després d’estar-hi tan avesada, ha de sentir-se sola, esporuguida dels anys que ho prenen tot?

Recollirà diners i ja no seran per a passar uns quants dies sense companyia. Anirà al seu país. Tornarà a posar el seu destí a les mans de l’home que l’havia estimada, i deixarà ben lliure el seu destí. Explicarà la seva vida… Podrà fer-ho, si no sap ben bé què ha passat?

—He vist fugir les hores —dirà— i els dies i els anys. Mai ni enlloc no he pogut trobar els teus ulls i un dia no vaig voler anar a Dakar, creguda que era terra endins, per por que em fugís de les mans el color de la teva mirada. Després un mariner amic va explicar-me que hi havia port i barcasses i marineria… D’on veníem, quan ens vam trobar? De quines clarors, de quines tenebres? Jo venia de comptades primaveres florides, dels sentiments que no han nascut, de moltes il·lusions que no han passat. Venia d’amors no sabuts i torno a tu perquè encara t’estimo. Molts homes em coneixen. Tots saben el color de la meva pell… És així, la meva vida. La deixo en el teu respir… Si no la vols…

Anirà al seu costat amb l’ànima ben nua. Què pot fer Ada Liz de la seva llibertat si en uns records ha posat tots els minuts lliures de les seves hores?

I es lleva. Tota la nit ha tingut els ulls oberts. De tan enfonsats fan pensar en les coses que no són. Va i tanca la persiana, la finestra: deixa el dia a fora, a la plaça que ja és sonora de passos i veus de gent. Fa que sigui nit en la seva cambra, que és quan les dones són més belles, i s’encara amb el mirall. Però, no podria explicar-ne els motius, s’avergonyeix i renuncia a l’examen. Per a enamorar té les paraules, i un passat dolcíssim com a present. Amb les mans encreuades on els cabells moren, passeja per la cambra… «Faré que la meva veu sigui vent per a la teva ànima i la tenebra dels meus cabells, ombra verda per al teu cor. Et besaré els llavis amb una rosa a la mà i en els meus ulls negres trobaràs camins blaus que seran la teva mirada en la meva… La boniquesa que puguis trobar en mi serà la que m’hauran deixat les teves mans en acariciar-me i tot el que tu desitgis seran els meus desigs…».

Ada Liz comença a plegar la seva roba. Esquinça unes cartes apassionades d’un oficial que li deia «divina» a cada pas i una postal d’un altre que ara no recorda qui és. També troba, en la cartera de la seva maleta, un llibre de versos que d’anys no ha llegit.

De partir, n’està ben resolta; només li reca de pensar on seran els seus passos quan les tardes declinen a les antenes dels vaixells.

Ada Liz estengué el braç per agafar una mica de mar sense onades, però la proa era tan alta que el seu desig morí.

Després fità l’horitzó i va estremir-se. El capità, que passava, lloà una flor que ella duia i la invità a prendre un còctel en la seva cabina. Ella renuncià amb un somriure: digué que la fortor de quitrà la marejava i que li calien aire i soledat.

El vaixell passava per camins de mar solitaris. L’escuma que a banda i banda deixava, moria lentament. Un núvol s’estengué de pressa per l’horitzó que feia somniosos els ulls d’Ada Liz i el capità augurà tempesta.

Ada Liz s’assegué damunt un rotlle de cordes, encengué una cigarreta i enyorà les estrelles, encara per néixer, que els núvols no li deixarien mirar. El vent jugava amb els seus llavis. Lúgubrement la sirena fuetejà els espais. Ada Liz pensava en roses i en el seu pensament refeia l’ombra de tots els navilis que l’havien colpida amb tanta majestat.

Com s’han ennegrit, els núvols!… Quan el vent furiós s’aixeca, la tempesta és a punt d’esclatar.

—Ada Liz, fuig de coberta!

El timoner, cellajunt, només mira endavant. Ada Liz s’aferma en una negativa rotunda. El capità torna al seu costat.

—Una nit vaig tenir-te… —diu tot apropant els llavis als cabells d’Ada, feixucs i brillants—; els teus carrers eren silenciosos. Ara em perdo en el teu silenci i en el desig que em consumeix de les teves mans… He de tenir-te, encara.

—Perquè això fos, hauries de despullar-me dels meus somnis —respongué ella amb el cor absent.

—Besaré les teves espatlles nues i faré callar el meu cor que batega fortament per tu.

Ella somrigué tristament i les seves dents atragueren els llamps.

—Atura el teu cor, si el teu cor vol amor, i aparta’l de mi…

—Et vull, encara. Romandré quiet i m’aniràs donant els teus somnis fins arribar a la pura nuesa… No veus que els meus vaig deixar-los, un vespre, sota la Creu del Sud?

En aquest punt les onades començaren a encabritar-se. Una de més ardida es desféu contra el vaixell i deixà gotes d’aigua en el front d’Ada Liz i en les seves parpelles que s’abaixaren. Ada Liz llençà la cigarreta i, girant-se resolta, mirà de dret el capità.

—Si fos una flor, podries collir-me. Però no ho sóc, capità. El teu vaixell em porta a retrobar uns ulls on vaig descobrir la vida. Per això, tu, mai no em coneixeràs. Salva la teva nau de la tempesta i fes-la audaç per a les boires de l’hivern.

El vent brutal ho assotava tot. El vaixell féu un cabussó i un núvol d’escuma llepà la coberta. La veu del capità, donant ordres, batia la nit i dominava. Ada Liz havia desat les llangors i àvidament aspirava el perill. Les ones s’encruelien amb ella, agafada fortament a la barana, com si tot el mar volgués submergir-se en el seu cos que tenia les mans fatigades.

Aquella nit fou llarga. A baix, a les màquines, els fogainers estaven retuts. El mar, que constantment escombrava la coberta, s’havia endut un mariner.

El timoner tenia sang a les mans.

Quan Ada es despertà, féu un crit. Dormia, nua, en el lloc on havia refusat d’anar. En una cadira del costat de la llitera, la seva roba xopa feia un pilot. Dolçament el vaixell es gronxava. El mar devia ser llis i les rutes marines refetes.

Ada Liz no recordà on anava, ni per què era aquí. Potser els seus somnis l’havien deixada en el mar? Fou en aquell moment que sentí passos a coberta, sobre mateix de la cabina. Després els passos venien per una escala, per un corredor… S’assegué amb les cames fora del llit i, castament, cobrí amb el llençol els seus pits tremolosos.

Els passos, aturats davant la seva porta, a l’últim la feren glatir. S’aturaven, els passos? I una veu que mai no hauria cregut tan coneguda preguntà:

—Dorms, Ada Liz?

Contestaria?

—El dia és alt i ens hem perdut. Ho sento per tu, Ada Liz, no per mi.

Amb el silenci per resposta, ell va entrar. Anava nu de mig cos en amunt i els cabells li queien sobre el front cansat. Impensadament, els ulls d’ambdós es trobaren i en restaren esglaiats.

—Ada Liz, què tenen els teus ulls? La tempesta els ha fet verds i blaus i canviants com aiguamarines… Tanca els ulls! —comminà ferotge.

Ella no obeí i amb els ulls estranyament oberts i amb la veu sense modulacions ni nostàlgia, però en un retret, exclamà:

—Capità…, m’has despullat dels meus somnis…

Ell empal·lidí i tremolà de cap a peus, perquè violentament advingué el record d’un dia en què la nit era avançada.

Per absència de paraules, Ada Liz reveié els petits navilis un dia nascuts de les gotes de pluja i que duien els noms que ella els posava: Veloç, Ardent, Ignot, i n’hi afegí un de nou sense pensar-s’hi: Creu del Sud.

Quan els somnis d’Ada Liz morien, el capità besava els seus genolls i, sense tocar la pell, amb els dits lleus, apartava la roba.

—Si t’he despullat dels teus somnis, em deixes omplir-te de records? Reposa, Ada Liz, ara que els teus ulls són càndids. Deixa que besi els teus genolls… Plores?

Havien nascut llàgrimes clares en els ulls d’Ada Liz. Si hagués pogut pensar, potser hauria trobat que plorava per l’aigua insondable o pels cors humans perduts en alta mar. Però les paraules tan vives no li deixaven destriar el perquè dels seus ulls humits. Fou llavors, en el punt que els núvols morien on els horitzons comencen, que el capità preguntà a Ada Liz:

—On anaves, somniada, sinó a mi? Qui enyoraves, sinó jo, que no havia deixat pensaments en tu? Cada llevant t’he trobat en el meu cor, i en retrobar-te no et deixaré perdre. On anaves, sirena, sinó al mar, que sóc jo?

—Anava…

—A mi!

—No. Anava… Oh, digues on anava… Digues per què he pujat l’escala d’aquest vaixell i per què ahir…

—Avui! Mira el mar. Els teus records comencen. Aquesta matinada jo t’estrenyia contra el meu cor. Per això la flor que duies s’ha desflorit i ara em perdo en tu i a tu hauré de demanar-te que m’alliberis…

Ada Liz no comprèn i ell es decanta sobre el seu rostre.

—Tinc set de tu, Ada Liz. No tinc paraules per dir-te, sinó tendresa per donar-te i passió per desvetllar el teu cor que ara dorm com un llac. Tinc els meus braços per al teu cos i els meus llavis per a la teva boca i tots els meus desigs abocats a tu… Ada Liz… De les teves mans no em vindrà cap carícia? Cap, Ada Liz?

I les mans d’ella van fins al front d’ell i fan els cabells enrere, que tornen a caure tot just apartats. Silenciosament davallen pel coll, on s’aturen a resseguir-ne les venes, es posen a les espatlles que aviat abandonen, i una mà, violentament, s’encasta sobre un cor que bat amb fúria.

Contra una platja deserta el mar ha llençat el cos mort d’un mariner. Té els ulls oberts, i una àncora que porta tatuada al pit, de tant en tant, la cobreixen les onades.





En una nit obscura


«Per què sóc en aquesta cambra?», vaig preguntar-me tot d’una. Però, la resposta, el pensament va negar-la i, junt amb altres, s’ha perdut.

—Veus? —exclamà Loki, que seia a la meva falda—. Les finestres de la meva casa són per fer bonic. Ni claror ni vent no les travessen… —i afegí amb una gran naturalitat—: Saps? Em van fer néixer perquè només visqués a la nit.

Jo he vingut de nit en aquesta casa que únicament té una cambra. Hi he vingut no sé com: gosaria dir sense passos. Veureu que… Però, què en trauria, d’explicar-vos el camí, si sempre serà el més perdedor per als qui no saben trobar-lo? I aquesta noia com no n’hi ha d’altres en cap somni, qui podria imaginar-la, i menys encara descobrir-la, en aquest paratge inconegut on no priva que ens estimem el retruny dels canons? Jo he explicat a Loki què era la guerra. No ho ha entès. Millor, patiria i no cal.

Penseu que jo estava boig. Havia vist caure molts companys. D’altres, malferits, gemegaven mentre perdien sang. Un ha quedat amb els ulls buits. Queia la tarda quan el combat finia. I feia tres dies que hom no parava d’enterrar homes! En sortir la primera estrella el fragor de la lluita s’havia extingit, i el cel, trist i pàl·lid, es cobri de núvols que engoliren l’estrella. No sé com ni per què vaig començar a caminar.

—On vas? —va preguntar-me aquell company que tots els qui delerem de ser sols amb els nostres tedis tenim malgrat que no volem. Dos dies i dues nits hem estat costat per costat a la trinxera. El seu esglai, que feia per matar amb els mots «pàtria», «ideal», «llibertat», m’encomanava coratge; tot i que a estones era viu en mi el desig de matar-lo per tal de no sentir-li la veu—. On vas? —No vaig respondre. Havíem passat la nit clavats en un mateix lloc: tots els homes colze amb colze, els ulls sense veure-hi de tant mirar. Ni una mica d’alcohol per a agafar forces: només nervis i records. Bé, records, de moment ni això. Un exhauriment total. Una sensació d’animalitat. Com si tots els meus desigs convergissin en un de sol: dormir. Però els meus records són tossuts i vénen i se’m fan seu el pensament que s’omple d’ombres. A vegades, un home sent una set infinita d’amor. És com un deliri. I et llences a estimar amb la seguretat que ha nascut el que cercaves: és quan et sents defraudat. Això, tots ho hem viscut. En mi, havia estat funest. Com més apassionats som, pitjor. Mireu, diuen que sóc un home valent. A mi em sembla una asseveració falsa; allò que ens enforteix són els desenganys. I si de fet el coratge es fonamenta en un menyspreu de la vida i de la mort, ja no té massa mèrit. Decebut en els meus somnis, m’ha esdevingut així. Vas per la vida un si és no és mecànicament. Tu saps que tens una ànima o que posseeixes una gran quantitat de passió: que no gosa mostrar-se perquè… Fujo d’allò que volia dir. La nit, doncs, venia fosca. Jo avançava, avançava… Enfollit per tots aquells dies de trets, d’explosions eixordadores. Ni un pam de terreny no havia estat cedit.

Però ara jo deixava tota la guerra enrere.

Vaig aturar-me a escoltar la remor del riu que em barrava el pas. Jo no veia l’aigua, però en percebia la frescor, el perfum que aspirava fins a sentir-me’n amarat. La remor, monòtona, apaivagava els meus nervis malalts. L’obscuritat per moments s’intensificava. S’aixecà una mica de vent, i a la remor del riu s’ajuntà la de les fulles sacsejades per ell. Vaig repenjar-me a un arbre. Ni una engruna de tabac per a fer una cigarreta! El cel, cobert de núvols, els devia veure córrer, no pas jo. Pensava: «Per tal que algú visqui cal que algú mori». Vaig viure per l’estupidesa del descobriment. I tot d’idees absurdes acudiren: desviar el curs del riu, canviar les muntanyes de lloc… De cop un pensament em trasbalsà. Quin riu és aquest, i per què és aquí si jo sé que aquesta terra és erma i desolada? D’on ha sortit aquest arbre i tots els que endevino per la remor del vent entre les branques, si he fet quilòmetres i quilòmetres d’aquest país sense trobar un bri d’herba? I us asseguro que no era cap miratge, perquè sentia la frescor de l’aigua aquí, contra la cara i el pit, que tot jo me’n sentia saturat.

Per tal de convèncer-me que vivia una realitat vaig continuar camí avall, sempre al costat del riu que, fos on fos que jo decantés, no em deixava. Els meus peus ensopegaven amb la malesa poc atapeïda per a privar-me el pas, quan vaig topar amb una paret alta, que era —jo no ho sabia en aquell moment— de la casa d’ella. Una paret alta, feta de troncs i, com aquella, tres: però amb dues finestres les primeres i una petita porta la darrera.

Vaig donar la volta a la casa: les finestres no tenien finestrons ni persianes, però estaven il·luminades, i aquesta és la raó per la qual vaig mirar a dins, on hi havia una noia que somreia. Estava asseguda i jo no veia què tenia a les mans on s’havien aturat els meus ulls. Deixeu que us parli de la noia… I, què en trauré, de fer-ho? Si us dic que era molt bonica, us ho creureu o potser direu que és mentida, qui sap? Però la veritat és que ho era, si bé la bellesa no ho és pas tot, en una noia. Jo, que després l’he estreta en els meus braços, que l’he sentida sospirar d’amor sota el meu pit, que m’he embriagat només amb el perfum dels seus cabells, puc dir-vos que la forma dels ulls o la perfecció dels llavis no ho són pas tot per a estimar.

Potser és la manera de dir les coses, o de mirar, o de somriure, allò que verament us embogeix…, però les coses difícils d’explicar és millor deixar-les…, o prendre-les un altre dia; un dia que no sapiguem què dir.

La noia va aixecar-se i es dirigí vers la porta, la qual cosa la féu desaparèixer al meu esguard, i sortí a respirar la nit que tota va omplir-se d’ella.

Llavors el meu desig m’hi portà prop. Va mirar-me sense gota d’esglai. La seva veu, dolça com l’amargor dels qui han sofert molt, vingué a mi.

—Vine…

Junts vam entrar a la cambra que després he recordat tant. La claror hi era tenuíssima i l’atmosfera suau.

—Seu. —M’indicà el seient que era molt baix—. Ara voldria… —continuà, i, com un fill petit que jo hagués tingut, s’assegué a la meva falda—. Voldria que no hi hagués llum. Només la claror de la nit… —i dolçament m’envoltà el coll amb els braços i la seva boca, contra el meu coll, digué coses—. És com si t’hagués esperat de sempre, d’enllà del temps, de quan encara no esperava…

Jo pensava en amors meus llunyans que ja no em semblaven amors. Pensava en els meus odis que desapareixien. En les meves inquietuds que cedien amples camins al repòs. Hauria volgut saber per què era allí, qui havien estat els seus pares, quin cel l’havia vista néixer i quin país l’havia tinguda d’infant; però ensems temia de desfer tot el que no sabia si era veritat malgrat que jo estrenyia la noia contra mi amb tanta de força que el meu cor sentia el seu. Ella m’havia esperat sempre i jo l’havia desitjada de sempre: una noia així, feta de tendreses, que dugués pau al meu esperit, que el penetrés profundament, abans de fer-se’m seu per la carn.

A la paret d’enfront on sèiem hi havia un calendari amb els dies marcats amb una creu. Es va adonar que el mirava i m’aclarí:

—Comptava els dies, saps? Cada nit vinga comptar dies. No sabia quin camí et portaria vora meu. M’hauria agradat que fos pel de les estrelles.

—He vingut pel camí dels desigs i me’n tornaré pel camí dels records.

—Què són, records? —Em va semblar que s’esverava d’haver fet la pregunta i vaig deixar la resposta. Els seus llavis cercaren els meus i no sé que hi hagi res al món tan dolç com els seus petons.

En deixar-la fou el meu cos que partí. El meu pensament no m’acompanyava perquè era presoner, sense que per cap motiu hi intervingués la voluntat, en les presons de l’ànima de Loki.

Aquell dia fou de treva. Recompte de botí de guerra. Calia fortificar les posicions recentment conquerides. En enfosquir aparegué l’aviació enemiga. Ajagut a terra, jo pensava en Loki. Per què aquest nom i no un altre, si jo tenia la més absoluta certesa que no era ella qui me l’havia dit? M’adonava que ella esdevenia la meva preocupació dominant, que vivia en ella, per ella i amb ella. Que havia arrelat profundament en la meva ànima i s’havia ensenyorit del meu esperit. Com mai no m’havia passat amb cap altra dona; però, és que ella ho era realment?

Com el dia anterior el cel es cobrí de núvols. El crepuscle estava impregnat d’una punyent tristor. Loki… Per què dintre meu havia d’exercir aquesta atracció un nom tan absurd? Loki…, i vaig adonar-me que l’estimava terriblement. Perquè era l’amor veritable, potser possible només, per la seva intensitat, enmig d’aquesta sensació de mort.

—Loki… —I vaig agafar-la barroerament—. Loki… —L’havia trobada en la seva casa de finestres petites—. Escolta…, tu saps què és la mort? Jo sóc aquí perquè faig guerra. —Li parlava talment a un infant—. He de defensar el meu país. La llibertat del voler del meu país. —Parlava amb idees del meu company, amb la fe amb què ho feia el meu company, de la qual el meu escepticisme es mofava. Jo havia anat a la guerra per desig d’aventura, per necessitat d’ambients nous, per fugir de mi mateix, que em detestava, i llançar-me al que fos mentre equivalgués a semblar-me que treia algun profit de la meva inutilitat. Em sorprenia de les meves paraules, de la seva sinceritat, dites arran del rostre de Loki, dintre els ulls de la qual jo veia passar la guerra—. La guerra és dura, és cruel… Quina sort de poder tenir els teus braços i de sentir la teva veu! —En un estrany accés de desesperació—: La guerra ho destrueix tot, tot, tot! —i ara amb una gran tendresa—: Un dia puc morir-me, però què hi fa? Passi el que passi sempre seràs meva… Voldria tot el món contra mi i no m’espantaria perquè… ell no ho sap, que jo t’estimo tant… —Ignoro l’estona que vaig parlar. M’embriagava dels meus mots, que ella absorbia amb els ulls. Però la noieta del dia abans es tornava una dona. La seva bellesa, immaterial, esdevenia humana, i tots els meus sentits van desitjar-la. Els seus ulls clavats en els meus no podien cloure’s—. Potser demà ja no tornaré… —No em comprenia?—. Ets l’única cosa bona que he trobat en la meva vida… Tot el meu passat, tot el meu esdevenidor, són dintre aquesta teva mà petita… —I la meva mà, sense jo voler-ho de tant desitjar-ho, pujà per la seva cintura, lentament, fins a trobar un pit que deleraven els meus llavis.

I cadascun de nosaltres vam ésser de l’altre en un lliurament recíproc. Arran del seu respir vaig beure una paraula: vella com les coses. Vida. Va pronunciar-la amb tota l’emoció i amb tot el significat. Vida.

I jo vaig dir el seu nom, quan respirava sota el meu pit, en el punt que venia l’alba.

—Loki…

«Malgrat la forta resistència enemiga hem ocupat noves posicions».

Els soldats avancen, llurs vestits confosos amb la terra. El sol fa brillar les baionetes. Entren en el lloc on hi havia hagut un poble. Hi ha un cavall mort que barra el pas i els obliga a dividir-se. Els soldats han vingut de lluny. Les seves cases han quedat enrere. N’hi ha de tots els camins, però per arribar fins aquí han hagut de travessar rius i caminar per carreteres amples. Vénen amb la seva joventut que ara comença a tenir passat. Si després d’això viuen, hauran après d’ésser homes… Els carrers desfets s’inunden de soldats. Cal triar on poder improvisar el quarter general. Ahir, d’aquest poble, sortien cortines de foc. Avui el sòl és ple de ruïnes en silenci. El dia és ben clar i el cel és d’un blau diàfan. La majoria de presoners enemics han mort gangrenats.

Sento un dolor rabiós a l’espatlla: com si amb ganivets em burxessin una ferida oberta. La infermera que té cura de mi és una dona de mitja edat. Té el rostre encès, i els cabells, un ble dels quals s’escapa de la còfia d’una blancor dubtosa, són entre rossos i blancs. Té una gran pràctica, es veu, i m’ha explicat que sempre la destinen als hospitals de sang més pròxims a les avançadetes. Em pren el pols, em posa la mà ai front —una mà endurida i rasposa—, amb un aire masculí de persona sense dubtes. Es pot conservar l’energia i l’enteresa enmig de tants…? I no acabo la pregunta. El dolor a l’espatlla em faria renegar. Però estrenyo les dents i em recordo de Loki. Quantes hores dec haver passat sense poder-hi pensar? Aquesta nit fugiré d’aquí i aniré a cercar-la. Em vénen unes irreprimibles ganes de plorar, perquè…, tot d’una recordo que ahir volia anar-hi. Vaig fugir del llit, vaig saltar per la finestra. Veia on posava els peus, car la nit era clara. Només un petó de qui jo estimava m’hauria bastat. No dolç, sinó apassionat, interminable: com els de la darrera nit. I en aquesta cambra tan trista evoco la seva presència absent, i parlo amb ella.

—Ferit, vaig caure. No vaig poder trobar la teva casa amb finestres per fer bonic. Sé que ets única, que, com la terra on he nascut, per mi no n’hi ha d’altra. Que ets la millor de totes les dones que mai no coneixeré. Impossible de comparar a les que he conegut. Vull estar amb tu, ben sol, i sentir la teva veu quan el meu alè és en el teu alè. Diré el teu nom baixet: arran de llavis sense gosar tocar els llavis. Et parlaré de tot allò que no entendràs, i els teus ulls s’obriran per comprendre i faràs una creu als dies del calendari, no per les coses que han de venir, sinó per totes aquelles que se n’han d’anar. Enyoro la teva presència per altra banda tan viva tothora; i aquestes nits que és com si valguessin per totes les nits de la meva vida i haguessin servit per a portar-te a mi. Veig la teva casa, les finestres, el silenci, els teus passos, els teus ulls dintre els quals neixen somnis. Vull! —Vaig pensar, i vaig tenir-te.

He mort en néixer el dia. Per tal de poder anar amb Loki vaig arrencar-me les benes, i la ferida, a l’acte, s’eixamplà i s’aprofundí. Mai no hauria dit que hi hagués tanta de sang en el meu cos. El dolor de l’espatlla minvà. De primer, a poc a poc, s’apagà el llum. Les coses començaren a perdre color, quietament. Els impactes de la paret, la paret que tinc davant dels ulls —car aquest hospital, abans ajuntament, havia estat protagonista i escenari, tot alhora, de formidables lluites—, es fongueren. «Tot fuig», jo pensava. «Aviat em trobaré fora d’aquí. Si això s’esdevé podré anar on em semblarà, puix que el terreny és sense entrebancs que deturin. Entrebancs com són ara els peus del llit que no em deixen arribar a la finestra, i, si aquesta és tancada, el perill d’esberlar-me el cap contra les parets». Però llavors em passà una cosa estranya amb els peus: els perdia. I les mans. Sentia un glu-glu. Era la sang, que, a borbolls, s’escapava de la presó de les venes. Em vingué son: com mai no n’he tingut de tan forta. Jo volia mantenir els ulls ben oberts per veure si les coses, junt amb la claror, tornaven: debades. Quan vaig pensar que potser era mort, ja ho estava.

Sento l’aire que m’han fet en tapar-me tot amb un llençol. No he escoltat què deien els qui em voltaven, perquè no m’interessava.

Llavors m’han deixat: ben sol amb l’home mort que jo era. Però les meves orelles percebien les més lleus remors i al meu cor, rebel contra totes, hi havia restat, única, una gota de sang. Això m’ha permès de llançar els meus pensaments vers el lloc desitjat. Però han tornat sense companyia. «Loki» duien clavat en el més pregon de tot en anar-se’n…, i tornaven amb el nom per guiatge.

Quina nit tan obscura tot al voltant!…

I de cop la remor inconfusible del combat. El xiulet dels obusos que aixequen brolladors de terra en esclatar. L’aliret d’un soldat que avança foll de coratge a desafiar les bales. I aquell n’arrossega d’altres. Les trinxeres són els sots fets pels obusos. Les metralladores devoren les cintes. Els fusells es rebenten de tant disparar. Per cada soldat caigut en neixen el doble.

I calla tot.

Suau, ve la remor de l’aigua riu avall. El riu és al meu costat; se’n duu moltes coses inútils, es fica dins els meus ulls: passen els arbres, el vent que els sacseja les fulles, la frescor en el meu pit que se’n sent inundat…





Nit i boira


—… Si tots els que som ací poguéssim tornar dintre un ventre, la meitat moriríem trepitjats pels qui voldrien ser primers. Un ventre és calent i fosc i clos…

Jo abans deia: «fes el mort». Era quan encara no m’adonava que sóc una ombra. Ara callo. Res no justifica que m’hagin convertit en ombra. Encara hi ha el vent, encara hi ha arbres en altres països i gent. Més que fam de menjar tenia fam de gent, aleshores. Quan em venia aquell deliri m’hauria estavellat el cap contra un mur. Com més en moren ací, més m’agrada. És una joia tan pregona, tan complexa, que no es pot descriure. Ja fa temps que Meier va morir. Pudia. Tots puden. Per això, abans, tenia fam de gent. La gent dorm, es lleva, es renta les mans, sap que els carrers són per caminar i les cadires per seure. És polida, la gent. Fan llurs necessitats en un racó i tanquen una porta perquè no els vegin. Tenen mocador. Apaguen el llum per fer l’amor. Meier s’orinava sempre. «C’est pas de ma faute», deia amb un accent grotesc, al principi, per disculpar-se. Després ja no deia res. Dormia al meu llit. La primera nit que vaig sentir-me la cuixa molla, tèbia, una glopada d’ira salvatge em pujà al cap i vaig clavar-li la cullera al coll. L’enfonsava amb tota la meva força i sentia la seva ranera ran d’orella. Tot d’una, em donà un cop de genoll al ventre. Els braços se m’afluixaren i el vaig deixar.

A mi van agafar-me a Bordeus, el dia 14 de març de 1943. Sis dies de presó francesa, set pallisses fins a la sang.

A casa, quan jo era petit, teníem una peixera amb tres peixos vermells. Els mirava hores senceres. Sembla que mai no topin amb el vidre. Pensava: «Si no el veuen, com s’ho fan per a endevinar-lo i girar al moment just?». Una tarda em vaig quedar sol: el pare era a treballar; la meva mare havia anat a l’hospital a veure una amiga seva que tenia un àntrax a l’esquena. Em vaig acostar a la peixera i vaig agafar un peix. Es debatia frenèticament dintre la meva mà. Obria la boca, els ulls li fugien del cap, brillants i rodons. Tenia una taca blanca a un costat del llom: els altres dos eren tots vermells. Vaig tornar-lo a l’aigua. Quan em va semblar que ja estava refet, vaig tornar-lo a treure. El vaig tornar a l’aigua. El vaig tornar a agafar i vaig continuar l’experiència fins que va morir. Vaig fer-ho per joc, perquè volia veure què faria, no pas desitjant que morís.

Em treien i em tornaven a la cel·la. Me’n treien per apallissar-me i m’hi tornaven perquè em refés, per poder-me apallissar una altra vegada.

Per això, ací, al camp, estava tan content de no tenir una taca blanca. A vegades tenia por que me’n sortís una. Si hagués tingut un mirall, hauria estat tranquil. M’hauria mirat cada matí i no hauria hagut de molestar un veí de llitera.

—Tu connais? —M’ensenyaven un retrat: era una noia jove amb un ble de cabells que gairebé li tapava l’ull—. Connais pas? Connais pas? Salaud! —M’havia agafat el nas amb dos dits que estrenyien com unes tenalles i anava torçant—. Fais pas l’imbécile, voyons…, avoue… —S’excitava. Quan ja no ho podia aguantar més, li vaig agafar la mà. Vaig sentir un cop terrible a l’estómac. I la pluja de cops—. Connais pas la poule? Avoue!

Si tots estiguessin quiets, no en moririen tants. Els hauria d’haver avisat. «Feu reserves de força». Però si els ho hagués dit se n’haurien mort menys. A Meier n’hi havia fet fer, de caminades! «Vés a prendre el sol, vés: amb l’aire del caminar se t’eixugaran les calces». Em creia. L’idiota no s’adonava que com més corria pel camp, més orinava. Si els hagués pogut fer passejar tots, hauria estat menys llarg. Aquesta massa d’homes, de residus, s’hauria anat fonent, però aleshores hauria quedat jo sol. I m’haurien vist. Hauria estat visible. Potser valdria més que m’haguessin posat a eixugar.

Un dia va arribar un camió ple de malalts. No els va maltractar ningú: només els van posar a eixugar. A mesura que els baixaven del camió, els feien seure en un banc. No se’ls sentia caminar: la flonjor de la neu ofegava la remor dels passos. El cel es podia tocar amb les mans. Era cobert, gris, feixuc. Quan van tenir tots els malalts asseguts a fora, no hi van pensar més. Al matí encara n’hi havia set de vius. És bonic, un cadàver glaçat. Net. Un va quedar eixancarrat, amb les cames arronsades, i es cobria els ulls amb les mans. El belga li va passar el braç pel plec del genoll dret i em va dir: «Agafa’l per l’altra nansa». El vam portar així a la pila. En tornar, vaig veure que amb el cap havia fet un solc a la neu. N’hi havia que encara pesaven.

… I no vénen… Potser ja no vindran. Havien d’haver vingut el mateix dia, a la tarda.

Quan vaig arribar el camp em va semblar un paradís. La portalada ampla i les torres de guaita li donaven un aspecte de fortalesa: però a dins… Hi havia, a l’entrada, unes barraques de fusta d’un verd tendre, amb parterres de flors, al voltant d’una placeta. No eren les nostres, és clar. Un declivi suau. La primera cosa que van fer fou prendre’ns tot el que dúiem. Tot. Ens van portar nus a la dutxa. Jo encara tenia carn viva a l’esquena. Dutxa gelada, dutxa bullent. Una hora de cua per donar-nos la roba, uns pantalons i una jaqueta ratllats. I a viure. I crits. «Schwein! Scheisse!». A viure!

Si voleu veure pantalons de pijama de setí negre, a la barraca de les prostitutes en trobareu. Quan encara treballava al túnel, m’imaginava que una nit l’assaltàvem i fèiem banderes amb el setí negre i travessàvem el món com una processó d’ombres. Reminiscències literàries, encara. És quan vaig començar a pensar en la noia del retrat. La recordava amb una gran precisió, com si l’hagués coneguda; més que si l’hagués coneguda. Un front estret, un nas llarg ample d’aletes, un ull molt obert, viu, els llavis prims. Molt bruna. I aquell ble de cabells que li queia sobre l’ull esquerre… A vegades, al túnel, sentia una angoixa sobtada. Com aquell dia que em vaig deixar la cartera sobre una taula del Servei d’estrangers de la Prefectura, tot baixant l’escala una inquietud fosca me’n va fer adonar… La sentia tot d’una quan empenyia una vagoneta, mentre enfonsava la pala a terra. Vaig passar qui-sap-los dies sense saber d’on venia aquella angoixa que a estones no em deixava respirar. Una nit vaig trobar-ho. Era el ble de cabells sobre l’ull del retrat. Aquella nosa. Sentia un desig violent de tirar-lo enrere amb la mà i deixar la cara lliure i nua, aquella cara que és la darrera cosa humana que he vist. No pas ganes d’acariciar el front. Un simple desig irracional de moure aquell ble, de tornar-lo a posar darrera l’orella.

Aleshores el meu únic anhel era respirar el vent que venia del pujol. Un aire pur que semblava que portés olor de flor i em feia pensar en una tarda de diumenge que havia passat vora un riu, entre els joncs… Aleshores… Perquè ara… Aleshores encara em rentava i em despullava a la nit, a despit del fred. Encara m’adonava dels polls. Quan podia m’estirava a terra bocaterrosa i passava estones amb el cap entre les mans contemplant els brins d’herba i les formigues que eren les úniques coses vivents dintre aquell univers de fusta, de rails i de ciment. Ara, quan penso en les fulles tendres dels arbres transparents a contrallum, en el sol sobre l’aigua, en les flors, en els petits insectes blaus i daurats que s’enfilen per les tiges, en les molses flonjes i humides, em semblen un excés i inútil, oliós, massa gras, una malaltia tropical del món, del gris i de la neu —i una nàusea m’omple la boca de saliva.

Quan Meier morí vaig guardar-lo dos dies al llit. Els feia veure que encara estava malalt i així em podia menjar la seva sopa. A la nit no era tan desagradable mort, perquè ja no s’orinava. I de morts… Ja feia nits que dormia amb el cap separat per la llata de fusta de la barraca d’una muntanya de cent o dos-cents cadàvers. Al segon dia el belga se’n va adonar. No va dir-me res, però quan repartírem la sopa em prengué el pot de Meier i em mirà fixament. «Lladre!», li vaig dir, i tot jo tremolava de ràbia. S’acostà el pot a la boca i m’anava mirant. Vaig saltar-li al damunt. Ens separaren a cops de matraca. Ell tenia tota la boca plena de sang. Jo vaig quedar amb la cara inflada tres dies. Quan vaig estirar-me al llit vaig veure que ja se l’havien emportat. M’entrà una tristesa infinita i gairebé vaig plorar. Va ser el darrer eco d’aquell món lluent d’on m’havien tret tenallat pel nas; la darrera palpitació dels seus sentiments complicats i sumptuosos. Aleshores encara pensava, de vegades: «Si surto d’ací viu, com seré? Sempre em semblarà que duc a passejar un riu de cadàvers. Que només puc engendrar fills amb aquells ulls immensos dels famèlics, amb els sexes monstruosos penjats dintre l’arc prim de les cuixes».

L’amor che move il sole e l’altre stelle… «Vine a dinar, fill meu: corre que la sopa serà freda…». «Canvia’t les sabates, fill meu: la humitat és dolenta i quan seràs gran tindries dolor». «Renta’t les dents…».

«Mireu-me», cridava Staub el dia que l’apallissaren després d’haver-lo purgat perquè s’havia empassat el brillant. «Mireu-me!». Udolava, crispat i nu, apocalíptic. D’un cop de puny li havien trencat les dents i les que li quedaven queien soles com peres podrides. Anava d’una banda a l’altra, s’unglejava el pit. Des de les lliteres, allargant el coll, tres o quatre el miraven amb aquelles cares una mica lunars, de pierrot degollat, que tenen ací els qui no poden aguantar la fam. Potser pensava que el cel s’obriria, que el seu Jahvé faria un signe. Caigué de genolls a terra: «No em puc tenir dret». El dia que el van penjar, al túnel, era el segon del rengle. Quan vam desfilar per davant vaig veure que tenia el camal dret de les calces esqueixat fins al genoll. Tenia el cap una mica caigut, com si no ho entengués.

«Pentina’t, fill meu, pentina’t…». No tinc cabells.

De vegades penso: «Com has pogut aguantar fins avui?». N’hi ha que volen salvar-se, i això els salva. N’hi ha que pensen que un dia en sortiran i això els salva també. Sortir d’ací, per què? N’hi ha que volen sortir per continuar. Si fos resistent o comunista… Però no sóc comunista ni he fet mai res: no he ajudat a fer volar cap tren ni he fet passar mai cap consigna. Potser ni els he odiats… Per això els primers dies se’m feia més dur. Més que no pas els cops, em dolia la sensació de l’enorme malentès. Era un neguit que em semblava que em vingués del ventre. Com si fos l’únic d’adonar-me d’un error evident, patent, en un problema i no pogués fer-lo veure als altres. Sortir per venjar-me… De què? De qui? Un dia em van cridar per ajudar a descarregar els termos de sopa del camió. Estava glaçat i mentre esperava em vaig posar les mans a la butxaca. Va alçar el puny per pegar-me a la cara. Devia tenir vint anys. Jo vaig pensar: «Podria ser el teu fill», i el mirava, esperant el cop. No sé què va dir, però abaixà el braç a poc a poc i tot d’una es posà a cridar els altres. Vaig sentir una esgarrifança de vergonya. Per ell, primer. Per mi, després. Què devia haver vist en els meus ulls? Si hagués pogut arrencar-me’ls! La darrera persona que he pogut odiar —Meier no el vaig odiar mai— ni sé la cara que tenia. Era el dia que em van ensenyar el retrat. Devia ser al despatx del costat. Obrí la porta i sense mirar-me digué al que em pegava: «Écoute, toi: fais pas tant de bruit, quand même». Costa d’odiar un home si no li has vist mai la cara.

Els dos primers cops són els que fan mal. Al cap, de vegades, només el primer. Amagar la cara. El canoneig d’ahir al vespre en va excitar uns quants. «Partir, partir», em deia el polonès amb una mena de febre, «fini, fini». Es posà a petar de dents: «Par… tir, par… tir». Sí, deuen ser a la vora. Ahir ens van fer formar cinc vegades. Se’n van endur molts. Tornar a començar en aquell món de coses grasses, emmelades, peremptòries, començar què? No. Quan vaig arribar, els primers mesos de ser ací, pensava en el dia que en sortiria, en el dia que s’acabaria el malentès. No pas per desig de sortir-ne, me’n vaig adonar després. Era per l’instint automàtic de posar-me un terme al davant. Sempre havia viscut amb un horitzó a la vora: els exàmens, la fi del servei militar, les oposicions, l’acabament de la guerra. Una manera d’escapar al vertigen del futur, de la mort. Ací m’he anat enfonsant en aquest maresme il·limitat, serè. Potser la mort s’instal·la dintre els éssers molt abans d’acabar-los. Com si els ferís. Ser invisible. Invisible com una cosa. Els ulls hi rellisquen només, la dibuixen. Ser quasi una cosa, com el dia del retrat per aquell home sense cara que vaig odiar tant.

Tornar dintre un ventre, plegat, abaltit, voltat d’una tebior molla. Ací, en aquest racó, el sol és una mica tebi. Fa uns quants dies dos guardians hi van trobar un home amagat i el van matar a cops de pala. Em van fer venir amb el carretó a buscar-lo. Se m’obria el pit; el pes semblava que m’havia d’arrencar els braços. Ni el vaig conèixer. Tenia la cara agrumollada de sang. Un fang negre. Amagar la cara. Ara cada dia vénen dos o tres cops a veure si hi troben algú. Però, què esperen, avui? Què esperen? Aquest aire que mou els brins deu ser fred, encara. L’aire li devia fer voleiar el ble de cabells; amb la mà de tant en tant se’l devia tirar enrere. Què esperen? Potser he trigat massa a venir, a decidir-me. Potser havia d’haver vingut el mateix dia, a la tarda, o l’endemà. Però no sabia que fossin tan a la vora. Els dos primers cops són els més dolorosos. Abaixar el cap. Amagar la cara. Després, tant se val…





Orleans, 3 quilòmetres


Cada vegada que ella preguntava: «És gaire lluny Orleans?». Ell sentia que una ràbia sorda li pujava fins al coll; s’ennuegava i havia de tossir. Així, però, s’estalviava la resposta. Entraven a un poble. Davant d’una casa hi havia un grup de gent, travessaren el carrer i s’hi aproparen.

—Quin poble és aquest?

Ningú no féu cabal de la parella. Tothom estava desficiós al voltant de dos homes, en mànigues de camisa, que repartien vi. La taverna, una taverna molt petita, estava abandonada: com tot el poble. D’una finestra veïna sortia fum i l’aire duia olor de pólvora.

—Portar ampolla i ells donar vi… Donar vi de la cava. Tot abandonat, vi es faria malbé. Val més prendre’l. —El qui els parlava era un negre de mitja edat, prim, bastant alt, vestit amb una certa correcció. A la solapa de l’americana hi duia una rosella amb un sol pètal; els altres, el vent se’ls havia endut.

—Tu, mira quina maleta. —Digué la dona tot clavant un cop de colze al seu marit. El negre duia una maleta de pell de porc, petita i nova. Les tanques lluïen al sol.

—Calla, dona…, si ens sent…

—Si tens por que ens entengui…

L’home, dirigint-se al negre, li preguntà en veu alta:

—Sabeu com en diuen, d’aquest poble? —El negre alçà la mà, una mà seca, amb els dits llarguíssims, amb la pell del palmell destenyida, i assenyalà enlaire. Dalt d’un pal hi havia un rètol i en el rètol el nom del poble, amb lletres negres i lluents. «Artenay».

—Encara queda vi, qui en vol més? —Els dos homes anaven i venien de la cava a l’entrada. Duien les sabates i els pantalons xops de vi. Se’ls apropà una dona que portava un cassó.

—Mireu què he trobat… A la casa de la cantonada, la porta ha saltat i la cuina és plena d’eines de tota mena. Es veu que l’han abandonada fa poc perquè en un fogonet d’alcohol hi havia llet que anava vessant.

—No tenen res per posar vi? —El negre preguntà a la parella de darrers vinguts—. No? Jo anar a buscar gerro o ampolla… —Se’ls havia apropat servicial, somrient. Allargà el braç com si anés a donar-los la maleta perquè la hi guardessin, però es repensà i, encarcarant-se tot, estrenyé els dits. La maleta se li encastà al cos, talment una prolongació del seu braç, i s’apartà del grup amb calma. Caminava com si fos de roba, com si tingués les articulacions trencades. Un dels homes que repartien vi pujà de la cava, omplí encara una ampolla i el cassó de la dona que havia arribat darrerament. Anuncià que el vi ja s’havia acabat.

—Avions! Avions! —Tothom mirà enlaire. El cel era límpid, amb aquell blau tan dolç del cel de França: sense una boira. Es féu un silenci absolut com si per art de màgia la dotzena de persones reunides s’haguessin fos. Els avions se sentien però encara no es veien.

—Mireu… Allà…, darrera la xemeneia de la casa blanca… Damunt mateix de la xemeneia… —Un home vell, amb les celles i el bigoti blancs, assenyalava la xemeneia de la casa d’enfront. Tot d’una brillaren cinc pics argentats i a poc a poc s’anaren engrandint.

—Baixeu a la cava. Tothom a baix!

—No puc caminar.

—No tingueu por. No vénen del poble… Des d’ahir a la nit que bombardegen Orleans… Aquests passaran de llarg.

La remor dels motors s’anava apropant i els avions ja semblaven orenetes. Els homes i les dones començaren a baixar a la cava, greus, silenciosos. Tenien els ulls fits com si la mort ja se’ls hagués instal·lat als ulls. La cava feia una fortor de vi insuportable i el terra era fangós; algú havia tret vi d’una bóta, quan la bóta encara era plena, i havia deixat l’aixeta oberta. Quan els dos homes que repartien vi havien baixat ja havien trobat la bóta mig buida i el terra inundat. Per als qui venien de la claror del carrer, la cava semblava una nit sense cel. L’última nit de totes. Una criatura es posà a plorar. Pel forat de l’escala entrava un raig de llum i, un cop els ulls s’avesaren a la fosca, aparegueren les bótes arrenglerades a banda i banda. Tot d’una el sostre de la cava trontollà com si anés a enfonsar-se i entrà una ventada rabiosa plena de pols i de soroll. La criatura que plorava cessà de plorar com si haguessin tallat l’aire amb què respirava. Les dones xisclaren. Una veu d’home anava dient, tota tremolosa: «Calma, calma, calma…». Va tornar el silenci. Encara se sentiren dues o tres detonacions, lluny, menys violentes. Un home s’arriscà a sortir a fora. Al cap d’un moment tragué el cap per l’ull de l’escala.

—Ha caigut al mig del carrer, ha fet un sot tan gros que tots plegats hi cabríem i encara sobraria lloc.

Tothom sortí a fora. La claror va encegar-los i el dia i el sol semblaven més clars. Una dona, la que duia la criatura al coll, plorava.

—Tu, anem.

—Tinc una set que em moro: sembla que m’hagin omplert la boca de pólvora.

—Quan arribarem a Orleans s’acabaran les angúnies.

—És gaire lluny?

Anaren seguint carrers, ara cap a la dreta, ara cap a l’esquerra, fins que arribaren a la plaça del poble. Al mig hi havia una font, seca. Els bombardeigs devien haver tallat la conducció d’aigua. Uns quants plàtans alts, frondosos, molt verds, feien ombres blavenques damunt del terra assolellat i damunt la façana de l’església. Davant de l’església hi havia una taverna, més gran que la que havien deixat enrere, «Au bon coup de rouge». La porta, de ferro ondulat, estava esbotzada i havia sortit de les guies. Entraren a dins. A un cap del taulell hi havia un gerro ple de margarides i blauets encara tendres. Trepitjaven vidres trencats, als prestatges no hi havia cap ampolla. La major part de les taules, com de les cadires, estaven trencades, potes enlaire. No es veia ni un vas ni un mirall sencers. Per la porta del fons, esbatanada, es veia un hort. A la dreta, a ple sol, al costat d’una estesa d’enciams, una margarida, rodona, grossa, estava voltada d’un núvol d’abelles. Tornaren a la sala. En un prestatge de sota el taulell trobaren una ampolla d’anís, mig buida. Entre tots la buidaren com si beguessin aigua.

—Vols dir que no ens farà mal? Des d’ahir al matí que no hem menjat res…

—No t’amoïnis per tan poca cosa.

A banda i banda de la carretera s’estenien els camps de blat. Les espigues es doblegaven, madures, plenes, a punt de rebentar; una brisa lleugera les omplia d’onades rosses. El sol es ponia entre boires: un sol de color de carmí que omplia el paisatge de tons malva. De tant en tant una rosella treia el cap entre les espigues, excessiva d’immobilitat. La carretera era plena de gent que no sabia on anava. Passaven carros curulls de mobles, de gàbies plenes d’aviram assedegada i famolenca, de matalassos, d’estris de cuina, d’eines de treball.

—Ens deixeu pujar?

Invariablement, el carreter, que anava a peu i que de tant en tant tustava l’anca d’una de les bèsties per encoratjar-la a continuar, deia:

—Els meus cavalls no poden més. Ja van prou carregats i fa una setmana que marxen de nit i de dia.

—Nosaltres ja fa dos dies que no hem menjat res…

—És la guerra.

I l’home continuava endavant amb la seva fortuna dalt del carro, cellajunt i dur.

A un costat de la carretera hi havia un camió militar en pana.

—Voleu un cop de mà?

Un soldat en mànigues de camisa, descalç, se’ls mirà.

—Ei, tu, dóna’m la clau anglesa! —De sota del camió sortí una mà i un braç.

—La clau anglesa?

—La trobaràs darrera del seient embolicada amb un sac.

—On?

—Embolicada, darrera del seient.

—Ah…, em pensava que deies… Vine, mira el motor… —El soldat que cridava des de sota del camió sortí. Aparegué el cap, mig cos, les cames, d’un bot es posà dret. Era un noi ros, amb els ulls d’un blau d’acer i tenia les mans i els peus enormes.

—Si us dono un cop de mà, ens deixareu pujar fins a Orleans?

El que havia sortit de sota el cotxe se’ls mirà. L’altre digué:

—A mi no em faria res. Però…, és que nosaltres sabem si podrem arribar? De moment l’hipopòtam se’ns ha encallat. Només tenim benzina per a fer dos quilòmetres i els alemanys ja deuen entrar a Artenay. Val més que seguiu endavant i si pot ser no us entretingueu. —La gent començà a cridar, els cavalls que tiraven els carros dreçaren les orelles. Un murmuri sord s’aixecava de la carretera, una barreja de veus i de crits d’esglai.

—Què passa?

—Res. Aquesta colla de ximples que deu haver vist un avió. I no falla mai. Ells criden i l’avió surt. Teniu…, ja el veig. Però és un avió de reconeixement; tot el matí ens ha fet la guitza. Aneu amb compte perquè metralla.

A mida que s’acostaven a Orleans, la carretera s’omplia de gent. Venien de tots els pobles veïns, tots els camins i caminets abocaven fugitius. La carretera feia un pendent suau i un tros lluny tenia cases a banda i banda.

—No es pot passar. No es pot passar. —Cridava un noi que anava amb bicicleta i en direcció a Artenay.

—Per què no es pot passar?

—Acaben de saltar els ponts. Tot Orleans és un braser.

—No li feu cas. Espia! És un espia. És un espia.

—Tot crema.

—Sí, sí, tot crema. Han bombardejat aquesta nit, sense parar.

Però gent i carros continuaven avall. Les cases a banda i banda de la carretera estaven buides i tenien portes i finestres obertes. Unes quantes teulades, esbadellades per les bombes, deixaven veure un entreforc de bigues i de canyes. A l’entrada d’una casa, asseguda en una cadira baixa, hi havia una vella. Tota negra, amb un mocador al cap.

—L’hauríem de socórrer.

—Es veu que pren la fresca, com en els bons temps.

—És morta; calleu, que és morta.

I tots els qui anaven passant la miraven, ajupien el cap per veure-li la cara i anaven dient «és morta». A l’horitzó aparegué, gris i minúscul, coronat de fum, Orleans.

—Si no seiem una mica, jo no puc anar més endavant.

S’assegueren a terra, a la cuneta. Miraven passar la riuada de gent. Dalt d’un carro, lligada amb cordes, hi havia una màquina de cosir i, assegudes sobre un matalàs, quatre criatures, rodones de galtes i tristes. Els cavalls que arrossegaven tot aquest petit món tenien el morro cobert d’una bromera espessa i verdosa.

—Ens trobarem amb la nit a sobre i no sabrem on anar.

Damunt del paisatge començava a caure una llum malalta, quieta. L’asfalt de la carretera encara era tebi de sol. S’aixecaren i continuaren caminant. Drets al mig de la carretera, uns quants soldats, baioneta calada, feien girar l’allau de carros i gent cap a un camí de la dreta.

—Al final del camí trobareu la carretera de Tours. Aquest matí han bombardejat els ponts d’Orleans i no es pot passar. Cap a la dreta. Cap a la dreta. Han tallat els ponts.

El camí passava entre horts pulcres, plens de verdures, amb la terra grassa i negra. Tothom caminava a poc a poc, sense esma. Tothom caminava sense saber per què. Tot d’una la corrua de gent s’aprimà cap a un costat del camí. Venia un grup de cavalleria colonial. Un cavall s’encabrità, i renillà desesperat.

—Arracona’t ben bé als filferros. Agafa’t fort que no et donin una empenta i et facin caure sota les potes dels cavalls.

Dels horts venia perfum de verd, de fruita. Uns quants gira-sols colltorts semblava que dormissin. A terra hi havia un home estirat, amb les mans embotornades i amb la cara coberta d’un mocador a quadres blancs i blaus. El mocador i el pit de la camisa eren tacats de sang.

—Tanca els ulls; no miris.

—Jo cauré estirada a terra. No puc més…

—A la primera casa que trobarem hi entrarem i hi farem nit.

—Els alemanys fa dies que ja són a París. Jo he vist la bandera amb la creu a l’Arc de l’Estrella.

—A París, els alemanys?

—Sí, sí. A París.

—A Artenay, deveu voler dir.

—Tot això són històries de gent que no dorm prou. No hi entraran mai, a París.

—Ves que no els trobeu a Tours que us esperen.

—El nostre exèrcit no ho permetria.

—Mira-te’l, el nostre exèrcit. —I l’home assenyalà tres soldats, que caminaven penosament aguantant-se els uns amb els altres. Anaven descalços, sense armes i amb les xarreteres arrencades.

Entre una espessor d’arbres es veia una casa. Una casa fora poble, aïllada, voltada d’una gran extensió de terreny llis com el palmell de la mà. Al davant tenia un jardí ple de tulipes, i de rosers amb les darreres roses del mes de juny. Els arbres eren til·lers. Ran de reixa, abocat a la carretera, hi havia un mur de baladres amb flors roses i vermelles. Se sentia un perfum espès, aturat, com si no es mogués del clos del jardí, de xuclamel i de troana. A la dreta de la casa s’estenia un camp de pereres baixes, gran fins on la vista no arribava. Pereres cultivades com ceps, amb les branques lligades a un entreteixit de filferros. No pas més altes que el braç d’un home estirat endavant. La casa tenia un pis i la façana mirava en direcció a Orleans. Al darrera hi havia un garatge, un cobert per als safareigs, per a les eines, per a la llenya ja apilada i tallada. Sota el teulat hi havia un rellotge de sol. I els vidres dels balcons del primer pis començaven a rosar-se amb l’incendi d’Orleans.

Quan hi arribaren era de nit. Empenyé el reixat i el batent cedí i grinyolà. Travessaren el jardí a poc a poc per no topar amb els arbres. Un gat els passà per entre les cames i a la dona se li parà el cor, després li baté amb fúria i sentí una onada de calor que li pujava coll amunt fins al front.

—Anem. —I estirà el seu home per l’americana.

—Deixa’m.

Arribaren ran de la porta de fusta. Una portalada alta i ampla amb dos caps de lleó per picaportes. Empenyé. La porta no cedí. Empenyé amb les espatlles, tossudament. Tota la porta trontollà però no va obrir-se pas.

—La fusta està reinflada, però entrarem. Ja veuràs.

—Jo ajudar.

Gairebé boteren. Darrera d’ells una ombra s’inclinava sol·lícita, i es posà a empènyer la porta a cops d’espatlla. Vigorosament. De cop la porta es va obrir i gairebé caigueren a dins.

—Jo entrar també. Cames no poder portar més. Cansat. Cansat.

A la claror d’un llumí, les dents i els ulls del negre brillaren.

—Busca l’interruptor.

—No hi ha llum.

Se sentia una pudor nauseabunda: d’humitat, d’escombraries, de fum i de menjar podrit. El llumí es va apagar i Roca n’encengué un altre. Damunt de la taula hi havia un plat amb un tall de carn descomposta, i unes quantes ampolles de vi de marca, buides. La cambra era espaiosa i devia servir de menjador. En la repisa de l’escalfapanxes una sèrie de cassons de coure llançà una colla de reflexos foscos. Al costat d’una bola de vidre, amb un pensament a dins, hi havia el retrat d’una parella jove: ell, amb uniforme d’oficial francès, ella duia un vestit blanc i un ram de flors petites a la mà.

—Jo tenir gana. Vaig a fer excursió per si trobo cosa bona.

Quan estigueren sols la dona s’agafà del braç del seu marit amb angoixa.

—Es el negre d’Artenay.

—Em fa por.

—Fa cara de bon home. Vols venir a dalt a veure què hi ha?

—I si el topem per l’escala?

—No m’amoïnis. Anem?

Pujaren a dalt. Es veia Orleans tot encès. Com si la fúria del foc hagués esperat la nit per a incendiar-lo. La claror de les flames inundava la cambra i es podia anar d’una banda a l’altra de les habitacions del davant sense necessitat de gastar llumins. En una cambra petita, al costat del llit cobert d’una vànova de ganxet, hi havia una taca lluent i llefiscosa.

—Algú va passar la nit aquí i es va marejar.

A continuació hi havia dues cambres més, molt grans, que comunicaven amb la més petita per una porta de pas dissimulada, empaperada amb el mateix paper de la paret.

—Sents? Un duel d’artilleria. No paren i cada vegada se sent més fort.

—I el negre?

—Es deu haver perdut.

—Millor.

—Què hi deu dur dintre d’aquella maleta? T’has fixat que quan ens ha anat a buscar una ampolla per posar-hi vi, a Artenay, no ens l’ha volguda deixar?

—Ha fet ben fet. Si ha hagut de córrer amb el bombardeig…

Ni la porta de pas ni la porta d’entrada de les cambres no tenien dau. S’estiraren al llit. Les posts dels peus eren trencades i el somier feia pendent.

—Vols dir que podrem reposar, aquí?

—Damunt un llit d’esbarzers, dormiria. Ja ho veus.

—Sents?

—Què?

—Avions. Escolta. I són a prop. Si no fossin molt a prop no els podríem sentir amb aquest soroll de canonades.

La claror vermella nimbava Orleans; un halo palpitant llepava el cel i a intervals molt curts una llengua de foc s’enlairava ondulant, es dreçava com una espasa per sobre de les teulades i desapareixia, misteriosa, al cor de la immensa fornal. Aviat en naixia una altra més alta i més clara.

—Bombes d’avió.

La casa trontollà i la finestra, oberta, va tancar-se amb un cop sec. Se sentí trencadissa de vidres.

—Tapa’t la cara. Tapa’t.

Tragué la mà fora del llit i passà la mà per terra. Trobà miques de vidre arran del llit. El duel d’artilleria continuava, seguit seguit.

—Moro de gana i no trobar res.

No l’havien sentit entrar. Estava dret als peus del llit. Semblava un fantasma abandonat. Els níquels de la maleta a la claror de les fames brillaven amb uns reflexos fugaços i canviants, verds i vermells.

—Val més que te’n vagis a dormir i no pensis més en el menjar.

—No voler pensar, però mà aquí… —Li caigué la maleta a terra i féu un dring profund de metall. S’ajupí per collir-la—… mà aquí esgarrapa i no deixar tranquil. —Se’ls assegué als peus del llit i totes les fustes grinyolaren—. Em dic Wilson. Petit, collir cotó Amèrica. Pares pobres. Criat senyors rics. Trobar sol a París moment guerra perduda. Senyors estiueig.

—Aquí al costat trobaràs un llit.

—Trobar molt sol i tenir por… Deixarien dormir prop vostès?…, a terra… Prop vostès…

La nit semblava borratxa d’estrelles, de soroll i de foc. Per davant de la casa passaven gent i carros sense parar. —«Arrossegat armari menjador darrera porta entrada. No entri ningú més fer nosa»—. Feia calor. I al jardí no es movia ni una fulla. El negre estava dret davant d’ells, entre el llit i la finestra. Ells el miraven i el negre els mirava a ells. Un sospir d’aire féu dansar una branca d’arbre damunt de la paret.

—Potser t’hi moriràs, dret.

—Wilson voler dormir prop vostès.

—Fes el que vulguis però calla.

S’estirà a terra, ben a prop del llit, abraçat a la maleta. Roca, palpant el buit entre el matalàs i la post del costat del llit, trobà una ampolla. Va olorar-la. Hi havia vi que ja s’havia fet una mica agre. Esperà una bona estona, que el negre s’endormisqués, i quan li semblà que ja no era d’aquest món begué silenciosament i a poc a poc. Passà l’ampolla a la seva dona. Semblava com si l’estrèpit de les detonacions es calmés una mica. La son el començava a vèncer. La seva dona se li acostà i li digué a cau d’orella:

—Mira si té la maleta.

—Sí.

—Potser hi porta joies…

—Dorm.

—Estic desvetllada. No em puc treure del cap aquest home que no sabem d’on ve ni qui és. Sents?

—Tinguessis tanta son com jo no pensaries ruqueries. Dorm.

S’aixecà dret de cop i, xisclant, començà a córrer d’una banda a l’altra de la cambra.

—Què passa, què tens?

—Hauria valgut més que l’haguéssim tirat daltabaix de la finestra.

—Calla! Què tens!

—Oh, oh, oh, hi ha rates. Casa plena de rates portar mala desgràcia. Passat per la cara, a poc a poc, per la cara…, com si Wilson fos mort i cucs comencessin a menjar… Menjar galta, menjar nas…, menjar voluntat, rates… —I es posà a gemegar, dret al mig de la cambra, gronxant el cos de dreta a esquerra, d’esquerra a dreta. Grinyolava baix i seguit amb una mena de lament de bèstia nocturna—. Estimar quietud, molt quietud. Soroll espantar. Voler tornar Amèrica…





Viure al dia



(Saleta d’un pis del carrer de Provença. El 18 de juliol de 1936, a les cinc de la tarda).

Senyora Areny: Què s’estima més, una mica de llet? Llimona? Llet? Miss Smith, la nurse de la nena, també s’estima més el te amb llet. Se’n beu dues i tres tasses… La meva cunyada, quan el meu germà la va deixar, quina bala de vidre el meu germà…, doncs la meva cunyada sempre ho deia: «a aquesta noia», volia dir la miss, «la fas malbé, la fas malbé. La tractes com si fos de la família i et perdrà el respecte…». Quan el meu germà la va deixar va venir a casa i s’hi va estar dos mesos. Ens va fer patir molt. Es ficava en tot: que si això, que si allò, que si aneu massa sovint al teatre, que si esteu massa temps a Calella, que si els nens són malcriats… Miri, a l’últim vaig trobar que tenia raó el meu germà, i això que la planyia de bona fe. I el seu marit, està gaire emocionat?

Senyora Piferrer: Sap tant de dissimular, ell… Ningú no va saber que escrivia una obra fins que la va tenir llesta. Veurà que el dia de Divendres Sant, quan ja ens havíem ficat al llit i ja havia apagat el llum, perquè és ell el que apaga el llum, em va dir: et sabrà greu que et digui una cosa? Jo, la veritat, vaig espantar-me una mica, perquè, veurà, totes sabem el que són els homes. I com que darrerament el veia distret… Miri si estava distret, que un dia que va anar a veure un amic seu que havia tingut un atac d’apendicitis es va ficar al pis de sota, i un gos que ja feia estona que el seguia pel carrer va entrar amb ell. El meu marit és un home conegudíssim i la minyona li va dir: «Qui he d’anunciar?». Va donar la targeta i de seguida va sortir la senyora. El seu marit tenia un plet amb un llogater d’una de les seves cases del carrer de Salmeron, perquè volia fer obres i el volia treure i ell no se’n volia anar. La senyora es va pensar que el meu marit, com a advocat, portava el plet i el va rebre molt amable i va començar a dir coses al gos i a amoixar-lo… Ah, ja li ho havia explicat? Dispensi… Doncs quan em va dir que em volia explicar una cosa, li asseguro que no sé què vaig imaginar en uns quants segons…, que els negocis no li anaven bé, que potser tenia una amiga, que en Mas li havia fet la traveta i tenia dificultats amb el partit…, li asseguro que quan va dir-me que havia escrit un drama vaig respirar.

Senyora Areny: El marit de la senyora Rocall és molt diferent, totes les obres que escriu primer les hi explica, i, si no li agraden, canvia l’argument. Ara, que la senyora Rocall és d’una intel·ligència!… Pensi que ho ha llegit tot. Parli-li de qui vulgui, coneix tots els escriptors. Els russos… Quan diu «quina força, quina força», et fa venir ganes de llegir-los. A mi m’agraden més els anglesos. Són tan espirituals, tan lleugers! Són com si es begués una tassa de te amb llimona. Vostè no pot comprendre la comparació perquè li agrada el te amb llet. Perdoni si l’he interrompuda. Digui, digui.

Senyora Piferrer: De seguida em vaig adonar que havia escrit una gran obra. Veurà que el primer acte passa en el bosc. Fa lluna. De tant en tant, un ocell vola d’un pi a un altre pi. Hi ha una noia adormida damunt d’un tou d’herba i arriba un jove. Així que la veu en queda enamorat. La noia es desperta i també queda enamorada. Aleshores se senten lladrar uns quants gossos i aviat arriba el rei que s’ha perdut anant de cacera. De la manera que el meu marit em parlava d’aquest rei era com si el conegués de tota la vida. El rei també s’enamora de la noia i se la vol endur al seu castell. Aleshores el noi mata el rei, es posa el seu vestit i aquí s’acaba el primer acte.

Senyora Areny: Vol dir que està bé que tots dos s’enamorin de la mateixa noia i tan de pressa? Sap què hauria fet, jo? És clar que jo no sóc ningú per donar consells, però ja veurà, entre nosaltres dues… Doncs jo hauria fet que el rei trobés que la noia s’assembla a la seva senyora, diguem la reina, que fa poc que és morta, i que se n’enamorés per culpa de la semblança.

Senyora Piferrer: No li diré pas que estigui malament, però l’obra ja és feta i ha agradat a tots els qui l’han llegida. El segon acte passa al castell. Gran riquesa de decorats, gran riquesa de vestits. Tothom pren el noi pel rei, perquè resulta que aquest noi és germà del rei, un germà abandonat, però això no se sap fins a l’acabament… Ja veurà, jo li ho explico grosso modo. Però encara que siguin germans són molt diferents de caràcter, perquè el noi aquest és un artista i vol que tothom sigui feliç, i la primera cosa que fa és un decret per deixar anar els presos, i després reparteix el tresor entre els pobres i diu que no hi ha d’haver mai més guerra, i els nobles li comencen a agafar odi i diuen que el rei ha canviat perquè la noia és bruixa. Atien el poble contra la noia fins a tal punt que, una nit, el noi i la noia fugen del castell d’amagat i se’n tornen al bosc. No té pell de gallina vostè? Miri jo, quins braços!

Senyora Areny: Quan es té l’ànima sensible no es pot anar pel món. Jo que sóc bastant indiferent, veu?, necessito històries més crues per a emocionar-me. Vol més te? No m’ha dit res de les meves tasses. El meu marit em va portar tot el joc quan va tornar de Txecoslovàquia. Veu? Aquests ocells són papagais, i la cresta és d’or fi. Ara que, he recomanat a la Pilar, que sobretot no me les renti amb aigua calenta. I pel meu sant…, faig mal fet de dir-ho, però el meu marit m’ha promès un collaret de perles. Ja l’ha encarregat al joier perquè vol que totes tinguin el mateix orient i que el degradat sigui perfecte. No li he ensenyat el vestit que em vaig comprar a casa en Balenciaga quan vaig anar a París? Oh, quin vestit! El vaig estrenar al sopar que va donar l’ambaixador de Cuba. Ja l’hi ensenyaré. És blanc, tot blanc, brodat amb seda natural i diamants, falsos, és clar, però, a la llum artificial, enceguen. L’ambaixador em va mirar tota la nit. Em mirava tant que em va arribar a fer angúnia…

Senyora Piferrer: Doncs veurà que s’amaguen al bosc i es fan amics de les bestioles i viuen de fruita i de petons. Però un dia, com que els busquen, els troben. Ells estan adormits, com dos ocells, abraçats perquè ja és la tardor. Així que s’obre la cortina ja comencen a caure fulles. Vénen dos soldats que han trobat el cos del rei que el noi va sepultar sota un tou d’herba cobert de branques, i així que veuen els nois adormits, sense un crit, sense una paraula, tiren una fletxa al noi i el maten. Ella es desperta, ells li diuen bruixa, i l’agafen barroerament i se la passen de l’un a l’altre com si fos una pilota. Ella, d’una revolada, agafa el punyal que un d’ells porta a la cintura, se’l clava al pit i mor… No, encara no s’ha acabat. Se’l clava al pit i cau a terra com una pedra. Aleshores, voltada de boires, es presenta entre els arbres l’ombra del rei i explica que és germà del mort, i que el va matar a ell per amor i que són germans de pare, i que el reialme desapareixerà perquè el reis veïns declararan la guerra, i tot s’acabarà perquè han matat l’amor.

Senyora Areny: És una obra molt perillosa, perquè si els artistes no la fan bé… A mi m’agrada més el cinema. El teatre tot és cartó, i les actrius americanes fan tan bonic… Em sembla que han trucat. Deu ésser la senyora Rovira. Em va assegurar que vindria avui sens falta. A vostè ja li ho puc dir, és una eixelebrada. Sempre porta la darrera notícia, la darrera història. Em penso que se les inventa mentre les va explicant. Si ve vestida com la darrera vegada que la vaig veure, ja riurem. Duia un barret amb tres ocells: un de verd llimona, un de blau cel, i un de color de rajola. Semblava que sortís de la bogeria… Entri, entri, senyora Rovira. Justament estàvem parlant de vostè. Li presento la senyora Piferrer… La senyora Rovira… Segui, segui.

Senyora Rovira: Senyora Piferrer ha dit? Justament acabo de veure la meva cosina que treballa a la casa on fan els vestits per a l’obra del seu marit. Quin home, el seu marit! Quin senyor! Quin talent! La senyora Cases me’n va fer un plat!… La meva cosina m’ha ensenyat el vestit d’Elisenda, tot brodat de perles i amb les mànigues perdudes. I el vestit del rei! Quina capa! Folrada de vellut vermell i, per lligar-la al coll, hi ha uns cordons amb unes borles d’or. I els vestits que porten quan són al bosc… Pensi que són de color de terra i, de tant en tant, hi ha una fulla seca cosida. Fulles de debò. Una aprenenta que viu a Molins de Rei les va portar del seu hort. Tenen una perera que se’ls està morint i les fulles semblen artificials… Però me’n vaig de seguida… Imagini! Demà és el dia 19 de juliol. Del 1936! Fa vint-i-cinc anys que em van posar de llarg i que vaig conèixer en Rovira, el meu marit… I no me’n recordava! Me’n vaig corrents a casa la modista de capells a recollir una capelina com la de la marquesa d’Alella. Una preciositat. Negra, amb una corona de roses. Te. Si vull te? No, no senyora, gràcies. Ja li he dit que venia escapada i perquè li ho havia promès… No han pas sentit a dir que es prepara una hecatombe?… No?… Ja volia dir jo! Sempre n’hi ha que exageren… Bé, senyora Piferrer, li desitjo un gran èxit. Passi-ho bé, senyora Areny. Passin-ho bé, senyores.


Senyora Rovira: No arribà a casa. A la cantonada Provença-Aribau el primer cotxe de comitè mobilitzat, conduït per un novençà, va atropellar-la. Morí a l’Hospital Clínic l’endemà a la matinada.

Maria Areny, compromesa en un afer de falsos passaports, fou detinguda el mes de novembre del 1936. Alliberada el mes de juny del 1937. Morta durant el bombardeig del carrer de Corts (1938).

Joana Piferrer, ferida en el bombardeig dit de la casa Elizalde —creuer Canàries, gener del 1937—; calgué amputar-li una cama. (El seu marit havia estat trobat mort a l’Arrabassada un matí d’agost del 1936. Es tractava, evidentment, d’un error).





Pluja


Acabava de donar el darrer retoc a la cambra. Anà fins a la porta i mirà quin efecte feia. Havia rentat les cortines del finestral a la nit i les havia planxades al matí. Feien bonic emmidonades. Eren de color crema amb pics verds, partides en dues i guarnides amb un volant. Una llaçada verda les retenia a banda i banda.

Sota els vidres hi havia el divan amb les dues butaques de vellut gris. A la tauleta, un gerro blau de porcellana amb roses. L’armari bretó, immens, acabat d’encerar, brillava; enfront, l’escriptori amb els llibres ben arrenglerats, amb el tinter net i el secant rosa bombó, sense una taca de tinta.

Tot havia estat escrupolosament rascat, desempolsegat, fet nou.

Damunt la caixa de núvia, a la dreta de la porta, una ampolla de cristall plena de conyac i dues copes lluïen. A la cuina, minúscula i esclatant de blancor, una plata de pastissos escampava perfum i dintre la nevera hi havia sis gelats, tres de crema i tres de maduixa.

Tot estava en ordre.

Marta es dirigí cap al dormitori que amb una petita cambra de bany completava el seu pis. Quin vestit es posaria? I si es posés una bata? La blava: amb el cos i les butxaques brodades de flors blanques i la faldilla princesa. Es trobava tan bonica quan duia aquella bata, tan temptadora, que pensà: «Si passa alguna cosa en tindrà la culpa la bata». Després tenia la brusa de tul i de puntes que encara no havia estrenat… Es decidí per un vestit marró, camiser, amb un cinturó ample, d’antilop, cobert de claus daurats. Es rentà la cara i els braços, es pentinà curosament, però no es maquillà. Escollí les mitges més transparents i unes sabates d’antilop.

Perfum. Un darrer cop d’ull al mirall per damunt l’espatlla i tornà a la cambra de les grans cortines. S’assegué.

Era d’hora. Les tres, tot just. Com que estava cansada d’haver-se barallat amb la pols tot el matí, aprofitaria l’estona per reposar, car ell no vindria fins a les quatre. Era la primera vegada que Albert venia a casa seva… I estava nerviosa. S’aixecà i anà fins a l’escriptori a triar un llibre per deixar sobre la tauleta. Quin? Potser Shakespeare? «Bella guerrera!», diu Otel·lo a Desdèmona per saludar-la, a Xipre. Bella guerrera! Cap compliment de soldat per a la seva dona no pot ésser més patèticament pur. Com quan Antoni en morir diu «Egipte» a Cleopatra i dóna amb aquest mot la mesura de tota la grandesa d’una reina. Potser Albert en veure a l’abast de la mà un llibre massa solemne pensaria: «És una esnob». En el fons tant li feia, però hi renuncià i sense pensar-s’hi més agafà Du côté de chez Swann i el posà al costat de les roses.

Tornà a asseure’s. Amb el cap sobre el respatller de la butaca, se sentí sola. Molt sola. I buida. Com si la il·lusió amb què esperava Albert s’hagués fos i res no la pogués substituir.

Econòmicament no tenia problemes. Una petita renda del cantó matern li assegurava un mínimum suficient per viure. El seu treball de secretària en una casa d’exportacions on era ben considerada li permetia el benestar i una mica de luxe. Tenia dues o tres amigues que l’estimaven i amb les quals podia comptar; bons i desinteressats amics. Per què el cor ferotgement exigia encara més?

Havia estimat ja. Amb tota la fúria de la primera joventut. Avui ho considerava un error i es deia: cada amor que passa acumula amarguesa i pot dur un fill. A vint anys, una intervenció quirúrgica feta a temps li salvà la vida i li deixà una gran por.

S’aixecà; no podia estar inactiva. Posà bé les roses, la més bella de cara a la finestra.

A fora plovia. El dia ja s’havia alçat gris. Queia una pluja menuda, tenaç, una pluja d’aquelles que només serveixen per a fer fang.

«Estic enamorada?», es preguntà tot anant cap a la cuina. No pogué resistir la temptació de menjar un pastís. Sobre els fogons la cafetera encara era calenta. S’abocà una tassa de cafè i hi tirà una aspirina. Per a beure-se-la s’assegué sobre la taula.

Albert li agradava, és clar. Jove, dinàmic i reposat alhora, simple: un excel·lent company. No feia molt que es coneixien i molt sovint ja el sentia imprescindible… Però l’amor, complex, vastíssim, podia concretar-se en un noi simpàtic? L’amor de debò havia passat: «Estimada meva, única, el meu reialme…». Un volcà de mots i de sentiments. Després, gust de cendra. Havia mort lluny i ella havia rebut la seva darrera lletra quan potser ni el cadàver ja no existia. Aquella darrera lletra l’havia emmetzinada. Era un crit d’enyor esquinçador. Només un desig; tornar. Fou una època maleïda. I ara Albert. Un gran repòs, sí, però… Res més al voltant, i a dins d’això? Un dia li diria per casar-se i llogarien un pis gran. Si fos fidel exigiria, seria sever, seriós, es faria vell amb pausa. Si no ho fos, seria condescendent, comprensiu, patiria del cor i es tancaria en un món del qual ella en seria exclosa.

Baixà de la taula, passejà amunt i avall de la cuina amb la tassa de cafè als dits i un altre pastís.

«Em durà un pom de flors o una capsa de bombons. Parlarem del temps, de política, em dirà el seu concepte de la vida i tots dos pensarem en altres coses. Abans d’anar-se’n dirà que està molt enamorat i demanarà un petó que jo li cediré de gust».

«O bé entrarà decidit, i una mica dramàtic em dirà: “No puc viure més sense tu”. M’agafarà fort pels braços. “Sents? No, puc, m’és impossible de viure sense tu. Et vull cada dia, cada nit, poder-te tenir nits senceres”. Tindrà la mirada febrosa, m’abraçarà amb desesper, em besarà amb avidesa: les galtes, el coll, els llavis. Intentarà de desfer-me el vestit, d’encomanar-me la seva passió. Sí, tinc el pit prou bonic i potser no em seria sobrera una mica d’admiració… Sí, potser em plauria massa. Però no vull. No, no són escrúpols. Tinc les meves teories sobre moltes coses i un cert sentit de la vida, però…».

Tornà al dormitori. Al bany. Tragué un cabell del lavabo. Posà bé l’ampolla de la colònia. Passà un drap pel mirall entelat i es mirà.

«Per què et compliques la vida? Et sents sola? Si després ell et deixa et sentiràs més sola encara. M’estan fent el vestit que m’agrada més de tots. M’estan arranjant un anell antic de la meva mare: serà un anell sumptuós, potser massa i tot per a una noia. Tinc deu parells de guants i una col·lecció de roba interior exquisida. Aquest any he augmentat el meu capital considerablement. Que no tinc besos? Ben sovint els besos han de pagar-se tan cars…».

Tocaren dos quarts de quatre.

Li vingueren ganes de fugir, per evitar un perill, no sabia ben bé quin. Havia estat una lleugeresa dir-li que vingués. Ho havia dit sense donar-hi una importància exagerada i ell deuria venir ple d’il·lusions que no se sentia amb cor de compartir.

Resoludament es posà un feltre, l’impermeable, tancà la porta. Tot just era al replà i ja sentí l’olor de la pluja. Baixà l’escala com un llampec.

El carrer era desert: a un costat hi havia un rengle de cases altes només d’un pis, a l’altre, el jardí d’una torre. Quan els arbres que vorejaven la tanca no tenien fulles, des de la seva finestra es veia un camp de tennis i una piscina. A la primavera, el perfum de les acàcies i de les mareselves florides feia rodar el cap. Quan sortia del despatx, a la tarda, li trigava d’arribar al seu carrer per poder sentir aquell perfum que a la nit entrava pel balcó fins al llit i l’embriagava.

Plovia dolçament. Tot era brillant: l’asfalt de la vorera, l’empedrat, l’herba que naixia a les escletxes. Les parets regalimaven d’aigua i queien gotes dels ràfecs. El cel semblava de plom i tot era immergit dintre una claror lletosa, com si els carrers i les cases rebessin la llum d’un celobert.

Quan començà a caminar es preguntà on aniria. D’on li venia aquesta necessitat de fugir que l’empenyia carrers enllà? A l’ampit d’una finestra lligat amb un cordill al coll hi havia un gat petit: cada vegada que una gota d’aigua li queia al nas, alçava el cap. A dintre se sentien crits de criatures.

Caminava amb les mans a les butxaques, el capell enfonsat. Els carrers eren deserts. L’aire semblava immòbil. Al cap d’una estona creuà una dona que duia pots de llet: dringaven els uns contra els altres. Passà davant d’una escola: de la classe de pàrvuls venien cants. Com més avançava cap al centre de la ciutat més els carrers s’anaven poblant. Gent atrafegada amb els paraigües oberts, tots amb els seus neguits i les seves il·lusions. Els aparadors de les botigues eren plens i alguns ja estaven il·luminats. Un adroguer havia cobert la parada de fruita del carrer amb una lona.

Entrà en un cafè. Els homes jugaven a billar i a cartes. Uns quants devien enllestir negocis entre xiuxiueigs i discussions. El cambrer se li apropà.

—Cafè.

—La cafetera s’acaba d’espatllar.

—Una tisana.

I plovia. Passaven autos enxarolats per la pluja, un tramvia trontolladís, un carro amb el carreter abaltit cobert amb un sac xop d’aigua. La gent entrava al cinema d’enfront. Dintre el cafè un noiet una mica absent collia a poc a poc puntes de cigarreta. Un venedor de bitllets li oferí la sort: la refusà amb un gest cansat.

I si anava al cinema? Però ja havia vist la pel·lícula. Després havia somiat aquell ventall de plomes verdes d’Isabel d’Anglaterra. Reveia l’ombra d’Isabel baixant l’escala. Aquell mirall amb una reina a dins… Oblidà el film. La pluja li dugué a la memòria els versos de Valéry i es preguntà per què eren famosos: si eren els versos que havien fet famós Valéry o si era Valéry que havia fet famosos els versos.

Començà a enervar-se. Pagà i sortí.

La pluja continuava. Plovia des de la matinada. Sense rauxes, amb calma, sense parar. Caminava sota uns arbres. Les copes frondoses s’ajuntaven i feien un túnel verdós, aquàtic. Passà davant d’una església. Tocaven les quatre. Només eren les quatre. Cada batallada se li clavava al cor… Era absurd això que estava fent. Incongruent. Hauria d’agafar un taxi i donar la seva adreça. Però no féu res. Alguna cosa més forta que ella mateixa la retenia.

Havia de pensar que aquell noi l’estimava. Els ulls no mentien; ni l’emoció de la veu. Però ella tenia un passat. Un dia o altre hauria de confessar que havia fet una bogeria. Dues bogeries: la d’haver estimat i la d’haver impedit el naixement del fill. Ara tindria quatre anys. I no estaria sola.

Però no, no era per això que havia sortit de casa. «Doncs per què?», es preguntà irritada. «Per què aquesta por d’un nou amor, per què aquest egoisme de persona cansada i vella?».

Caminava de pressa sota els arbres espessos. Sentia els seus passos, el seu respir, els batecs dels polsos a banda i banda del front. Caminava rítmicament. Bella guerrera! En el passeig hi havia un banc a cada cent metres. Li vingueren ganes d’asseure’s, d’assaborir amb calma la claror submarina i la remor de la pluja a les fulles dels arbres. Una mena de pudor la retingué. Una frase despresa no sabia d’on flotava feia estona en el seu esperit: «I fou en una nit així que la reina Dido cridà des de Cartago el fugitiu Eneas…, i l’ombra del lleó l’esporuguí…». No era ben bé això, no: «I fou en ma nit així que la reina Dido amb una branca de salze…». Ara era Dido qui fugia. Rigué i murmurà: «Idiota!». Demà, asseguda davant la màquina escriuria: «Distingit senyor: La tramesa de sardines a l’oli que li havia d’haver estat feta a mig setembre s’haurà de retardar per causes alienes a la nostra…».

Ja devia haver pujat l’escala. I devia trucar a la porta amb les flors a la mà. Es devia estirar l’americana amb un gest inconscient i ràpid, respirava profundament perquè havia pujat de pressa. Res. Buit i silenci. Tornava a trucar. S’impacientava. Tornava a trucar. Amb nervis. Altre cop silenci. Però encara amb una darrera esperança tornaria a trucar. Fins que, decebut, es posaria el barret i baixaria l’escala.

I ella caminava. Mai no havia passat per tants de carrers en una tarda. Tenia els peus gelats i el front bullent. Caminà hores. Quan tocaren les set, retuda, arribà al seu carrer. El carrer no deia res: ni si ell havia arribat feliç ni si se n’havia entornat tristíssim. L’ombra del fanal es trencava sobre la paret i un aparell de ràdio escampava les onades d’un vals.

A contrallum es veien les ratlles fines de la pluja. El cel era opac: segurament plouria tota la nit encara i encara.

Pujà l’escala tentinejant, com un noctàmbul en tornar d’una orgia. L’escala no deia res tampoc, com el carrer.

Entrà al pis. Li vingué una alenada de perfum. N’havia posat a les butaques, als llaços verds de les cortines, quan havia acabat de netejar. Era el perfum que a ell li agradava i era per ell que l’havia posat.

Tancà la porta i llançà el barret amb un gest las. Deixà l’impermeable a la cuina. Tenia mal de cap, la llengua blanca com un llençol, les cames trencades.

Tot estava igual: les flors, els llibres; les aubepines dintre el llibre de Proust devien ser més boniques que mai. Qui podria endevinar tot el que havia passat aquella tarda? És a dir, tot el que no havia passat, tot allò que s’havia submergit irremeiablement quan ja era gairebé a flor de realitat? Amb prou feines ella. Ni ella. Ella no sabia res. Ni per què havia marxat, ni si ell havia vingut. «Allò que ignoro no ho puc pensar: per a mi no existeix. Xina existeix tot d’una, quan hi penso, quan dic: cirerer florit, Dragó de foc… Xina o Japó… El gran Lama del Tibet és mort quan jo penso que es va morir. L’home que esperava aquesta tarda ha existit perquè el vaig conèixer i jo, per a ell, he existit perquè li vaig agradar. Oh, quins maldecaps!».

Entrà al seu dormitori. No soparia. Només tenia ganes de dormir. Començà a despullar-se…


Oui, c’est pour moi, pour moi

que je fleuris, déserte!



Ara tindria besos a les espatlles; en tindria als braços, als llavis: podria guardar-los perquè li fessin companyia a la nit. Podria deixar-los sota el coixí i potser en sortirien mentre dormiria per tornar, precisos, als braços, a les espatlles.

Es posà la camisa de dormir més bonica, la més etèria, la més nuvial. El perfum la marejava. Apagà el llum i obrí el balcó. La claror del fanal entrava a la cambra. La pluja monòtona queia acarnissadament. La nit feia una olor humida. Seria freda.

Descalça, anà a buscar l’ampolla de conyac. Tremolava. L’ampolla li enfresquí els dits. «M’emborratxaré», pensà. Bella guerrera!… I, una darrera l’altra, es begué tres copes plenes a vessar de conyac.





El bitllet de mil


«Ja n’estic tipa, de tanta misèria!».

Es va posar l’abric, vell i tronat, i va obrir la porta d’una revolada. A l’altra banda del replà la veïna escampava cera pel parquet de l’entrada. Quan se’n va adonar l’altra ja l’havia vista.

—Quin goig que fas…, t’has pintat els ulls i tot… —s’havia redreçat damunt dels genolls i se la mirava embadalida—… i t’has arrissat…, si jo tingués els teus cabells…, trigaràs molt?

—No ho sé. Me’n vaig a veure la meva amiga, la Isabel, que està molt malalta. —Va dir tot tancant la porta amb dos volts de clau. La claror del carrer va sobtar-la tot i que la tarda anava cap a l’acabament. De cop va sentir una mena de feblesa a les cames com si la voluntat anés a abandonar-la…, però estava ben decidida. Res no l’aturaria. El primer home que li va passar pel costat va fer un xiulet i es va quedar palplantat mirant-la. «M’he pintat massa els ulls. Dec semblar…, exactament el que vull semblar!».

En aquella hora passava poca gent pel boulevard Rochechouart. A la cantonada del carrer Dunkerke hi havia, com sempre, Zuzanne amb el carretó de les flors: embolicava clavells amb paper transparent. «Que no em vegi, tan pintada!». Tot just ho havia acabat de pensar que Zuzanne aixecà el cap.

—Bon dia. No vol cap flor, avui?

S’hauria endut totes les del carretó. Els clavells devien ser acabats de collir i els poms rodons de les violetes de Parma semblava que esperessin senyores vestides de gris amb vels al capell perquè se les enduguessin a morir en gerros de cristall a dintre de cambres polides amb claror dolça i butaques de vellut.

—Després, quan tornaré a passar.

Va estrènyer el portamonedes buit contra del pit. La seguia algú. En un vidre d’aparador va veure l’home que feia un moment havia xiulat i s’havia girat a mirar-la. Va esperar trobar-se davant d’un altre aparador per veure’l més bé. S’hi aturà. El cor li batia i no sabia com fer-ho per mirar-se’l. Era com si els ulls li fessin nosa. Se’ls havia pintats massa.

—Puc invitar-la a prendre alguna cosa?

Havia pogut veure, malgrat l’angúnia que li feia, que era jove, prim. Duia una gavardina i un feltre verd botella. Sense contestar-li tornà a caminar. Quan va arribar a la plaça Pigalle travessà cap al centre, mirà una estona les revistes d’un quiosc de diaris i es va dirigir cap al baixador del metro. Es va aturar i va repenjar l’esquena a la barana. Tot d’una, quan ja creia que havia perdut l’home que havia xiulat, el va veure que travessava el carrer. Tot els homes se la miraven. D’un gest enèrgic es va espolsar els cabells…, i va sentir una veu càlida ran d’orella.

—Vols venir?

Se’l mirà fit a fit, calculà i digué baixet però decidida: «Cinc-cents».

Una esgarrifança de fred li va resseguir el cos. No veia res. Un muscle de la cama li palpitava sense parar i el cap li feia mal. Ell la va agafar pel braç i amb una veu fosca va murmurar:

—Vals el doble. Mil!…

Estrenyia el portamonedes contra el pit. Tenia els llavis despintats, una mica lívids. Amb un gest brusc del cap apartà els cabells del front. I va dir mirant les violetes: «Un pom. Aquell de darrera de tot. És el més bonic». Zuzanne va somriure: «Agafi’l vostè mateixa».

Va avançar la mà tímidament i va agafar-lo. Estava al costat de dues garbes de clavells blancs. Zuzanne el va embolicar amb aquell paper transparent que encara feia les flors més misterioses i ella va treure el bitllet de mil del portamonedes. Zuzanne se’l mirà. «No sé si tindré prou canvi…». Li va donar les violetes, va agafar el bitllet i el va deixar estès damunt de les flors. Va començar a forfollar per la cartera.

—No, no en tinc prou. Vaig fins al forn i torno de seguida.

Mentre s’esperava, una senyora es va aturar davant del carretó.

—A quin preu ven els clavells?

—No ho sé. Esperi’s un moment. La venedora ha anat a buscar canvi i tornarà de seguida.

Era una senyora de mitja edat. Tenia les galtes rodones, maquillades d’un color de rosa tendre.

—Són fresques, les flors, avui. Si les violetes de Parma fessin olor potser em decidiria a comprar-ne, però la meva filla, sap?, té un deliri pels clavells. És bonic el seu pom… Molt car?

Li anava a contestar en el moment que Zuzanne arribava. Amb un dit es gratava la galta i tot mirant el bitllet va dir:

—El seu bitllet és fals. Veu? Es coneix amb aquestes ratlletes: haurien de ser ben morades i són blavoses. Si sap qui li ha donat encara el podrà tornar.

Deixà les violetes en el mateix lloc d’on les havia agafades. Al costat del gran feix de clavells blancs. Zuzanne li va dir: «No es preocupi, ja em pagarà un altre dia…, emporti-se-les…».

—No, no: gràcies.

Caminava de pressa amb el bitllet plegat a la mà. Una glopada de líquid li pujà de l’estómac al coll, tan àcida que li va fer tancar els ulls. Respirava amb la boca tancada, profundament. Va entrar al pis. Se sentia olor de sofregits: devia venir del celobert. Va ficar el bitllet a dintre d’un sobre i el va clavar amb quatre xinxetes sota el darrer calaix de l’armari mirall. Amb la mà es va tocar la galta: bullia. Mirava la paret fixament: mai no s’havia adonat que els rams del paper tinguessin la vaga forma d’un cigne. El muscle de la cama li tornava a palpitar. «I ara què?». De sobte es va ajupir i va desclavar el sobre amb una revolada. Quan va tenir el gas encès hi apropà una punta del bitllet i va esperar que es cremés. Els dits li feien mal de tant que l’estrenyia. Després va anar al rebedor, es va treure l’abric, el va penjar i va començar a fer el sopar. El seu home no trigaria gaire.





Rom Negrita


—… Si no les vols, tan amics. Te’n parlo perquè em vas dir que te’n volies comprar unes, i jo sempre te les donaré més barates…

Seien tots cinc al voltant d’una taula, al fons del cafè. Havien hagut de plegar una hora abans perquè s’havia posat a ploure.

—… Només les ha dutes dues vegades. T’ho juro. Dues vegades. I cada vegada tornava renegant per dintre.

Bartomeu, l’amo del cafè, els havia portat dos vermuts i tres cerveses. Com cada dia.

—El meu noi gran és un aviciat i un carregat de mandra i, més que res, té mandra d’anar a casa del sastre. Quan s’ha de fer un vestit no troba mai el dia, i del que té més mandra de tot és d’anar-se a comprar sabates…, i se les fa comprar per la seva mare, que jo sempre li dic: és fill de paleta i tu l’aveses malament. Que vagi descalç, deixa’l… Tu ja la coneixes, eh, Bartomeu, la Cinta?… Així que veu el noi s’aclofa… «Deixa’l estar», li deia; «quan trobarà que no pot sortir al carrer perquè haurà d’anar descalç, ja veuràs com es ficarà a la sabateria». I li vaig dir: «Encara que t’hagi dibuixat les plantes dels peus en un paper…».

—No serveix de res —va dir Bartomeu tot passant la baieta humida per la taula del costat. Quan se’n va anar cap al taulell, Sebastià va dir a Mingo—: La Lisette no es veu.

I Mingo li va contestar, tan baix que Sebastià amb prou feines va sentir-lo:

—Ja en deu tenir un altre.

—… Encara que t’hagi dibuixat les plantes dels peus en un paper, que hi vagi ell, a comprar-se les sabates. I ella, ni sí, ni no. I em va dir: «Em penso que li fa vergonya d’anar-hi amb les que té, tan velles». I li va anar a comprar les sabates amb les plantes dels peus dibuixades en un paper, i el noi se les va emprovar al menjador i de seguida va dir que li venien una mica justes…

—És clar —va dir Andreu, i va preguntar a l’amo del cafè—. Que no hi és la Lisette?

—La Lisette —va dir Bartomeu— és a casa dels veïns des d’ahir a la nit… El pobre Salvador deu estar molt malament.

—Calla —va dir Mingo a Andreu—, no trenquis les oracions a en Jaume parlant de la Lisette; ja saps que a aquesta hora li ve el cansament.

—Deixeu explicar —va dir Bartomeu. I es va quedar dret ran de la taula dels palets.

—… I la Cinta les va anar a canviar i la dependenta li va dir que d’aquella mena ja no en quedaven, que era l’últim parell: són totes d’una peça i la sola molt doble; dues tires de repunts blancs, cosides a mà, i el taló, de goma.

—No, si ja m’ho crec que són unes bones sabates… —va dir Tomàs, que era el qui les volia comprar.

—La dependenta va dir a la Cinta que ja se li eixamplarien caminant i que, si volia, les hi posaria dos dies a la forma. I la Cinta les hi va deixar i al cap de dos dies les va anar a buscar i cap a casa tota contenta amb les sabates eixamplades, i el noi les va estrenar el diumenge. Ja les tenim i anem a fer goma. I ells dos són com lladres a fira…, amb el petit, no.

—No… —va dir Bartomeu—. El petit, encara em recordo que de vegades l’empaitava pel carrer a clatellots.

—… però el gran i la Cinta sempre han fet colla…, en Bartomeu és testimoni… Son ben bé mare i fill. Doncs, mireu, va tornar de passeig que semblava un sant Llàtzer; com si li haguessin arrencat vint quilos de carn…, i ranco. Jo no vaig dir res. Cap al llit i ja us apanyareu. Mare i fill, endavant amb les bombetes. I, tant l’un com l’altra, muts i a la gàbia. I vaig saber que la Cinta havia tornat a dur les sabates a la forma. I jo, res. I el diumenge el noi es va quedar a casa perquè va dir que tenia mal de queixal, i l’altre diumenge, com que no va poder tornar a dir que tenia mal de queixal i devia tenir ganes d’anar a voleiar i les sabates ja havien estat dues vegades a la forma, va sortir fent l’home, engomat de cabell, afaitat de galta i amb les sabates als peus. Jo vaig venir a fer unes quantes partides de dòmino, eh, Bartomeu? I vaig venir a fer unes quantes partides de dòmino, eh, Bartomeu? I vaig tornar a casa d’hora perquè ja la veia venir… Eh que t’ho vaig dir? Per poder veure l’entrada del noi. Ja la va fer, l’entrada: amb les sabates a la mà. I ells dos, res. Fins que fa uns quants dies em ve la Cinta i em diu: «Escolta, Jaume, hauries de mirar si pots vendre les sabates del noi. Potser algun dels teus companys… Les hi vaig fer eixamplar, i res. I també es veu que hi va amb el dit gros encongit perquè li vénen curtes».

—Trobo que em demaneu massa —va dir Tomàs, que s’anava traient ciment de les ungles amb una fusteta.

Mingo va donar un cop de colze a Sebastià:

—La Lisette te la fregeix…, i tal! —Sebastià va fer el distret.

—Quan una mercaderia —va continuar Tomàs— ha sortit del magatzem, ni la meitat. I les sabates, ja han estat portades.

Bartomeu va encendre una caliquenya.

—Tu busques gangues i les sabates són noves. Noves com si fossin per estrenar…, en Bartomeu se les quedaria ben content si no fos que calça tres números més.

—Jo sí que me les quedaria, però tinc els peus massa grossos —va dir Bartomeu tot xuclant fort la caliquenya perquè no se li apagués.

—Ja fa vuit hores que us sento parlar d’aquestes sabates —va dir Sebastià tot bevent el vermut—. Per què no ho arregleu rifant-les?

—A ral el bitllet, oi? I només vosaltres quatre a comprar-ne —va dir Jaume deixant el vas de cervesa damunt de la taula i eixugant-se els llavis amb el revés de la màniga.

Bartomeu va dir que el millor de tot seria trobar una botiga on volguessin posar-les a l’aparador. Una botiga del barri:

—La senyora Agustina de la merceria estic segur que les voldria. Per què no ho proveu? —va donar un parell de xuclades a la caliquenya i va afegir—: Hi havia tingut una pistola antiga, d’aquelles que van amb esca.

—La senyora Agustina no és una senyora per fer favors. Li vaig anar a comprar un cinturó —va dir Mingo— i semblava que li requés de vendre-me’l. Com si l’hi anés a robar. Em mirava… Dreta com una escombra darrera del taulell i amb el cap baix, em mirava per damunt de les ulleres.

—Vol dir que no valdria més anar un moment a can Salvador i dir a la Lisette que vingui? —va dir Sebastià amb la veu una mica alterada.

—Si no ve —va contestar-li Bartomeu— és perquè la cosa va malament… Ja sabeu com és la meva dona; quan veu una pena, pataplam!, de cap… La senyora Agustina, se l’ha de saber agafar, i en Jaume, amb bones maneres, la podria convèncer. Jo, que sé una mica de dibuix, faria un rètol amb cartó per a posar davant de les sabates, amb el preu. Un rètol que cridés l’atenció; que no ens trobéssim que les sabates són allà i ningú no se n’adona. Per què no hi aneu ara?

—Ara? —va dir Jaume—. Amb aquest diluvi? Si ni els gats van pel carrer…, i a aquesta hora ja sabeu que m’agafa el cansament.

—Alguna cosa o altra heu de fer per treure-us aquestes sabates de sobre… Ara, si teniu el cansament, aneu-hi demà al migdia…

—Mireu, Jaume —va dir Tomàs—, demà porteu les sabates a l’obra i me les miraré; i a veure què passa.

—Fins ara feies el desmenjat —va dir Andreu— i quan veus que en Jaume les podria posar a la venda… —bevia la cervesa a glops petits i feia giravoltar el vas damunt de la taula quan reposava de beure—. Quan té por que les sabates no volin, afluixa.

—Vinga, vinga… —va dir Tomàs—. En Jaume en demana massa. Tinc o no tinc dret de regatejar? A veure!

Andreu va dir baixet a Mingo:

—No ho saps que en Salvador ha mort aquesta nit? I la Lisette no ve i en Bartomeu a la lluna!

Plovia fort. L’aigua relliscava pels vidres com si a fora l’aboquessin a galledes, i els vidres, a la banda de dintre, s’anaven entelant. La porta es va obrir i va entrar un senyor. Es va penjar el paraigua al braç i va ajustar la porta. Va anar cap al taulell, es va treure el barret, se’l va mirar per totes bandes i se’l va tornar a posar. Tot això ho va fer amb molta calma. Era un home d’una seixantena d’anys, fofo, blanc de cara, amb ulls de peix i unes mans molt grosses. Va començar a mirar les ampolles que hi havia a banda i banda del mirall, lleugerament entelat com els vidres de l’entrada. Els ulls se li van encastar en una ampolla de rom Negrita.

—Tinc un senyor —va dir baixet Bartomeu. Va anar darrera el taulell i va deixar la caliquenya al cantell d’un prestatge. D’esma va seguir els ulls del senyor i quan va veure que mirava l’ampolla de rom Negrita li va preguntar:

—Rom?

El senyor va mirar Bartomeu, una mica distret, va fer que no amb un dit i va dir:

—Mançanilla.

—Què diu? —va preguntar Bartomeu tirant-se endavant perquè no l’havia entès i quan ja havia agafat l’ampolla de rom Negrita.

—Mançanilla —va dir el senyor amb la veu una mica més alta.

Bartomeu va tornar a posar l’ampolla al prestatge i va servir mançanilla al senyor. Van caure unes quantes gotes damunt del taulell i quan anava a passar-hi la baieta el senyor hi sucà el dit i se’l llepà. Bartomeu va agafar la caliquenya i es va acostar a la taula dels paletes.

—Vols dir que a tu no et vindrien bé? —va dir Sebastià a Mingo. Sense esperar que li contestés va preguntar a Bartomeu—: No trobeu que el fill d’en Salvador fa goig?

Mingo li va clavar un cop de colze, però Sebastià sense fer-ne cas va dir mirant Bartomeu amb insistència:

—Amb un any s’ha fet un home, el fill d’en Salvador…

—Calla!… —va dir Mingo—. Jo no necessito sabates; fa poc que em vaig comprar unes sandàlies. Per què no mireu si us les compra el petit vostre, el casat?

—El petit? —va dir Jaume—. Ell només vol sabates negres, i prou. I encara pitjor: la cosa ve de lluny. Quan va venir la guerra, com que li fèiem aprofitar tot el que deixava el seu germà, se’ns va revolucionar i cada peça de roba que la meva dona li feia dur del gran, l’esquinçava. I així que va guanyar diners m’ho va tirar en cara. «Sempre m’heu fet anar aprofitat», deia, ple de ràbia.

—Això dels fills és una misericòrdia —va dir Sebastià. Anava a afegir algunes paraules, però tot d’una girà una mica el cap i digué—: I tu, Tomàs, deixa’t estar les ungles tranquil·les.

—Què vol dir, una misericòrdia? Els fills són els fills i no busquis tres peus al gat. Si el petit no volia dur la roba del gran, pica’t el crostó… —va dir Andreu.

—Les sabates… —va dir Tomàs tot llençant la fusteta—, si no en demanéssiu com si fossin noves, ja sabeu que estic disposat a quedar-me-les.

—Què és per tu «com si fossin noves»? —va dir-li Jaume.

—Cinquanta-cinc pessetes —va dir Tomàs.

—Compra’t espardenyes! Unes sabates que valen més de trenta duros i que només han caminat com d’aquí als Josepets?… Tu els vols a pesseta. No a quatre. A pesseta.

—Són sabates que acabaran als encants…, i no ho voleu veure. Bartomeu, digui alguna cosa, vostè…, ja sé el que pensa, però en Jaume en demana massa.

—Tant com sabates d’anar als encants, no —va dir Bartomeu, anant cap a la porta. Fregà el vidre amb la mà, donà un cop d’ull al carrer i tornà cap a la taula dels paletes. Tot passant va mirar el senyor que bevia la mançanilla—. Són sabates estrenades, però no són sabates d’anar als encants. I no és que defensi en Jaume.

—Estrenades? —va dir Tomàs—. Eixamplades! Dues vegades a la forma! Són sabates dutes. Sabates de drapaire.

—Apa, apa, a veure on anirem a parar. Si les vols comprar, compra-les, i si no, deixa-ho córrer.

—Sí que les vull —va dir Tomàs—. Tots ho sabeu, que les vull. Són del meu número i, pel que en Jaume m’ha explicat, m’agraden. L’únic mal és que les trobo cares. Pel preu que en demana entro en una sabateria i les tinc de trinca.

—Sabates amb sola nova no es poden regalar. Jo defenso el que és meu… I entre tots plegats… Estic que no m’aguanto de cansament. Ja el tinc a les espatlles, sabeu?

—Jo —va dir Bartomeu tot mirant el senyor que bevia la mançanilla a glopets, sense treure els ulls de l’ampolla de rom Negrita— faria un pas. Aniria a veure la senyora Agustina. No s’hi perd res. Demà t’hi presentes i li dius: «Senyora Agustina, vinc a demanar-li un favor com a veí». I això i allò i endavant i li expliques la cosa i a veure què passa.

La porta es va obrir d’una revolada i amb una mica d’aire fresc i d’olor de pluja va entrar la dona de Bartomeu amb els cabells xops. Va tancar el paraigua i es va espolsar el cap.

—Si ça continue comme ça, todos ranas. Bonsoir tout le monde.

Va anar cap a la taula on seien els paletes i els va estrènyer la mà d’un a un. Va esbullar els cabells de Sebastià, que els tenia molt arrissats, i va fer un petó a Bartomeu:

—Mon chou… Quelle fumée… —va dir mirant tot el voltant.

—Què diuen els veïns? Ja em pensava que t’hi havies quedat per sempre.

—Je suis trempée, toda mojada, dispensen, je reviens tout de suite. —Tot passant davant de Bartomeu va dir—: Il est mort, mais mort como una cadira. —I es va ficar a dins.

—Què diu, que s’ha mort? —va dir Bartomeu.

—Ja es veia venir —va dir Sebastià—. Vint anys de patir i amb una cama per tot caminar… Jo encara, de vegades, em desperto fent ai! I és que aquestes coses de la guerra se’t queden a dintre fins que et mors.

—Lisette, quan vinguis, porta draps nets…! —va cridar Bartomeu des de la porta.

Lisette va dur els draps. S’havia pentinat, duia una faldilla negra curta i ajustada i un jersei verd de lloro que moltes rentades havien encongit. Es va posar un davantal blanc que tenia penjat darrera el taulell. El senyor se la va començar a mirar amb ulls càndids.

—Il est mort —va dir Lisette tot acostant-se a la taula dels paletes.

—I què has fet fins ara? —li va preguntar Sebastià.

—Quel culot…, aider la famille.

Sebastià i Mingo van riure.

—Sebas, je vous aime bien —li va esbullar els cabells—. Sebastià i Mingo siempre se ríen de todo. Malpensados…! Il est mort comme un pollet. Mucha calentura, chaud, chaud comme tout et esta noche vers trois heures…, mort. Mais mort.

—Ha mort a les tres i no tornes fins ara? —va dir Bartomeu.

—C’est comme ça. Lo entierran mañana matin.

—Si que és mala hora! —va dir Bartomeu—. M’han de portar les cerveses i les gasoses… Si anés a enterrament, tu, series a casa?

—Ni pensarlo… Il faut que je tienne compagnie a la señora del muerto. Quel malheur… Quel malheur… Todos lloraban et moi aussi…

Sebastià va donar un cop de colze a Mingo i van tornar a riure.

—Vol fer el favor… —va dir el senyor fent un signe a Bartomeu. Quan el va tenir davant li va dir—: una altra mançanilla.

Bartomeu li va tornar a omplir el vas.

—I en van dues! —com que el senyor tornava a mirar l’ampolla de rom Negrita li va preguntar—: Vol dir que no s’estimaria més rom?

El senyor no va contestar. Només va somriure i va fer un petit gest negatiu amb el cap. Lisette se’l va mirar; va passar darrera del seu home i es va quedar davant del senyor.

—Usted mira la botella porque le gusta la negrita… J’ai deviné. —I, dirigint-se als altres, afegí—: Ésta no vale nada. —I va tornar a encarar-se amb el senyor—: Mais elle vous fait un bon souvenir. Je sais, moi. Je sais tout. —Com que el senyor no deia res, va tornar al costat de Bartomeu i tots dos es van quedar darrera del taulell. Era menuda i cenyideta. Mig tapada pel seu marit, el senyor només veia un tros de Lisette: el pit. I a fora donaven l’aigua per l’amor de Déu.

—S’ha mort perquè anava mal cuidat.

—Jo també vaig mal cuidat —va dir Mingo—, amb la mare que no hi és tota. Ja els voldria veure ficats en la meva vida.

—Ets jove i la joventut calla per tot.

—Tots sabem que a Jaume li ve el cansament cap al tard —va dir Mingo—. Això vol dir que ja el té a sobre i jo el planyo…, però als joves no se’ls ha de mirar com si no patissin… Per dintre, sóc com un plat trencat. Que mel pot treure ningú, el record del meu pare, que va morir com un desgraciat a l’Ebre? I el seu germà bessó, el meu oncle, va morir perquè el va matar la pena de la mort del seu germà. De vegades, entre tots plegats, em fan riure.

—És veritat —va dir Bartomeu—. En Mingo, la setmana passada, em va explicar la seva història i no és ben bé allò que se’n diu per ballar-hi damunt.

—No senyor —va dir Mingo—. Ens vam quedar sols i la meva mare de seguida mig tocada. I l’oncle era un bon home i era un costat. I l’oncle i el meu pare feien la Sagrada Família amb escuradents i trossets de fusta i quan va començar la revolució estaven a punt d’acabar-la. I per mi, quan la Sagrada Família se’n va anar a rodar…, se’n va anar a rodar tot. El dia que van tirar bombes a la casa de la vila, tot el pis era un sotrac i la Sagrada Família, bufada…, perquè vegin…

—Ah, oui…, c’est la verité —va dir Lisette—. Mais si Salvador est mort no es porque no lo cuidaran. Ah ça non! Sa femme lo quería mucho. Elle ne vivait que pour lui. ¿Qué quieres? Elle lui disait sans arrêt: ¿Tienes sommeil? ¿Tienes hambre? Et toujours comme ça. A le soigner comme un petit niño. Toujours a soigner son marido.

—Amb això té raó —va dir Sebastià encenent un cigarret i llençant la primera glopada de fum enlaire—. Era un enfitat. S’ha mort d’enfitament… Jo no en parlo mai de quan vaig fer la guerra a Mallorca. I ell no parava. Sort que vivia una mica lluny, però, si me’l trobava, semblava un sac de gemecs. «La cama…, la cama…».

—Mais il ne l’avait plus, sa jambe.

—D’això es queixava…, si al cap de vint anys encara no hi estava acostumat… Mentre que jo, a Mallorca…

—Què ens has d’explicar, tu, de la guerra de Mallorca… —va dir Bartomeu tot decantat damunt del taulell. Lisette no escoltava; ella i el senyor es miraven—. Tu i els teus us la vau passar d’ostra. Sí senyor. A dintre de sots. Vau anar a fer la guerra amb aixades per fer sots i poder-vos-hi ficar.

—Ah, oui, c’est la verdad.

—Tu calla —li va dir Bartomeu—. No saps res.

—La teva dona val més que no s’hi fiqui, perquè si m’exalto li ventaré una castanya sense voler —va dir Sebastià. Feia estona que veia que Lisette mirava el senyor.

—El qui va perdre la cama va ser en Salvador —va dir Andreu.

—C’est la verdad.

—Calla, maca —va dir Bartomeu.

—Pardon, chéri, mais tú lo has explicada cent fois. Ils s’étaient tapis sous terres…, comme de petits lapins… Eran jovencitos.

—La teva dona ja em comença a carregar…, què vol dir «tapis», a veure?

—Què ens has d’explicar de la guerra de Mallorca? Tots a dins d’un sot. Jo sé com va anar la guerra de Mallorca. No ens l’has d’explicar tu.

—Pues naturalment. C’était la tranchée. Se escondían. Et la nuit, ils sortaient tous del agujero.

—Oi que tots sabem com va anar la guerra de Mallorca? Doncs calla! Quan hi ha tanta sang pel mig, s’ha de callar.

—Amb els avions que ens buscaven com qui busca puces. I amb tres fusells i mig del sometent.

—La guerra…, la guerra…, sempre us ompliu la boca amb la guerra —va dir Bartomeu posant-se molt dret—. A la retirada de França us hauria volgut veure. Riu-te’n dels avions de Mallorca. Stuka darrera stuka. I a cinc metres per damunt del cap i bombes avall i les criatures plorant i les dones xisclant i el pont i la carretera tot embussat de carros i màquina rodada fins a Montpeller.

—Ah, oui, c’est la verdad. Les petits soldats, tout mignons, disparaient con el fusil a los stukas et puis il y avait de soldats qui minaient le pont y nosotros encima comme des imbéciles aguantando y sin paraguas. Et los senegaleses, avec un sérieux…

I va dir mirant el senyor amb ulls alegres:

—Eran negritos! C’était pas de la blague, je vous dis. Même un boche sortait la main de l’avion et disait: «¿Cómo estan?». Il se’n foutait.

—La Lisette tremolava com una fulla, estirada per terra…, va anar fins a Loches en el marxapeu d’un camió militar, aquí on la veieu.

—On a fait connaissance comme ça, avec Bartomeu. Il était monté sur l’autre marchepied. Et quand nous somos bajados j’avais la tête d’un mort et Bartomeu para consolarme decía: «No pararem hasta Gilbraltar». Ah, oui, c’est la bonne verité…, jusqu’à Gibraltar, qu’il disait.

—Escolti, Lisette, sap si en Juliàn voldria unes sabates? —va dir Jaume.

—Le frère du mort? Pensez donc…, il en a des paires et des paires…, il est riche, celui-là.

—I en Salvador? —va dir Tomàs encenent un cigarret amb el que s’acabava de fumar.

—Mais vous êtes fou…, acaba de morir. Esta noche. Muerto. Il est mort, je vous dis. Vous êtes sourd? ¿Qué estaba usted pensando todo el tiempo que je racontais qu’il había muerto?

—Així quedem que les sabates no tenen sortida? Endavant, endavant!

—Les sabates? —va dir Andreu—. Parlem-ne.

—Mail il faut los quemar, vos zapatos. Faut pas nous emmerder avec ça. Jetez-les. Vendez-les. Délos al basurero.

—Escolti, escolti, una mica més de bones maneres —va dir Andreu—, aquí parlem de vendre unes sabates i per ara ningú no té ganes de molestar ningú. Tots som amics, aquí…, i en Jaume té el cansament… Què, Jaume? Com va això? —i li va donar un cop a l’esquena i Jaume es va arronsar d’espatlles—. Todos amigos, Lisette…

—Usted, porque cría serpientes en el balcón…, il s’imagine le bon Dieu, ce petit bonhomme… Quelle fumée…

—Això de criar serps és una brutícia. Sí senyor.

—És la ciència. Sóc el primer que ha fet que les serps en gàbia fessin petits. En tinc set acabades de néixer. Les serps tancades es deixen morir. No volen menjar i es van assecant…, si no que siguin pitons… Ves si és gros que tingui serps del néixer.

—Cest de la fotesa, tout ça. Si cuando pasàbamos la Loire nos hubiese salido avec ça…, mais dis donc… Tu t’imagines, Bartomeu? J’aime les bêtes, c’est la verité. Mais de ça à m’emballer con ces bêtes rampantes… Ils sont rigolos avec ses histoires de souliers et de serpents. ¿Qué dice usted, señor? J’ai raison, pas vrai?

Va veure que el senyor mirava l’ampolla de rom Negrita altra vegada.

—A usted le gustan demasiado las negritas… —el va renyar amb un dit, va sortir de darrera del taulell, s’hi va acostar i li va dir—: Siéntese conmigo…, hablaremos… —va agafar el vas de mançanilla, el va posar damunt d’una taula i el senyor hi va anar. Es va asseure i ella es va asseure al seu davant, d’esquena a la taula dels paletes—. Vous ne pouvez pas vous imaginer la cara de bueno que usted tiene… ¿Le gusta la couleur de mon jersei?

—Hi porta una taca —va dir el senyor. Va allargar una mà, li va tocar el pit i va dir entretenint-s’hi—: Aquí; i grossa.

Ella va mirar el senyor als ulls i li va dir:

—Tendremos que hacer quelque chose… ¿no le parece?

—Vine aquí! —va cridar Bartomeu—. Deixa estar aquest senyor tranquil, que té altra feina. —Dirigint-se als altres va dir—: Jo, si d’alguna cosa em queixo, és que a casa meva no pugui enraonar de debò.

—No sé què més voleu, sembla una calàndria. I si els stukas tiraven bombes al pont…

—Bien sûr…, oh, là, là. Ils passaient et se cachaient et revenaient…, se escondían por las nubes y volvían, et nous, on voyait les chapelets de bombes qui tombaient et cuando habían dejado las bombas ils mitrallaient par derrière. C’était el acabóse. Et ça sifflait… Et allez-y. Arréglense ustedes si aún estan vivos. Et couchons à la belle étoile.

—Què vol dir?

—Al ras.

—Et du gruyère qu’on a volé dans un village ou il n’y avait nadie. Et puis, trois jours sans rien manger… Rien que de l’herhe. On avait la fïèvre. Et un petit soldat en loques, il venait du nord, dormía con nosotros, muy juntitos et il pensait à sa maman. Et le premier jour, cuando hemos comido pato à la ferme… C’était comme si on mangeait du bois… J’ai une idée! Voy al horno. La señora Margarida me ayudarà a vender los zapatos.

Va passar pel costat de Sebastià, li va esbullar els cabells i li va dir a l’orella:

—Te quiero.

Quan va passar per davant del senyor, se’l va mirar un segon i va sortir disparada com si l’empaitessin.

—Les dones, de vegades… —va dir Jaume.

—Aquesta —va dir Bartomeu— sembla poca cosa…, però val molt. Si no fos pel parlar, cada dia n’estic més content. I vós, si teniu el cansament, no patiu. Em penso que la Lisette ho adobarà.

—Vol fer el favor? —va dir el senyor ensenyant el vas buit a Bartomeu—: una altra mançanilla.

—Tres mançanilles! —va cridar Bartomeu omplint-li el vas. I dirigint-se als altres—: Aquest senyor demana mançanilla i tota l’estona que mira l’ampolla de rom Negrita.

Els paletes van riure i el senyor també.

Lisette va tornar de seguida, a fora encara plovia fort i va entrar amb els cabells fets una sopa, l’esquena mullada i el pit esgarrifat.

—Ya está arreglado, usted, señor Jaume…, demain vous apportez les souliers a la señora Margarida y ella los pondrà a la devanture. Et aprés demain, vendus. Tu est content, mon chou?

Es va enfilar de puntetes i va fer un petó al seu home. Després va anar cap a la taula del senyor i es va asseure.

—Vine! —va dir Bartomeu.

—Attends —va dir ella—. ¿Aún mira la negrita del rom tan tonta? Míreme a mi —es va aixecar una mica la faldilla—: ¿Ve qué blanca?

El senyor va allargar la mà:

—Una brossa?

Bartomeu va començar a mirar el senyor amb insistència, fins que el senyor es va adonar que Bartomeu el mirava. Va apartar la mà, va desviar els ulls, però Bartomeu ja havia entrat a dintre i en va sortir de seguida amb una bufanda. Va anar de dret cap a Lisette, ella es va abaixar les faldilles de pressa, li va posar la bufanda a les espatlles procurant que li tapés el pit. La va fer seguir fins al taulell. Va tornar cap al senyor, vermell com un bitxo i molt enrabiat:

—Pagui i a fora a entomar la pluja!

El senyor, sense badar boca, més blanc que quan havia entrat, va ensenyar el vas a Bartomeu; encara hi havia mançanilla.

—Begui-se-la de pressa i avall!

—Què passa? Què passa? —Lisette agafava el seu home pel braç tota espantada—. Calme-toi, voyons…, calme-toi…

—Deixi’l —va dir Jaume a Lisette—. Ja sap que en Bartomeu…

—Pagui i al carrer! I tu, no badis, que t’ha caigut la bufanda!

—Mais il no faisait rien —va dir posant-se bé la bufanda.

El senyor va pagar, es va acabar la mançanilla i va sortir a poc a poc. Darrera dels vidres entelats van veure com obria el paraigua.

—Mais tu peux nous dire, quand même…

—Ell fent el viu, i tu, fent el tanoca! —va dir Bartomeu.

—Mais c’est un vieux. Tu vois bien que era un viejo…, il avait l’air si gentil…

—He vist molt, en poca estona.

—Voleu dir que no heu vist massa? —va dir Sebastià rient.

—A casa no hi vull bruts! Renta el vas! Amb sabó!

—Tu est sûr qu’il era un cochon? —va dir ella amb els ulls molt oberts i agafant el vas amb compte.

—Renta el vas, que m’ha agafat mania i calla perquè te la ventaré!

Lisette va entrar a dintre a rentar el vas, en el moment que entrava el senyor Francisquet.

—Escolti, Bartomeu… Bona nit tothom… Voldria parlar amb vostè…, sobre les sabates. Així que he arribat a casa, la meva dona m’ha explicat que la Lisette l’havia anat a veure.

—Són les sabates del fill d’en Jaume —va dir Bartomeu.

—Jo —va dir Jaume— voldria vendre les sabates del meu noi gran. Les hi va comprar la seva mare perquè ell tenia mandra d’anar-se-les a emprovar i la meva dona les hi va anar a comprar amb els peus del noi dibuixats en un paper. Coses d’ells dos. Són unes sabates totes d’una peça amb la sola doble, cosida amb repunts blancs per sobre. I amb taló de goma. De seguida li van venir petites.

—Les va dur a eixamplar —va dir Tomàs—, però després també li feien mal…

—… A més d’estretes —va dir Sebastià—, el fan caminar amb el dit gros una mica arronsat i sembla una perdiu.

—I en Tomàs —va dir Jaume— me les voldria comprar, però per res… I jo, per res, no les puc vendre…

—No les pot vendre, per res —va dir Bartomeu—, perquè, amb el que en tregui, el fill gran d’en Jaume, afegint-hi una mica, se’n voldria comprar unes altres. Entre tots hem pensat que, potser, posant-les en un aparador, algú que passés, les compraria.

Lisette va sortir amb el vas:

—Limpio coma el sol y escaldado como un conejo! ¿Cómo està, señor Francisquet? —li va estrènyer la mà—. Toujours cette bonne odeur de farina… ¿Ya le has dicho si quería un petit verre a tu amigo?

—Vol prendre alguna cosa? —va dir Bartomeu al senyor Francisquet.

—Si no és molèstia…

—L’invito. Què s’estima més? Vol conyac?

El senyor Francisquet va mirar les ampolles i va dir:

—Mançanilla.

—Otro que tal —va dir Lisette.

—Calla, que no saps la paret que toques.

Els paletes van fer lloc al senyor Francisquet i Bartomeu li va servir la mançanilla.

—He vingut perquè quan vostè —i amb el dit va assenyalar Lisette— ha vingut al forn, un servidor no hi era. I la Margarida, ja sabem com és: ella vol acontentar tothom i es trauria la camisa per una necessitat i ho donaria tot i més que tingués… Però vostès demanen una cosa una mica delicada. A mi m’agradaria molt que vostè pogués vendre les sabates del seu fill. Però el que passa és que a l’aparador de casa… Jo, a vostès…, en Jaume perquè és veí…, tots, com si fossin de la família, imagini… Som veïns d’antic i tots ens coneixem…, però jo venc pa. I si amb això d’aquestes sabates se m’hi ficava la higiene, què? Estem en un temps que ningú no pot fer el que vol. Si vostè, Lisette, m’hagués trobat a casa, li hauria dit el que els dic ara. La Margarida és així: no pensa. Podria venir la higiene i dir-me: «Vostè té una botiga de vendre pa i no una botiga de vendre sabates, i les sabates i el pa no poden anar junts». I multa.

—Ah, oui, c’est la verité…, mais sàpiga qu’ils sont très propres, les souliers del senyor Jaume. Il les a toujours portés à la main.

—Tot el que vostè vulgui…, les sabates a la sabateria. Per què no miren a la sabateria? Potser se les quedarien.

—La Cinta va dir que ja ho havia provat —va dir Jaume.

—Veieu? —va dir Tomàs—, mercaderia fora de la botiga, mercaderia a l’aigua.

—Per què no fan una cosa? —va dir el senyor Francisquet—. Per què no les hi posa vostè, ran de vidre?

—Ah, ça non! —va dir Lisette.

—No veu que no les veuria ningú amb els vidres glaçats de mig en avall? —va dir Bartomeu.

—Tingui-les a dintre. Posi-les damunt d’una taula. Cobreixi una taula amb paper de seda i posi-hi les sabates al damunt. Enllustrades i amb una bona presentació…, qui sap!

—Quelle blague…, nous n’avons pas de devanture. En casa de usted es diferente. Sur le marbre, un poco lejos del pan…, mon mari ferait un cartelito…

—A casa no les hi puc tenir. No puc barrejar sabates amb pa. Què dirien els clients? M’hi va el nom de la botiga! Busquin algú altre, vostès ja ho comprenen… M’han dit que el nostre veí s’ha mort?

—Demà l’enterren.

—Vous ne pouvez pas saber, trois jours d’agonie…, c’est aviat dicho… On l’entendait gémir et raler tout le temps. Il ne pouvait plus respirer. Y después entramos en su cuarto, parce qu’on était tous dans la salle à manger et levantaba medio cuerpo como un gusano, avec un gran effort et il avait los ojos muy abiertos y queria hablar mais il ne pouvait pas. Il ne pouvait rien dire. Et il est mort sans pouvoir dire c’est qu’il voulait decir… Estoy enferma. Me pongo enferma rien que d’y penser…

—No et deixaré anar mai més a veure un veí que s’estigui morint. Mai més, sents?

—Mais j’aime ça! J’aime voir mourir la gente. Está con cirios y crisantemos et quand je suis partie il gonflait comme un ballon. Señor Francisquet…, mire qué tristes los maçons sin aparador para los zapatos…

El senyor Francisquet va beure un glop de mançanilla i va fer petar la llengua.

—El forn és el forn… I ara, els deixaré…

—Jo també —va dir Mingo, que s’havia aixecat—, per la mare, saben? Deu estar amb angúnia.

—Mais tu ne te n’aniràs pas ainsi. Vives lejos et sans paraigua…

—Dóna-li el teu.

—Mais mon chéri, ça ne sert à rien. Il est tout foradat…, du milieu. La tela està rota y llueve sur la tête. Tu as bien vu comme je suis arrivée; como si saliera del mar.

—Tu —va dir el senyor Francisquet a Mingo—, vés a casa i digues a la meva dona que et deixi el meu paraigua i demà al matí el tornes. No pots anar entomant aquesta pluja si diuen que vius tan lluny.

Mingo va donar les gràcies:

—Demà mateix l’hi tornaré.

—Deixa la porta oberta perquè aquí dintre està molt carregat de fum. Sembla que la pluja, en comptes de minvar, s’engresca. Vostè, Bartomeu, anirà a enterrament?

—Nosaltres treballarem…, si no plou —va dir Sebastià.

—Vostès no hi tenen cap obligació, són lliures. Fora d’en Jaume, els veïns més antics som en Bartomeu i jo… Veurem… Vostè diu que no ho sap? Jo estic com vostè. De moment m’arribaré amb un salt a veure la família del mort. I dispensin. Em sap greu aquest malentès que hi ha hagut amb la Margarida, però ja veuen que és impossible… Fins a una altra estona —i el senyor Francisquet se’n va anar.

—Ja veig que aquestes sabates…

—Amb cinquanta-cinc pessetes, sempre hi podeu comptar —va dir Tomàs.

—Cent! —va dir Jaume mirant els altres—. Es pensa que, amb el cansament, afluixaré.

—Vous êtes des imbéciles! Ça recommence?

—Vés a treure’t aquest jersei i a fer el sopar —va dir Bartomeu a Lisette.

—I què, quan arribaré a casa? —va dir Jaume—. La Cinta es pensava que les vendria aquesta tarda…

—Li dieu que la cosa va per bon camí, que n’hi ha dos que us les festegen i que demà…

—Il faut faire quelque chose pour aider Jaume. Sa femme et son fils lo matan a disgustos… Il est tout blême, pobret —li va posar bé el coll de la camisa.

—Mira, tu, vés a fer el sopar de pressa —va dir Bartomeu—. I no badis més i que no et vegi mai més a casa d’un veí que s’està morint i que no et vegi més amb aquest jersei a sobre, i volant! Amb aquest temps tancarem d’hora i cap al llit falta gent. Apa!

—No l’atorrolleu… —va dir Sebastià.

—Vous savez…, un mari…

—De pressa cap a dins!

Lisette se’n va anar.

—I si demà plou i no podem treballar, què? —va dir Andreu.

—Veniu a passar una estona aquí. Jo faré el rètol i parlarem d’això de les sabates.

—A veure si ho acabem d’una vegada —va dir Jaume—. A veure…

Ginebra, novembre 1959.





Paràlisi



Il faut savoir mourir, Faustine, et puis se taire, mourir comme Gilbert en avalant sa clé.

P. J. Toulet, Les contrerimes



He mirat en el diccionari «didalera». «Esteu vinculada a les flors». La paraula «vinculada» és lletja. Planta amb flors porpra i en forma de didal. Digitalina. No. Flors porpra, no. De molts colors. Blau cel també. He tret tota la roba del prestatge i l’he anada tirant a terra. Tinc el temps bastant just si vull arribar uns quants minuts abans i reposar tranquil·lament a la sala d’espera, asseguda en la butaca al costat del sofà tot mirant la pintura amb l’arbre, la roca i els bens. És a dir, per tal de no arribar nerviosa ni amb el cor… Blau cel. Si em poso la vermella semblarà que…, i la negra, que potser seria la més indicada, em ve estreta. A Barcelona, una vegada, un metge em va mirar sense fer-me treure ni el vestit. Feia calor com avui, estava estirada i em premia el ventre i de tant en tant em preguntava si em feia mal. El vestit era d’una seda blanca i blava, de les mil-i-una nits, diversos tons de blau. La màniga era llarga però a dalt de les mànigues hi havia dos forats que em deixaven les espatlles nues. On deu ser aquest dimoni de combinació blava? Si no la trobo estic perduda. Encara m’he de banyar… En el prestatge de sota? Quan camino el peu em fa mal i també em fa mal quan el faig girar de totes bandes, estirada al llit. Però asseguda i quieta no em fa res. Li hauré de dir que tinc tots els tendons de la cama dolorits… Si les didaleres només fossin de color granat… Ginebra. Didalera. De fulles lineals. Sou ginebrí? La gespa dels parcs comença a estar cremada i els arbres ja es dauren tot i que encara som a l’estiu. Una ciutat de fulles, de camins verds, de jardins plens de flors com si hi nasquessin soles. Com el camí de la naturalitat, tan difícil. De l’espontaneïtat. Sóc catalana… Sí? Mediterrània. Sirenes i dofins i molts Ulisses. Farigoles, romanins, ginestells. El país de l’argelaga i la gatosa. L’espígol i el fonoll! Fa tant de temps que no he portat la combinació blava… Què semblaré si no la trobo i m’he de posar la vermella? Li diré que és molt simpàtic, perquè és veritat i estarà content. Costa tan poc de fer contenta una persona. Si tot d’una li preguntava: «Us agraden les didaleres?». Ningú no li ho deu haver preguntat mai. Una gota de sang. I asseguda a la llitera amb les cames penjant a fora em farà posar la mà damunt del seu genoll, abans s’haurà assegut al meu costat…, xoparà una mica de cotó amb alcohol i em fregarà la punta del dit i després amb la llanceta, clac!, em punxarà tot espiant-me. Jo aguantaré el mal i faré un esforç per no moure ni un muscle de la cara. Respiraré sense que es vegi massa; aplicarà un tubet a la ferida i xuclarà per l’altre cap fins que el tubet estigui mig ple de sang. S’aixecarà, tirarà un líquid al tubet i se n’anirà al despatx tot dient que ja puc vestir-me. Sabates, combinació, vestit. Sortiré de seguida i m’asseuré a la butaca davant de la seva taula i passaran tramvies, autos i més autos que vol dir cotxes i més cotxes i s’anirà acabant la tarda mentre anirà mirant el tub a contrallum on hi ha sang meva i encara hi afegirà una mica més de líquid. Setanta per cent. Em fico a la banyera, m’ensabono de pressa, em dutxo, el mirall s’entela i s’escampa olor. Em rento les dents, em pentino de pressa. I la combinació. Telefono a un taxi. Cornavin. Ve de la parada de Cornavin. Baixo a esperar-lo. El taxista tanca la portella, miro el número de la casa on vaig a la llibreteta d’adreces perquè mai no em recordo del número. I comença el mareig. Petit. Lleuger. El mateix que em feia quan era petita la pudor de vernís dels tramvies. Ning-ning… Els plàtans del Passeig de Gràcia. Els vols d’estornells damunt de la Plaça de Catalunya. Triangles i rodones contra el cel del capvespre. Una bogeria d’ales i de crits. La torre dels paons vora la plaça de la Bonanova. Sota del pont, prop de l’església. Compra un ciri, posa’l a la dreta ben dret que la cera no regali. Estira el ble abans d’encendre’l baixarem a peu que els tramvies fan pudor… Ning-ning… I el tramvia ens passa pel costat República Argentina avall. Compra el diari pels anuncis pels enterraments. Pont del Mont Blanc. El Salève és lleig, pelat a trossos. Però a dalt el paisatge de crestes nevades és lunar. La majestat dels cims, soledat de les congestes, cel travessat d’àligues, ales negres tempestejades de neu i d’huracans. Una muntanya canviant: de vegades lluny, de vegades a tocar desapareguda per la boira. La boira de l’Arve ran de riu, ran de terra. El pont dels desesperats allà on s’ajunten barrejant aigua clara i aigua terrosa l’Arve i el Rhone. Els qui es tiren daltabaix del pont quan arriben a l’aigua ja són morts… La idea de suïcidi em fa sentir important i em redreço en el meu seient i miro Ginebra com passa. «Je pisse vers les cieux bruns, très haut et très loin, avec l’assentiment des grans keliotropes». El taxi amb una revolada em rebot contra la portella. Com explicaré l’angoixa? I aquestes ganes de xisclar. No està bé el que em fa. Boulevard des Philosophes. Quan baixo escales ho he de fer posant un peu davant de l’altre i si a la nit em cal llevar-me a beure un vas d’aigua he de caminar aguantant-me a la paret perquè el peu…, és horrorós. Són dolents els nervis. Els dies que vaig passar asseguda no em van servir de res. Ni me’l van curar els banys d’aigua calenta amb sal fins escaldar-me’l. Al contrari. No se’m curarà mai més? Aquesta cosa tan fràgil que és una vida, tan difícil de fer-la anar equilibrada fins a l’acabament. He demanat poc i he donat molt. I si anés equivocada i em sobreestimés? Em sembla que no faig trampa, que fer trampa…, que no em van fer néixer perquè fes trampa. Baixo i pago. I entro. L’escala és trista i l’ascensor antic. La infermera és una noia jove, petita, amb els cabells d’un ros de blat que se li escapen de la còfia. Mira atentament i parla a poc a poc com si sospesés cada paraula, com si la confegís lletra per lletra. I la paraula surt justa i segura. Ja sóc a la sala de la pintura amb la roca l’arbre i els bens. Enretiro el transparent i miro el carrer. Didalera. La goma de la cintura està una mica donada i l’eslip em rellisca avall. El tiro amunt com puc. Em miro al mirall de damunt del sofà, agafo una revista i m’assec. Ginebra és la ciutat, segons estadístiques, on hi ha més cotxes d’Europa i la ciutat on plou menys del món. Sento tancar una porta a l’altre cap de pis. Allargo la cama i moc el peu a poc a poc d’un costat a l’altre. Em fa mal. Estic ensopida. Deixo la revista, no tinc ganes d’agafar-ne una altra. Quan m’adono que tinc aquesta gran desesma penso en el que m’està fent i que diu que no em fa i que tinc manies, l’angoixa com una bèstia grossa se m’instal·la sota del cor i no em deixa respirar. No es pot saber res, no vull saber res. Trenqueu aquest silenci! No n’hi ha prou dels cotxes que passen pel carrer. Cal alguna cosa més forta per espantar aquesta angoixa que em devora. Tot el mal que li he fet…, històries. Tot històries i literatura i ganes de tocar l’arpa. No bo he de complicar. Res no té importància. El que té importància avui quina importància tindrà d’aquí a dos o tres anys? No-res. Perquè al mig de la vida, jo. Al bell mig de la vida. I la pudor de tramvia em desfeia i quan arribava a casa havia d’olorar aigua de colònia i a vegades m’havia d’estirar al llit. Què valen les didaleres contra el llessamí reial del rei Jaume, paret amunt seguint el camí de l’heura? Amunt les estrelles blanques al cor de Sant Gervasi de Cassoles fins a dalt del terrat. I al matí a l’hora de la fresca, a comprar. I cada matí davant de la botiga de l’adroguer hi ha el gos trist i pelut que la seva mestressa fa veure que lliga amb una corda invisible en un pal invisible i ell es queda quiet convençut que la seva mestressa l’ha lligat. Els jardins a la matinada estan recollits perquè deuen pensar que la nit continua. Si les plantes tinguessin ulls s’adonarien que la nit qui sap on para, que el sol ja les daura i que aviat les molestarà. Em componc una cara presentable: han tancat la porta de l’entrada. Ara, ell, amb la infermera, deu endreçar: llençar cotó, canviar el drap de fil, desinfectar tisores i pinces… Es rentarà les mans i vindrà a buscar-me: alt, amb la bata impecable, somrient i quiet. Expliqueu-vos. Em fa mal el peu i res del que m’hi he fet no n’atenua el dolor. El primer dia que va venir a casa recomanat per un company de treball de Rafael, mentre li prenia el pols va aixecar els ulls enlaire i va veure la dona que jo havia pintat damunt de paper cànson, a la boja, amb draps mullats i amb el paper xop. Què és? És un peix? No. És una senyora. I, encara prenent el pols a Rafael, es va cargolar de riure. Li vaig ensenyar més pintures meves. Em sembla que quan m’he assegut se m’ha trencat la goma de la cintura. Seria…, em quedaria paralitzada a mig camí del passadís no de veritable paràlisi sinó perquè l’eslip em cauria a terra i em lligaria les cames pels turmells. Les ganes de riure són tan fortes que em surt un petit crit de la boca per ofegar-les i me la tapo amb la mà. Què és? És una senyora? No. És un peix. No. Es una senyora. Blava i lila, rosada. El cap un triangle i mitja cara ratllada amb ratlles fines trencades de tant en tant per un cop de drap mullat El vaig acompanyar al lavabo a rentar-se les mans i tot ensabonant-se-les em va dir baixet: «No crec que no es trobi bé: ho fa veure per poder estar amb vós». Vaig callar i quan va ser fora em vaig mirar al mirall de l’entrada. Una amiga meva un dia em va dir: «Ets d’una manera que no es pot explicar. Ets una cosa que no es pot explicar». I ara no sé en què consisteix el canvi però l’he vist formar-se lentament dia per dia. Les dents menys blanques? La pell de la cara porosa i abans no ho era? I el blanc dels ulls? Té el blanc dels ulls una mica blau, deia el meu avi, us hi heu fixat? El blanc dels ulls ara no és ni blanc ni blau tira lleugerament a marfil. Amb alguna estria de sang. Què vol dir un ram de sang? No es tracta d’un ram, més aviat d’alguna estria que se’n va i torna. Vull dir que es fa i un bon dia es desfà. Si tingués els glòbuls rojos que he de tenir… Sempre me’n falten i he de prendre ferro. Els muscles del coll han cedit lleugerament. Cansats d’estar al seu lloc des del primer plor. Revolucionaris, els muscles del coll. Què t’ha passat? Contraclaror jo i el meu coll. Quan ric la cara puja però quan estic com ara, amoïnada pel mal del peu… Què t’ha passat? La seva mirada em va fer portar les mans al coll per tapar-me’l. Mentre es rentava les mans el vaig sentir que deia alguna cosa, no sé què d’un desinfectant i vaig anar-hi. Què dieu? I va dir baixet, mig girat, amb les mans sota de l’aixeta: «No té res. Ho fa per estar amb vós». I quan se’n va haver anat vaig sortir a la terrassa i, al peu del cotxe, després de deixar la cartera damunt del seient, va mirar enlaire i em va fer adéu amb la mà. Vaig tancar el balcó Em vaig quedar una estona darrera dels vidres a mirar el Salève ple de crostes. És simpàtic, el metge. Li hauràs de regalar una aquarel·la. La del niu ple d’ocells amb un pam de bec badat com si se’l volguessin esqueixar dels costats, tots amb el cap enlaire…, més que ocells semblen foques. Abans que em digués que Rafael no tenia res, que ho feia veure per poder estar amb mi, vaig dir-li que el peu em feia mal i que demanaria hora perquè em mirés què tenia. Que arrossegava aquell mal ja feia dos mesos. Però no vaig dir-li que si l’havíem enviat a buscar era perquè amb Rafael ens havíem barallat, no havia anat a treballar, tota la nit sense dormir, i necessitava un certificat mèdic per tal de justificar la seva absència al despatx.

«Us agraden les didaleres?». A mi m’agradeu tal com sou ara tan vinculada a les flors. «God, first, planted a garden». Me’n puc passar perfectament de les flors. Me’n puc passar molt bé. N’hi ha gerros plens a totes les terrasses de les cases del davant; els treuen a la nit perquè no es panseixin. Hi ha jardineres amb petúnies blanques i geranis vermells. Blanques més que blanques quan el cel és baix i gris i amenaça pluja. Al parc de sota, els jardiners estan ajupits damunt de plantes i en tenen cura sense parar. El que hi ha de més profund… El que hi ha és que és més profund. Em sembla. Molt més profund que un simple enamorament. Quan penso en el jardí de casa, tan pobre, però tan ple de flors, se’m fa un nus al coll. Les flors de casa…, i aquell empelt que vaig fer d’un roser mediocre a un roser de gran classe i que l’empelt va matar, que se li va menjar tota la saba per alimentar-se només ell. Ben endins d’aquesta cosa que no es pot tocar però que palpita per alguna banda i que se’n diu l’ànima. L’home és més savi que tot. Tol ell condicionat per fer viure el seu cervell. L’home rei, l’home tigre, l’home lleó. Home home. Si tot és home jo també sóc home. Però l’home és més perquè totes les costelles que té són d’ell mentre que la dona és feta d’una costella de l’home. La dona lligada a l’home vinculada a l’home costella arrencada de les seves costelles, ossos d’home tota home fosa desapareguda. La tragèdia de viure que l’home ha de suportar des del néixer. I la guerra. I la revolució. La incomprensió entre homes i l’animalada i l’amor. I la mort que riu netejant de carn els ossos ajudada pels cucs, que són blancs i no tenen ulls i es mouen i es mouen els uns damunt dels altres abocats a les finestres dels ulls per entre les dents quan ja no queda llengua ni campaneta ni paladar ni geniva rosada gran adornament de les dents. Com a home i com a tal el meu gust per les flors com a màxima expressió del voler de Déu. Una meitat femenina una altra meitat masculina. L’artista. I el complement: mitja poma encastada a l’altra meitat de poma no sé pas què em pesco. En aquest temps els gerros s’omplen de gladiols orgull d’espasa florida. Potser sí que hi ha persones que se les estimen molt, vull dir les flors, però n’hi deu haver poques que com jo tinguin ganes de plorar perquè tot d’una quan el cel és gris i amenaça pluja els pugen a la boca mots com ara lilà o camèlia o moc de gall o orella de porc…, llessamins reials del rei Jaume! I llessamins d’estrella petita emparradors escala amunt tapen la marquesina. Coronados crisantems dàlies flor de bergamota flor boja de la magrana coral i la primera de totes a florir la flor ametllera. La blanca rosa delicada flor flor ametllera japonesa prenys d’ametlles dures placenta d’ametlla torrada. Angèlica. Darrera de la carn dintre de la carn les flors sóc jo. Oh tu, a qui he estimat tant… Què penses? Que si ploro…, hi ha tantes persones que es diverteixen fent plorar. Quin gust de domini i de victòria! He trigat a adonar-me’n. La veritat pura la meva veritat és en aquest moment la goma gastada de la cintura que em farà caure a mig passadís. Perquè les flors sóc jo fa que m’hi fongui i que me’n pugui passar. Acabo de posar la sonata a Kreutzer. No sóc a la sala d’espera del metge, no penso en res del que dic, no estic emocionada. Escric. Escric i no arribo a poder comunicar la gran barreja de sensacions que voldria poder comunicar. A la vida de debò no hi arriba ningú. Intents, proves. Assaigs. Escaramusses d’indi sioux que és el més astut. No-res. La sonata al volta-discos i a omplir fulls! Parlo de mi. I no parlo gens de mi. Quan algú molt intel·ligent dirà: «Ja la tenim amb totes les seves astúcies d’escriptor que vol i no arriba…, i com confessa, Senyor…», es trobarà amb les mans buides. No donaré res. Parlaré sense parar de mi i no donaré res. Paràlisi sóc jo. Però les mans quedaran buides perquè la veritat no la diu ningú i a més a més és esmunyedissa. Aigua que llisca. I la sonata a Kreutzer em fa pensar en la meva primera lectura de Tolstoi. Aquest emportament. Paro d’escriure i escolto. És veritat que fa calor, és veritat que escolto una sonata, és veritat que a les jardineres de les terrasses hi ha petúnies i geranis vermells. A Ginebra. I és veritat que jo sóc jo si jo no fos un altre… El pom de la porta gira, la porta s’obre i el metge em saluda, em fa un gest amb la mà, em fa caminar davant seu tot el llarg del passadís i no ha passat res amb la goma gastada. Entro al despatx. El llum té un pàmpol verd. Damunt de la taula, una mà de porcellana, palmell enlaire, és un signe d’amistat. En un racó hi ha un gerro amb roses vermelles. Set. Tinc poc temps per mirar-les, el metge s’asseu darrera de la seva taula llegeix la meva fitxa alça el cap i jo explico la història del meu peu. Tinc un peu desorganitzat. Fa un parell de mesos. Li explico tots els remeis casolans que m’hi he fet. No riu. Queda seriós. És suís. I mentre enraona em desdoblo i miro la llum del balcó, el bocí de cel, un tros petit, color de llac Leman, un tros petit de cel darrera d’un vidre de balcó. Les mans del metge damunt de la seva taula i la meva fitxa amb el meu nom, amb els meus anys, explico que una vegada vaig estar quatre anys amb el braç dret mig paralitzat i no podia escriure ni el meu nom perquè no podia ni agafar la ploma i no tenia màquina que no he tingut cap malaltia greu fora d’una operació greu a Limoges després de la retirada francesa que em va fer un metge vell, amb la barbeta blanca, amb els ulls blaus que m’ho descobrien tot…, que lluny… Tot se’n va lluny. No sé què dic al metge que em mira i li pregunto si vol saber més coses. No contesta. Podria fer una escena cursi. Parlar del perfum de les roses del gerro, de la qualitat dels pètals, une rose d’automne est plus qu’une autre exquise, però a quatre passes el violí s’exalta perquè un home fora d’òrbita va escriure molts gargots damunt de cinc ratlles, podria dir damunt d’un pentagrama però no seria jo si ho digués així: cinc ratlles. És veritat que aquestes roses del gerro són altament perfumades, les van batejar nocturna és veritat que el metge calla i que s’estableix una complicitat curiosa. Un home i una dona. El cinturó de castedat era una defensa innocent perquè aquesta cosa misteriosa que tot d’una s’estableix entre un home i una dona…, imperceptible però aquí. Impalpable com polsim d’ala de papallona. Em ve com una necessitat de parlar: molt i de pressa. Va costar que m’agradés Ginebra. M’hi moria d’ensopiment, sense el Louvre, sense els museus, sense carrers vells, sense avingudes amples. Rue de Prony. Arrelada a París no sé quants anys a París. El jardí del Luxembourg amb tantes santes reines de França a santa Clotilde li falta un dit no sé si de la mà dreta o de la mà esquerra. I m’arriba una veu que surt d’una boca a dalt de tot d’una bata blanca emmarcada per la llum del balcó quan dic el Salève és lleig tot l’orgull nacional se subleva. Però des de dalt. El que es veu des de dalt. El meravellament es desfà. Aquesta sonata en comptes d’inspirar-me em molesta. Massa bona massa massa massa. Que pari aquest violí tan bèstia que pari. No, no va ser aquell dia de les roses vermelles que vaig dir al metge que el Salève era la muntanya més lletja del món. M’ho ha fet escriure la sonata. Estrenyo les dents la cinta de la màquina s’ha encallat la desencallo. Sóc… Tots ens aturem de viure als dotze anys. És per això que tinc la passió de les flors encara. No es pot entendre. No es pot entendre res. Homes ases. A redós de la mare lloca de petits al col·legi a la Universitat la primera noia la vida no sabem què fer-ne. El voleiar d’unes faldilles. Una abraçada i casem-nos. Tinc la dona embarassada i ve el tòpic els fills són la cosa més gran de tot pels fills ha de morir un pare i la mare també tots morts per un microbi que t’anirà devorant per sempre més. I amb molt de compte i altra vegada prenys i potser ara serà un noi perquè ja tenim una nena i tothom mira que bé ja tenen la parelleta i surt una altra nena. El pèl de la barba es va fent dur i em cauen els cabells. Un tònic? La calvície es pot combatre? El ventre surt enfora el sastre ha de canviar les mides el ventre vessa per damunt dels pantalons. Els fills es fan grans tots han anat a estiuejar ara em podré divertir una mica. Els fills es riuen del pare el pare es fa vell. Un home pot quedar cec perdre l’ús de la paraula quedar atuït pel reuma. Però el desig d’un home diuen que no s’acaba mai…, ha passat una dona i després us moriu. Hi ha marits exemplars i fills que adoren els pares…, sí. M’agraden les flors que ets pesada no en parlis no diguis més que et vas aturar als dotze anys com si t’haguessis mort amb la pell tendra i les dents de perla i els ulls d’aigua lluent una mica verda sota copes d’arbres frondosos. I honour you, Eliza, for keeping secret some things. Què hi ve a fer ara aquí Sterne és una manera mal dissimulada de dir que sóc una persona culta que llegeix Sterne. No he acabat mai un llibre seu. Ni les cartes a Eliza ni Tristan Shandy ni el Viatge sentimental…, però potser em diverteixo enganyant i Sterne m’agrada. No es pot saber. Altres emocions altres tendreses.

I ara em passa que m’agrada Ginebra, i el Salève pelat; que, després d’haver-me ofegat durant anys a Ginebra, ara l’he descoberta. Quedem que és ara que dic al metge que el Salève és lleig. Passem a la saleta. Vitrina amb aparells quirúrgics i boles de cotó a dintre d’un pot de vidre, bàscula, llitera… Em despullo. La combinació és la negra! Encara sento la meva veu explicant com em va començar el mal al peu: al parc de les Cropettes tot pujant. Una fiblada al turmell com si per dintre se m’hi hagués trencat un tros de vidre, i els vidres petits s’haguessin clavat entre tendrums. No pot ser. Això seria reuma i jo tinc només nervis. No li dic però que mentre pujava parc amunt tota jo, tota la pell, la que es veu i la que està amagada, em tremolava. I els nervis se’m van apilotar al peu esquerre i en arribant a casa ja caminava coixa. Què tens? No ho sé, em dec haver torçat el peu. Em fa mal. Sense adonar-me’n. De la mateixa manera que a vegades m’ha sortit un blau i acabo sabent que em vaig donar un cop perquè m’ha sortit un blau. Ja fa temps. Em pensava que passaria i cada dia em fa més mal. Adreça d’un ortopèdic. L’arc de la planta aplanat, massatges, pomada blanca pudenta i una meva amiga em va dir que la pomada havia de ser negra i a base de iode. Em fa pensar. He augmentat cinc quilos. Els vull perdre. Aquesta temporada de mal al peu, dic, m’he abandonat, he menjat molts dolços. No podeu saber com m’agrada prendre una tassa de te a la tarda… scones. Em mira sense badar boca. No, no. Suposo que amb un mes puc deixar aquest pes innecessari enrere. No sé…, manca de voluntat… Estireu-vos. Tanqueu els ulls. Em passa l’ungla de l’index per la planta del peu malalt. El peu no reacciona. Em pica el genoll amb el martellet. La cama no es mou. L’altra sí, de seguida salta. Em fa caminar unes quantes vegades amunt i avall, amunt i avall. La combinació que em ve estreta em dóna un complex: encara em sento més grossa. Em fa ajupir amb els braços estirats endavant i sense arribar a tocar a terra amb els talons em fa aixecar. No puc. Una gota de sang. Amb la llanceta em punxa el tou d’un dit. És la primera vegada que he perdut el control i he fet una ganyota, que la boca m’ha fet una lleu contracció. Em mira el dintre dels ulls i em palpa les glàndules del coll. Em pren la pressió. No li pregunto no vull saber res. Se n’ha anat al despatx mentre em vesteixo i sento que diu: només cinquanta-cinc. És el tant per cent de glòbuls rojos. Entro al despatx tot tirant-me amunt la cremallera del vestit. Afegeix una mica més de líquid al tubet. Juga amb la meva sang. I diu que la pressió tampoc no està bé. Escriu la recepta. Tot d’una aixeca el cap. Farem una cura enèrgica per acabar de pressa amb tot això. Un tranquil·litzant, dosis generoses de vitamines. Sessions d’infrarojos. Molta vitamina B. Em dóna l’adreça d’un ortopèdic. No vull portar suports plantaris. Enarca les celles: em mira sorprès, intensament, amb una mirada que pesa. Ens aixequem. Em passa el braç per l’espatlla. Tot d’una s’atura i m’obliga a aturar-me. Voldria veure el vostre marit… Ens donem la mà. A la paret enfront de l’acabament del passadís hi ha un mapa de Ginebra. Però la vista, allà dalt… La infermera m’obre la porta i surto al carrer. La claror és forta. El sol alt. La tarda calenta. He de tornar d’aquí a tres setmanes. Tinc por de travessar el carrer perquè en aquest país els cotxes van desesperats com si no hi fos a temps ningú. Si el peu no em fes tant de mal baixaria tot passejant. No fareu cap bogeria? Ha dit això, cap bogeria. Totes les altres manifestacions nervioses havien estat sense dolor. Travessaria els Bastions, veuria la muralla coberta d’heura que fa de fons als senyors de la Reforma. Ginebra: l’àliga, la clau. Agafo un taxi fins a casa. Cridaria. Quan entro a casa respiro. M’estiro al llit i penso en la claror que hi havia al carrer. Em fa mal l’espinada. La claror a l’estudi és diferent perquè està situat de cara al sol de sortida. Encenc un cigarret. Hauré d’anar a la farmàcia a comprar l’arsenal. Què t’ha dit, el metge? No res. Però què tens? No ho sé. Reuma. Me’n vaig a preparar el sopar. Sopem a la terrassa. L’aire s’ha espessit i el Salève està emboirat. Saps què són didaleres? No. Veus aquelles taques de colors més enllà dels boixos? Són didaleres. Com ho saps? Perquè tenen forma de didal. Quan no em mira el miro; sé que és arriscat perquè la persona mirada sense mirar sempre s’adona que la miren. I després desvio la vista cap al llac per on passa una vela blanca. Has posat un disc? La sonata a Kreutzer mentre escrivia. No tinc ganes de música. No tinc ganes de rodonetes damunt de cinc ratlles, ara. La claror es fa grisa i tots alhora s’encenen els fanals. Em torno a estirar al llit després d’haver agafat un llibre, la demonologia de Plutarc. Rentaré els plats demà. M’aixeco per anar a buscar…, em torno a estirar. En arribant de casa el metge la primera cosa que he vist en entrar al bany ha estat la combinació blava damunt de tot el cove de la roba per planxar. I llegeixo:


Ella viu nou edats d’home, la xerraire cornella,

d’homes a la flor de l’edat i, el cérvol, quatre edats la cornella,

durant tres vides de cérvol s’envelleix el corb, però el fènix,

ell, nou vides de corb; i això és el que decupliquem nosaltres,

nosaltres, les nimfes arrissades, filles de Zeus portaègida.



He dormit malament. M’he despertat amb angoixa i aquesta sensació m’indica el que he de fer: anar-me’n. Si no em moriré. El cor… Al matí, quan estic sola, omplo dues maletes amb la roba que hi ha a l’armariet. N’agafo només la meitat. He d’anar a la farmàcia. El primer de tot és curar-me el peu malalt no podria ni pujar al tren, si no trobava qui em portés les maletes. He llegit la recepta amb calma. Aniré a la farmàcia però primer em rentaré la cara. La farmàcia és a la vora de casa.





Semblava de seda


Un dia de vent, a darreries del mes de setembre de no recordo quin any, vaig entrar per primera vegada al cementiri de l’herba, no perquè hi tingués ningú enterrat, sinó per sentir la pau que respiren els cementiris, i, sobretot, per fugir del vent que amb les seves ales se m’enduia les faldilles i m’omplia els ulls de pols. Al mort que jo estimava, cada dia veia la seva cara a la paret, no podia fer-li gens de companyia. Els seus germans l’havien volgut enterrar al poble perquè hi tenien un nínxol, i el poble era lluny; s’havia d’agafar el tren per anar-hi, jo no tenia prou diners per comprar el bitllet, i cada dia en tindria menys perquè se’m cansava la vista; només podia treballar a les tardes i vindria un moment en què no podria anar més per les cases a cosir.

Al cementiri no hi havia tanta pols com al carrer però les ales del vent ho feien tremolar tot. De no sé quin nínxol es va despenjar una corona amb les flors encara fresques i un ram petit que rodolava se’m va aturar als peus. Em passejava entre tombes amb figures al damunt. N’hi havia una que semblava una caseta: rodona, amb teulada, coberta d’heura i voltada d’unes atzavares tan velles que feien por. La vaig deixar endarrere i, perquè pensava una cosa, em vaig aturar al mig d’un camí dels més arrecerats. Sense que l’hagués sentida venir, una ventada com un gran cop d’ala, m’hauria tirat a terra si no hagués estat a temps d’agafar-me a la soca d’un arbre. La ventada, com si se’n rigués, va passar alçant fulles i xiulant. La cosa en què pensava, aturada al mig del camí, era que la terra, encara que tingui colors diferents, a tot arreu del món és terra, i si tota la terra és igual, la del cementiri on m’havia ficat era la mateixa que la del cementiri on dormia el meu pobre mort. Aquest descobriment va consolar-me. Em vaig apartar de l’arbre, una olivera de les més retortes, decantada i martiritzada per les ales de tots els vents, a tocar d’una tomba molt senzilla que de seguida em va agradar perquè el sol i les serenes li havien rosegat la pedra i semblava abandonada. La vaig tocar per fer-me-la meva. En l’escletxa entre la llosa plana i la que s’alçava al darrera amb el nom de la persona morta, hi havia una mata d’herba que feia floretes grogues, tan lluents, que semblaven de porcellana. Al meu pobre mort li haurien agradat. No me les vaig poder treure més del pensament: les veia en cada clapa de sol, en la bufanda groga d’una noia, en les ratlles d’or de les banderes… I ho vaig explicar a la cara de la paret que així que s’apagava el llum sortia d’una taca de color de fel: de primer els ulls i la boca. El front i les galtes, tot el que era de carn, trigava una mica més. I s’estava allí, mig esborrada, sense fer nosa, sense fer-me venir ganes de fugir ni de cridar. De vegades plorava. Tota la cara es desfeia en una ganyota i de l’ull dret sortia una llàgrima que brillava i tremolava una estona fins que es desenganxava i relliscava per la galta. Però l’endemà, de dia, a la paret no s’hi veia res.

«No ens agraden les visites que fan servir aquesta santa casa per venir-hi a dinar. Que sigui l’última vegada!». A l’enterramorts no l’havia vist mai i potser ja feia més d’una setmana, des del dia del vent, que m’havia avesat a anar cada dia al cementiri; però ell es veu que s’havia adonat de seguida de mi, perquè jo només havia menjat un bocí de pa amb xocolata un parell de vegades, asseguda a la tomba, per no perdre temps anant a casa a dinar. Me’l vaig mirar com si no l’hagués sentit i se’n va anar rondinant, menut i arrugat, empenyent un carretó ple de fulles. No em va fer cap gràcia. Vaig posar els brots de l’herba d’una mena de manera que les floretes grogues tapessin les lletres de la pedra; si hagués pogut les hauria esborrades perquè no em deixaven creure el que jo volia creure: que el mort que jo estimava, el meu, estava enterrat allí. De tant en tant hi duia una flor; de vegades grossa, de vegades petita. El jardiner de la cantonada ja em coneixia i me l’embolicava amb paper de plata perquè fes més bonic sense que jo li ho hagués demanat mai. M’ajupia, deixava la flor ben posada, i anava a mirar-la des de l’olivera, amb un braç al voltant de la soca. Resava. No es pot dir ben bé que resés perquè mai no he pogut dir una oració sencera; una mosca volant em distreu. O qualsevol altra cosa, encara que no es bellugui. Alguna vegada pensava com devia ser, quan anava pels carrers vestit i respirant, aquell mort que hi havia allí dins i que no coneixia. O bé parlava amb Jesús que, de seguida que el vaig veure a les estampes, vaig estimar. Mentre que pensar en l’Esperit Sant sempre m’havia fet riure, perquè, què li vols demanar a una bestiola? «Jesús meu, ajuda’m a poder comprar la flor i fes que l’enterramorts no em renyi…». I de vegades, en comptes de parlar amb el noi ros i dolç que havia anat pel món descalç mentre el seu pare feia armariets i calaixeres, glatia per saber quina mena de blau devia tenir el cel que era lluny, i a la nit, tot mirant la cara a la paret que em mirava, n’agafava un tros i l’estenia damunt meu.

S’acostava el dia dels difunts i una setmana abans vaig deixar d’anar al cementiri perquè semblava un molí. Estava ple de famílies que netejaven les seves tombes i els seus nínxols i duien rams de crisantems i de lliris als seus pobrets estimats. Trobava a faltar tant l’anar-hi, que no vivia, com si m’haguessin ficat dins d’un pou i s’hagués acabat la claror. Somiava l’herba, les punxes de color de ferro d’aquelles atzavares, el passeig amb el rengle de xiprers a cada banda. Quan vaig decidir de tornar-hi, tenia ales als peus. A l’entrada del camí vaig aturar-me en sec i la flor que duia em va caure a terra. No coneixia la meva tomba. Algú havia resseguit les lletres amb una pintura esquitxada d’or, que no era ni negra ni grisa, i a l’escletxa no hi havia l’herba; unes quantes fulles grogues s’anaven assecant damunt de la pedra. En vaig agafar tres. Amb les fulles a dintre de la mà, sense saber què fer-ne, em vaig acostar a l’olivera mig d’esma, i plora que plora fins que es va fer fosc. Em recava d’anar-me’n com si en el moment de marxar hagués de passar alguna desgràcia, però els ulls em coïen massa i tenia fred. Abans de posar-me a caminar vaig mirar al meu voltant: tot era dolç i lleuger, però, a mi, cada cama em pesava una rova. I mentre em deia, amb angúnia, que potser l’enterramorts ja hauria tancat el portal, vaig sentir soroll d’ales damunt dels xiprers com si un gran ocellot s’hagués enganxat les potes en un parany de branques i volgués i no pogués fugir. I el vent es va aixecar.

Vaig dormir malament: em feien nosa els llençols, els braços, la cara de la paret; em feia nosa tot. A l’hora de llevar-me estava més cansada que quan m’havia ficat al llit, però ben decidida a no deixar-me espantar; a l’escletxa entre les lloses hi plantaria una altra herba amb floretes grogues. Hi havia camins pel cementiri que no havia seguit mai i que en devien estar plens. I quan l’herba seria alta, li faria tapar les lletres que les pluges s’encarregarien d’anar despintant. M’esperava una sorpresa: damunt de la tomba hi havia un ram de flors, joves com el matí, totes de color de rosa. Em vaig abraçar a l’olivera, respirant de pressa, perquè em faltava aire als pulmons. I amb calma, el cel, que estava serè, es va ennuvolar i quan va començar a ploure, vigilant que l’enterramorts no em veiés, vaig agafar el ram com si fos un niu d’escurçons i el vaig entaforar a dintre d’un matoll.

No assossegava; anava al cementiri a hores diferents per veure si podia trobar-hi la persona que havia dut les flors i m’havia arrencat l’herba. I quan ja estava a punt de creure que no havia existit mai i que de tot en tenia la culpa l’enterramorts, una dotzena de crisantems blancs lligats amb una cinta lluent deixats damunt de la llosa em va fer posar malalta. Mig agenollada per terra, tota contra de l’olivera, m’aguantava els sanglots i em bevia les llàgrimes. Jo només podia dur una flor. No sé les hores que devien passar, però em vaig adonar que era molt tard perquè el cel semblava una gola de llop i davant d’aquella gola de llop, una ombra, una gran ala estesa?, es movia una mica, però tan barrejada amb la fosca que vaig acabar per dir-me que els sentits m’enganyaven, que el que veia no era veritat, perquè d’ençà que vivia desesperada pensant només que m’havien pres la tomba, no havia vist més la cara a la paret. No hi devia haver estat ni una sola nit. La cara no era a la paret, sinó en el meu pensament. El meu pobret mort no es recordava de mi; no podia. Era jo, que em recordava d’ell. Per animar-me una mica vaig dir gairebé en veu alta: «És un somni». I l’ala també, i jo també dintre d’aquell somni, tot era fals… Damunt mateix del meu cap un esbatec d’ales ben de debò, me’l va fer arronsar entre les espatlles; i una ventada em va escabellar. «Estic tancada a dintre del cementiri». Sense saber on posava els peus, vaig arrencar a córrer pels camins que amb prou feines veia, pensant sense parar que anava de dret a petar-me les dents. El portal estava tancat. Esglaiada d’haver de passar la nit amb els morts, entre soroll d’ales i ombres, amb ratxades de vent sortides de no sé on que feien gemegar les branques, vaig alçar els ulls al cel demanant clemència, i mentre el mirava, les frontisses van grinyolar. Algú que jo no veia havia obert el portal, «Gràcies, Jesús meu».

Tota la nit vaig estar turmentant-me rumiant si havia de tornar al cementiri o no. Per acabar-ho d’adobar, a la matinada se’m va aparèixer el carro de les ànimes. Volava cap a la lluna i les ànimes que havien estat dolentes queien daltabaix en el moment de voler-s’hi enfilar i les que havien estat bones de seguida pasturaven pels prats del cel i per una ala que tenien a un costat del front menjaven l’herba dels feliços a cremadent. Al matí estava mig malalta; anava per casa d’esma, sense saber què fer, sense saber què buscava ni què volia, amb el fil de la memòria embolicat i perdut. Em vaig quedar sense sopa per dinar: cremada. Sense poder aguantar més aquella guerra amb la vida, a l’hora de la basarda vaig sortir. Tot, dintre meu, em duia on no volia anar. Caminava de pressa carrers amunt. Una vegada que vaig respirar endintre, els forats del nas se’m van omplir de pudor de quitrà. Tot estava quiet, tant, que per això devia adonar-me que em seguien. No se sentia remor de passos, però algú em seguia, oh sí. Eren set criatures, totes, si fa no fa, de la mateixa mida; amb els ulls tancats i la cara de cera. Si hagués estirat un braç endarrere n’hauria pogut tocar una. La de més a la vora era jo quan tenia set anys: duia el davantal amb butxaques i les mitges de llana negres. Davant del cementiri, voltada de silenci, vaig tornar a respirar endintre i després enfora, amb l’esperit i amb el cor calmats.

Es veia llum en una finestra de la casa de l’enterramorts i mig portal ja estava tancat. Escorreguda, fent-me tan petita com vaig poder, em vaig ficar a dins del cementiri i en comptes de tirar a la dreta vaig tirar cap a l’esquerra: hauria de fer una gran volta i passar pel racó on hi havia la pila de les corones podrides, però així no hauria de travessar el passeig dels xiprers; l’enterramorts m’hauria pogut veure i no vull ni pensar què m’hauria dit. A la vora de la tomba vaig aturar-me. Les criatures s’havien fos, i un moment, aquella gran soledat em va fer mal. No es movia ni un bri d’herba ni una trista fulla. Tot era tan tendre que no tenia prou ulls per mirar. A l’últim, amb els braços estirats endavant, vaig dir baixet a ningú que tot era meu: el jardí dels morts de paret a paret i ben endins, fins a les arrels més fondes, i aquell cel trabucat, que no se sap on comença i encara menys on acaba, amb un tall de lluna que el tacava de groc a la banda del mar. No es veia ni rastre dels crisantems, però a terra, ben encastada a la pedra, una cosa negra, llarga i estreta com el meu braç, brillava una mica: era una ploma. No gosava tocar-la, tot i que me’n moria de ganes, perquè trobava curiós i m’espantava que fos tan grossa. Quina ala o quina cua d’ocell havia pogut aguantar una ploma com aquella? Sense respirar vaig ajupir-me i vinga mirar-la fins que no em vaig poder aguantar més i li vaig passar un dit per sobre unes quantes vegades: semblava de seda. «Que preciosa que seràs dins d’un gerro», vaig dir-li. I quan anava a agafar-la per endur-me-la a casa, un espetec d’ales junt amb una gran ventada em va rebotre contra de l’olivera. I tot va canviar. L’àngel era allí, negre i alt damunt de la tomba. Les branques, les fulles, el cel amb tres estrelles ja eren d’un altre món. L’àngel, de tan quiet, no semblava de debò; fins que es va decantar cap a un costat, a punt de caure, i molt dolçament, per abaltir-me?, va començar a gronxar-se d’una banda a l’altra, d’una banda a l’altra, d’una banda a l’altra…, quan ja em pensava que no acabaria mai més de fer allò, com un gemec va fugir amunt foradant l’aire per deixar-se caure a terra vaporós. Així que el vaig tenir a tres pams, cames ajudeu-me! Corria esperitada esquivant tombes, ensopegant amb matolls, aguantant-me les ganes de xisclar. Convençuda que l’àngel m’havia perdut, vaig aturar-me amb les mans damunt del cor, perquè no em fugis. Jesús meu!, el tenia al davant, més alt que la nit, tot ell fet de núvol, amb les ales que li tremolaven, grosses com veles. Jo el mirava i ell em mirava i vam passar una estona llarga, oh!, que llarga, mirant-nos encantats. Sense deixar de mirar-lo vaig estirar un braç i d’un cop d’ala mel va fer enretirar. «Vés-te’n!», vaig sentir que deia amb ràbia una veu que ja no vaig saber si era la meva. I altra vegada vaig estirar el braç. Cop d’ala! Com si acabés de tornar-me boja em vaig posar a cridar; «Vés-te’n, vés-te’n, vés-te’n!». A la tercera vegada que vaig estirar el braç vaig topar amb una atzavara. De pressa i no sé com, em vaig arrupir al darrera, segura que l’àngel no m’havia vist. El tros de lluna que ja era al mig del cel escopia foc pels costats.

M’arrossegava per terra com un cuc, damunt dels colzes, damunt del ventre, enganxant-me pertot arreu, esquinçant-me la roba amb no sé quines espines, amb ganes de quedar-me a dormir per sempre damunt de fulles que cruixien, sense saber on aniria a parar ni si podria sortir del cementiri. Després de moltes voltes vaig arribar als xiprers; una olor amarga de flor de mandariner calenta de sol, d’on devia venir?, em marejava; i amb els ulls tancats per matar l’àngel, i apartant branquillons que m’esgarrinxaven, em vaig quedar al peu del xiprer que tenia més a la vora. El braç dels cops em feia mal, em sortia sang d’un tall que una punta d’atzavara m’havia fet a la galta. A l’altra banda del camí, quiet com la mort i voltat de celístia, l’àngel em vigilava. I ja no em vaig moure. El cansament va ser més fort que la por.

Era mitjanit o somiava que era mitjanit? El meu pobret mort plorava lluny perquè jo no me’n recordava, però una veu, darrera d’un sol de color de guix que semblava la lluna, deia que el meu mort era l’àngel, que a dintre de la tomba no hi havia res: ni ossos ni record de persona quieta. No calia que comprés cap més flor, ni petita ni grossa, ni m’havia d’empassar més llàgrimes; només havia de riure fins l’hora en què jo també seria àngel…, i jo tenia ganes de cridar perquè em sentís la veu amagada, que no m’agradaven les ales, que no m’agradaven les plomes, que no volia ser àngel…, i no podia cridar. La veu va manar-me que mirés. Una boira baixa que s’anava estenent pel cementiri com si fos un llençol de tots els ajaguts amb una mà damunt de l’altra m’omplia de benestar. Venien olors diferents: de mel i d’herba que només creix a la claror de les estrelles i jo ja no estava a la vora del xiprer, sinó en una plaça petita voltada de tombes. L’àngel, amb les ales estirades per terra, seia en un banc de fusta com si m’hi esperés des del néixer, i recordo que vaig pensar: «Si deixa arrossegar les ales de qualsevol manera se li desenganxaran plomes i després les perdrà pels cementiris». La boira, cada vegada més blanca i més espessa, em gelava les cames i anava endavant. No la boira, jo. Lliscava endavant per un pendís fet de gebre. Sense voler m’anava acostant a l’àngel que no deixava de mirar-me i quan em va tenir a la vora es me alçar tot d’una peça amb el cap tocant la lluna i l’olor d’herba es tornava olor de terra negra i bona què m’anava colgant, d’aquella que ja hi pots plantar el que vulguis que tot s’hi fa. Per entre tombes i fulles mortes se sentia remor d’aigua i es veia brillar un fil de no sé què, i l’àngel obria i obria les ales i quan em va tenir ben arran, quan vaig sentir la seva dolçor que es barrejava amb la meva…, no podré entendre mai per què vaig necessitar tant de sentir-me protegida. L’àngel, que devia endevinar-ho, em va embolcar amb les seves ales, sense estrènyer, i jo, més morta que viva, les vaig tocar per trobar la seda i em vaig quedar allí dins per sempre. Com si no fos enlloc. Empresonada…





El Parc de les Magnòlies


Acte únic


Placeta en un parc voltada de boixos retallats. Darrera dels boixos, tres magnolieres florides. Al centre de l’escenari, contra dels boixos, un banc. Entrada a dreta i esquerra.

Caient de tarda d’un dia de principis d’estiu. De tant en tant se sentirà la música d’una ràdio.

En aixecar-se el teló, Marta, agenollada en el banc. Mira per entre els boixos: baixa, s’asseu, es posa a plorar, agafa un mocador del portamonedes i s’eixuga els ulls. Mira el seient del banc, treu un ganivetet petit del portamonedes i comença a ratllar un extrem del banc. Per la dreta entra una senyora amb la seva filla, una nena d’uns cinc anys. La nena porta una pilota de colors i la tira enlaire…



Senyora: T’he dit que estiguessis quieta amb aquesta pilota. Ja has jugat prou!

Nena: El papà ha dit que vinguéssim al parc a jugar i és ell el que mana! (Tira la pilota darrera dels boixos expressament).

Senyora: Dolenta, més que dolenta. Com a ben criada, ets ben criada. Una setmana sense gelat! I a dormir sense la nina! No et moguis, que vaig a buscar la pilota! (La Senyora se’n va).

Nena (S’acosta a Marta a poc a poc. Se li queda plantada al davant): Té els ulls vermells… (Marta no diu res. La Nena se la va mirant). No té cap nena, vostè?

(Marta, sense fer-li cas, s’agenolla en el banc).

Nena (insistint): No té cap nena?

Marta (girant el cap): No!

Nena (passant el dit pel lloc que Marta ha rascat amb el ganivet): Aquí hi ha dos caps junts. Algú els vol esborrar… Tan macos… Per què algú els vol esborrar? (S’enfila en el banc). No li agradaria tenir una nena com jo? (Es queda quieta mirant Marta, li toca ets cabells. En veure que Marta no li diu res baixa del banc i passeja per l’escena tot dient): Sóc bona minyona. No menjo la confitura d’amagat, ni obro el calaix dels secrets… És ple de medicines, de nenes mortes, i de papers cremats… Sóc endreçada i em netejo les sabates jo mateixa. El papà em diu princesa meva… (S’atura davant de Marta). Què mira tanta estona? La mamà com agafa la pilota? Sap per què hi ha anat ella? Perquè allà baix hi ha un senyor i una senyora que es fan petons i la mamà té por que em robin. Digui’m alguna cosa… Per què no em diu res?

Marta (s’asseu al banc): Les nenes han d’aprendre a no molestar. Quants anys tens?

Nena: Avui només cinc, però demà ja en tindré sis i estrenaré un vestit blanc amb cintetes rosa, aquí i aquí. (S’assenyala el coll i els punys). Per què és tan maca vostè?…

(Torna la Senyora amb la pilota).

Senyora (a Marta): Quina falta de respecte… Ja fa més de mitja hora que no paren de donar-se el bec, i això que ja no són de la primera volada. I ella és ordinària. Amb els cabells vermells i una faldilla verd de lloro. Des d’aquí els pot veure. Miri’ls… (La Senyora s’agenolla en el banc i fa agenollar Marta. Amb la mà fa signe a la Nena que s’aparti). Quin exemple de donar a les criatures… Una persona decent voldria poder passejar pel parc tranquil·la i ja hi som! La parella! No s’hauria de permetre. Si trobo un municipal li diré que vingui i que els agafi. Anem, nena! (Baixa del banc i agafa la Nena per la mà).

Nena (tot caminant): Tornarem demà?

Senyora: Provarem un altre parc. On només hi hagi flors i ocells… Passi-ho bé. Encara els deu agradar que se’ls mirin…

(Marta, sola, es torna a agenollar en el banc, un moment, i es torna a asseure. Passa un dit unes quantes vegades per la fusta del banc on hi ha els dos caps dibuixats. Per l’esquerra entra una noieta d’uns dotze anys i en el moment d’entrar una veu de dona crida):

Veu: Maria!… Maria!…

Noieta (a la Veu): Vés a la porra! (A Marta). Oi que espera el promès? Oi que té els cabells arrissats i porta sabates de xarol? Oi que vostè fuma amb boquilla quan l’espera a casa seva? Oi que li diu, xateta, xateta? I vostè li diu ratolinet?

Marta: Vés a passejar i no amoïnis.

Noieta: No vinc pas a passejar jo. Veu? Els meus pares són els porters d’aquella casa rosa d’aquí darrera. El parc és meu. Els ocells amb cresta que fan niu a la magnoliera del mig em coneixen. Però si vostè s’està aquí massa estona, no vindran a donar menjar als petits, perquè són molt porucs. Els ocells, quan tenen petits, ja no s’estimen. Només s’estimen abans de fer-los. S’estarà molta estona aquí, vostè?

Marta: El parc és de tothom. Deixa’m tranquil·la.

Maria: Deixa’m tranquil·la, deixa’m tranquil·la. No s’enfadi, tan maca. Les senyores que vénen a aquest parc, no vénen a sentir l’olor de les magnòlies, no. Vénen a pescar. I sap què volen pescar? Un senyor. I quan ja el tenen pescat, val més anar-se’n… He vist més coses, amagada darrera de les fulles… Una vegada vaig veure el meu pare amb la cuinera del tercer pis. Perquè callés, el meu pare em va comprar una bossa de xocolatins plens de confitura…, més bons…

Veu: Maria!… Maria!…

Maria: Que pesada…

(Molt a prop una veu d’home crida: «Maria!… Maria!…». Entra el Porter, pare de Maria).

Maria (baixet): Només faltava ell…, tan bé que estàvem.

Porter (després de mirar detingudament Marta): Cap a casa, que aviat es farà fosc.

Maria: No em dóna la gana.

Porter: Cap a casa! (L’empaita. Maria corre més que ell).

Maria (aturant-se en sec i plantant-li cara): La mare m’ha donat permís per estar al parc tant com vulgui i és ella qui mana.

Porter: Criatura llenguda i descastada! (Va per donar-li un cop de peu al darrera i de poc que cau ell).

Maria: Vostè no mana, vostè no mana…

Porter: Mala peça.

Maria: Oi que demà m’ensenyarà a fer volar un estel?

Porter: Et clavaré una garrotada que et petaré tots els ossos.

Maria (estirant el braç i assenyalant-lo amb un dit): A casa de seguida!

Porter (l’agafa per una orella): A casa tu, i de seguida sense replicar. A creure!

Maria: Si no em deixa anar l’orella explicaré a la mare que vostè i la cuinera són amics. Molt, molt amics… (El Porter li deixa anar l’orella). Explicaré que quan la senyora Alberta surt a passejar, vostè puja al pis i amb la cuinera es beuen els licors i els sucs de la carn i dels pollastres. I explicaré que el brou que la cuinera serveix a la senyora amb tassa de plata és aigua bruta. Apa, apa!…

Porter: Em feriré… Auxili! Auxili…, el cor…, m’agafarà un treball…

Marta (esverada): Què s’ha de fer?… Vés a buscar un metge…, corre…, corre…

Maria: És comèdia. Fa veure que es troba malament perquè no el renyi. Ja hi estic acostumada… En sap, de fer comèdia… Ara me n’aniré i ell li dirà un vers que va trobar l’any passat darrera d’un full de calendari. Sempre fa comèdia… (Marta s’asseu).

(Maria se’n va. Al cap d’un moment el Porter s’asseu al costat de Marta, que el mira sorpresa).

Porter (insinuant): Què me’n diu, d’aquesta tarda? Quin cel, quin cel…, blau, sense un nuvolet… Quin blau de cel… (Es va acostant a Marta. A mesura que ell s’anirà acostant, Marta s’anirà enretirant). Quin aire tan fi… Quina olor de mar… No li agradaria que la portés a mirar el mar? És la meva gran passió. Les onades com esquenes que s’inflen, els arrissaments de la bromera més blancs que la neu… Abans de casar-me feia versos parlant del mar… Escolti, que es quedarà parada:


Sirena dels meus pecats

damunt d’un roc ajaçada

que enxarxes amb la mirada

la palaia i els verats

la morena enfurismada

les petxines a grapats

els musclos, porta tancada,

els dofins caragirats…

Sirena d’ungla nacrada

no em retreguis els pecats

quan la nit es fa morada.

No congriïs malvestats!

perla de l’ona alterada

amb la cua cargolada

pel foc de les tempestats!…



Porter (a Marta): No s’aparti tant que caurà…, i l’hauré de collir… Què li sembla la meva sirena? (Marta no contesta).

Porter (tocant-li la barbeta): Digues una coseta, corre, bufona…

Marta (li dóna un cop a la mà): Em sembla que el criden.

Porter: Que vagin cridant.

(Maria treu el cap per entre els boixos i es torna a amagar).

Marta: Hauré d’anar-me’n. A casa meva, si arribo massa tard…

Porter: Reina, sirena… (Li aixeca una punta de la faldilla). Sirena, no. Reina meva… Sé un raconet a la vora dels llorers…

(Entra Maria).

Maria: Ja m’ho pensava que acabaria fent el pallasso. Anem!

Marta: Vagi-se’n.

(El Porter s’aixeca i se’n va amb Maria. Abans de sortir, Maria diu a Marta):

Maria: Quan seré més gran vindré a esperar el promès aquí.

(Marta s’agenolla en el banc. Entra l’Estudiant: duu quatre o cinc llibres a sota del braç. Es queda plantat mirant Marta, que no l’haurà sentit venir. L’Estudiant, de puntetes, va fins al banc, deixa els llibres i s’asseu amb un gran sotrac).

Marta: Quin esglai!… (S’asseu).

Estudiant: Perdó, perdó, però és que no l’havia vista. Com que el costum és de seure en els bancs i no d’estar-hi agenollat… Escolti, que podria dir-me el número de l’autobús que passa per aquí davant?

Marta: Què diu?

Estudiant: Que si sap el número de l’autobús que passa per aquí davant.

Marta: No tinc ganes de fer broma.

Estudiant: Vol dir-me quina hora és, per favor?

Marta: No tinc rellotge i ja li he dit que no tinc ganes de fer broma.

Estudiant: No té hora? Anava a preguntar-la a una parella que hi ha per aquí darrera, però els he vistos tan ocupats que no he gosat destorbar-los. Fet i fet, quan es té la sort d’estar en bona companyia, què se’n treu, de saber l’hora? L’hora l’han de saber els maquinistes de tren, els aviadors, els qui han d’obrir o tancar portes… Fa molta estona que l’espera?… No l’havia vista mai… És clar que en aquest parc no hi vinc gaire… Només quan estic trist. Sempre estic trist a la primavera.

Marta (s’aixeca): Ja fa dies que es va acabar.

Estudiant: El què?…

Marta: La primavera.

Estudiant: Vol dir? Jo em pensava que començava ara. Que acabava de començar en el punt en què m’he assegut en aquest banc.

Marta (fent per anar-se’n): És tard.

Estudiant (l’agafa i la fa seure): No em deixi…, quan em començava a avesar a la seva cara… Costa, d’avesar-se a una cara…, a uns ulls així, tan ben tallats…; amb tanta d’aigua dolça a dintre… (Li ressegueix un ull amb l’índex). A un nas així…, amb les aletes tan fines… (Marta li aparta la mà). A mi no em va portar al món cap ocell. Vaig néixer a dintre d’una casa bona, que és com dir en una casa plena de fantasmes: dels primers croats, dels besavis, dels avis…; vostè creu en fantasmes? (Marta fa que no). Jo sí. N’hi ha més que un foc no en cremaria. Tots som fantasmes, tant els vius com els morts. Vostè és un fantasma. Jo sóc un fantasma… Tots, tots. Qui sap quina sang hi ha barrejada amb la meva sang que ve d’algú que va morir fa quatre-cents mil anys… (Marta riu). No rigui. És veritat…, totes les roses de cada primavera són els fantasmes de les primeres roses que es van obrir. Ah!, una altra cosa: al meu pare, que fa goig, li agraden les noietes de quinze anys. No s’ho creu? Són les que li agraden més. Quan anàvem a passar els estius a la masia…, els nostres masovers tenien una nena; a casa m’hi deixaven jugar perquè deien que era molt fina. Però la nena, són coses que passen sovint, es va fer grandeta i el meu pare li va fer un nen. Es devia llevar a trenc de dia dient que anava de cacera. Una anada de cacera que a mi va afavorir-me amb un germanet. Potser el trobaré algun dia i sense saber com ni per què farem la guerra l’un contra l’altre…, o potser em va regalar una germaneta i una tarda de pluja em deixarà posar a sota del seu paraigua i quedarem enamorats sense saber que una sang igual ens lliga.

Marta (agafa un llibre de l’Estudiant i en llegeix el llom): Si no estudia, a fi de curs li ensenyaran el color de les carabasses.

Estudiant: Tenen el mateix color de les peles de taronja, oi?

Marta: No sembla un noi de casa bona.

Estudiant: És perquè fa temps que vaig anar-me’n de casa amb una carota posada, perquè no se’m veiés la vergonya.

Marta: No m’ho crec.

Estudiant: Per què no ho vol creure?

Marta: Perquè fa mal.

Estudiant: Creure coses lletges?

Marta: Prou. (Tot d’una escolta, molt quieta, se sent un vals a la ràdio). Aquesta olor de magnòlies fa venir ganes de…

Estudiant: D’estimar?

Marta: De morir…

(L’Estudiant s’aixeca, fa aixecar Marta. L’agafa i es posen a ballar. Al cap d’una estona s’asseuen).

Estudiant: Tornaré sempre. D’aquí cinc anys tornaré a ballar aquí: davant de les magnòlies… Els vells diuen que la vida no val la pena de viure-la… De vegades em sembla que no val la pena de morir-la…, per no deixar de veure aquesta claror, per no deixar de sentir aquesta mica d’aire que li fa voleiar tres cabells.

Marta: Me’n vaig.

Estudiant: Encara no… Una mica de companyia no fa cap mal… La companyia que un voldria quan és petit i et porten a dormir al llit del primer pis i sents les persones grans, a baix, que riuen i riuen…

(Marta arrenca a plorar. La música es va sentint més apagada).

Marta: He d’anar-me’n. Per favor…

Estudiant: Encara no.

Marta: És que…

Estudiant: Què?

Marta (s’eixuga els ulls): És que…, quan tenia divuit anys…

Estudiant (li agafa el mocador i li passa pels ulls): No ho faci massa sentimental que no tinc llàgrimes.

Marta (s’agenolla en el banc i fa agenollar l’Estudiant): Veu, allà cap a la banda més fosca? Veu aquella parella que estan abraçats? Ella no sé qui és, però ell, és el meu marit.

(L’Estudiant li tapa la boca, agafa els llibres, els posa a un extrem del banc, la fa seure al seu costat i li passa el braç per l’espatlla).

Estudiant: No hauria de venir.

Marta: Faig tot el que puc per no pensar-hi, per pensar en altres coses. Veu al peu del banc? A tocar d’aquesta herba tan petita? Hi ha un cau de formigues. Em sé de memòria tot el que fan. De la manera que surten, de la manera que entren… Arrosseguen llavors, molles de pa, engrunes de dolços…; no paren. Les miro per no mirar.

Estudiant: Són com soldats.

Marta: De vegades els esbarrio l’entrada del cau…, i veu? (Li ensenya la punta del banc que ratllava amb el ganivetet). Una tarda vaig dibuixar dos caps: un de dona, un altre d’home… Ben junts. Amb el nas de l’un damunt el nas de l’altre…, ben junts. Són ells. I cada dia, amb la punta d’un ganivetet, esborro un tros de ratlla…, els vaig matant.

(Entra Maria i se’ls planta davant).

Maria: Vostè és una mosca morta. Jo que m’havia pensat, amb aquesta cara que fa, que només venia a prendre la fresca… (Se sent la veu de la mare de Maria, «Maria!…»). Sempre igual, que pesada; quan una cosa m’interessa, surt la veu de la meva mare i m’ho esguerra tot. (S’ajup una mica i els mira). Saben què semblen? Dos ninots de roba. (Se’n va).

Estudiant: Em deixarà acompanyar-la?

Marta: No…, però… Sap?…

Estudiant: Val més no parlar. Les paraules surten apagades del pensament i la veu les fa fortes i dures. I tornen al pensament per a clavar-s’hi.

Marta: Em vaig enamorar a divuit anys i mai no havia estimat.

Estudiant: Val més no parlar. Ofegar les paraules.

Marta: Em feia por enamorar-me… Anar amb un home al costat. Caminar, viure, respirar al costat d’un home… No sabria explicar com és de terrible anar-se morint al costat d’un home. Ens vam casar i vam anar a viure amb la mare d’ell. Es passava la vida al llit; li havia de canviar la roba. Sempre tenia la boca tancada: quan l’obria perquè li donés menjar li veia la llengua: inflada i rodona, de color de cendra. Cinc anys. Jo era les seves mans, les seves cames. Vaig viure cinc anys pendent d’una mirada, per quatre carícies a la nit. Quan va morir, jo que mai no havia tingut força, vaig vestir-la. Al meu marit, només de veure-la, li venia cobriment de cor. Mentre l’anava vestint, pensava: que no torni, que es quedi amb els morts…, i en veu alta, que potser va sentir-me, li vaig dir: «De tant en tant vindré al cementiri a fer-li una reverència, contenta de saber que, de mica en mica, es va tornant fems». (L’Estudiant es tapa la cara amb les mans). Vaig poder ser mestressa del pis. Podia obrir les finestres quan volia, podia sortir sempre que volia sortir. Però ja no tenia divuit anys. La pell de les cames era diferent i la pell de la cara se m’havia gastat. Una tarda de molta calor vaig venir a prendre l’aire aquí en aquest parc, en aquest banc. El meu marit treballa bastant a la vora. Hi havia dos noiets que jugaven a pilota. A vegades la pilota saltava per damunt de la tanca de boixos i els noiets, ara l’un, ara l’altre, l’anaven a buscar. Una de les vegades em van demanar si els la volia anar a buscar jo, perquè, allà baix, hi havia un senyor que els renyava. El parc fa pendent i la pilota sempre li anava a parar als peus. Vaig tenir por que aquell senyor em renyés a mi i abans d’anar a buscar la pilota vaig voler veure com era. Em vaig agenollar en el banc…, i tot i que la claror minvava, com ara, vaig veure el meu marit, el senyor de la pilota als peus, amb una noia… Els noiets esperaven la pilota i jo estava aquí com de pedra… El meu marit i aquella noia es besaven… L’endemà vaig tornar. I l’endemà i l’endemà encara. No em podia estar de venir. No me’n puc estar. Per no morir-me de pena de vegades em dic que aquest home que besa una noia no és el meu marit…, que només se li assembla.

Estudiant: Jo no puc estar enamorat de vostè en tan poca estona, però si algú em veia es pensaria que ho estic… Escolti’m bé: el seu marit l’estima i els petons que fa en el parc a una noia, no van més enllà que el meu braç, ara, al voltant de la seva espatlla.

Marta: …quan sentim que l’ànima se’ns mor, no és perquè sí…

(Entra l’home que ven globus. En porta un gran ram).

Home: Fa una estona que escolto les paraules que arrossega el vent… (Tocant els llibres que hi ha damunt del banc). Explica’m els teus amors, estudiant.

Estudiant: Els meus amors? Per què no ens expliqueu els vostres?… Vós, que almenys teniu setanta anys.

Home: T’hi acostes, t’hi acostes…, als anys, vull dir. Et diré una cosa encara que no te la creguis: no he tingut mai amors. O potser no me’n recordo. L’amor és com les magnòlies: molta olor mentre són a la branca, però si les culls se’t tornen negres el temps de bufar un misto. L’amor, com més lluny més bonic.

Estudiant: Ens podríeu dir…

Home: Que abans de passar la vida fent l’amor valdria més passar-la fent la guerra? Jo venc bombes, veus? Als nens els agraden les vermelles, a les nenes les blaves: la sang i el cel. Explica’m els teus amors, em jugaria un peix que són molt tristos…

Estudiant: Dieu mal de l’amor i us agrada més que a mi.

Home: L’amor, tant és que t’agradi com que no t’agradi…, ve quan ell vol. Quan era soldat, per poder clavar de tant en tant una patacada en una anca rosa… Em jugaria aquest ram de bombes que has d’aprendre moltes coses.

(Per entre els boixos treu el cap Maria: riu estrepitosament i s’amaga).

Marta: No és res. Una nena que no vol anar a casa seva. (A l’home). Em fa pena que perdeu el temps. Jo no us compraré cap bomba: ni blava ni vermella.

Home: Et vols quedar sola amb ell, eh? Mira que bé. (A l’Estudiant). No tens cap cosineta que algun dia t’hagi fet adonar d’una brusa escotada, d’un braçalet lluent?… Al voltant la primavera, a dalt de tot la santa lluna sempre esperant què passarà… Flors d’acàcia voleiant… És aquesta la decoració?… La pallassa de la lluna, la joventut, unes faldilles esvalotades…, i ai què tinc!, ai què tinc!

Estudiant: Voleu divertir-vos una mica? (A Marta). Li hauré d’explicar els meus amors, tal com demana. Els hi explico? Començo: tot dos érem petits. Anàvem a caçar ocells, ens barallàvem per veure qui nedava més de pressa. La nena tenia els cabells rossos i els ulls negres; els peus i les mans de llet i de roses. I quan reia no hi havia enlloc del món unes perles més de perla que les seves dents. Us agrada la decoració? (L’Home fa que sí amb el cap). Quan s’acabava l’estiu i s’acostava l’hora de tornar a ciutat, només tenia ganes de plorar. Un dia que anàvem per un camí i una bestiola estranya va travessar-lo com boja, la nena, espantadíssima, se’m va tirar al coll. Vaig perdre la gana i vaig perdre la son. Sentia, sense parar, la seva galta contra la meva, tota ella buscant la meva protecció. Aquella nena, al cap d’uns quants anys, el meu pare la va embarassar. Aquests són els meus amors. No n’he tingut d’altres.

Home: Em faries sobreeixir el fel.

(L’home dels globus surt. Marta va per agenollar-se al banc).

Estudiant: No miris.

Marta: Se’n van molt tard. Sempre els segueixo. No vull arribar a casa abans que hi arribi ell. L’escala és fosca, els graons alts, el pis és trist, ple de mobles i de records vells. El meu marit…

Estudiant: Per què no el deixes?

Marta: Hi ha persones que viuen amb la mateixa creu tota la vida.

Estudiant: Al món hi ha molts homes.

Marta: No els conec. Tu ets molt jove. Hi ha hagut dies que he vingut aquí desesperada, dient-me que els separaria amb les meves mans. Així que els veig, em calmo. De vegades, perquè entra un raig de sol per la finestra, el torno a estimar una mica. Quan el veig aquí no puc. I si parlava?, penso. O bé es trencaria tot o bé tot tornaria a quedar igual. Ell tornaria l’endemà i jo també: a mirar-los.

(Entra el pare de la promesa del marit).

Pare: (s’asseu en el banc i encén la pipa): No faig pas nosa? De vegades…

Marta: No, no…

Estudiant: Si es fa nosa o no es fa nosa no s’ha de preguntar mai. S’ha de saber veure.

Pare: Saben per què vinc? Vigilo la meva filla. Oi que sembla mentida? Ja té vint-i-cinc anys i puc assegurar-los que ha trobat promès. No li agraden gaire els homes, però, per agradar-me a mi, que sóc un bon pare, busca marit. No m’he cansat de predicar-li, què en treus de viure amb el cor tancat? Això no porta ni cinc a casa. Ben al revés de la seva mare que així que veia uns pantalons s’hi fonia. Em va fer patir…, molt. Era una preciositat. Rosa, tota de color de rosa, amb la cabellera fins als talons…, i quines formes…, el número vuit. Ella passava la maroma i jo despatxava les entrades a la taquilla…

(Entra el Porter).

Porter (a Marta): No ha pas vist la meva filla? No? Tot el dia fureteja pel parc, sobretot quan comença a fosquejar, i jo, que pateixo del cor…, hi tinc una bombolla d’aire; fa glop-glop… Quan fa glop-glop a poc a poc, no passa res, però quan ho fa de pressa…, m’ofego com un condemnat. I veig com encenen els ciris als quatre caps de la caixa i sento veus que van dient a la meva filla: «L’acompanyo amb el sentiment, l’acompanyo amb el sentiment». Maria!… Maria!… Si la veuen que roda per aquí facin el favor de clavar-li una plantofada i dir-li que vagi a casa.

Pare: Estigui tranquil. (A Marta). Vostè la coneix, aquesta nena? (El Porter surt per on havia vingut). Doncs, com els deia, la meva filla s’ha de casar, per bé meu i d’ella.

Estudiant: Si la seva filla vol viure sola, per què ha de voler que visqui amb un marit?

Pare: Sempre és més distret. I el marit paga. La meva dona i jo vam passar molt bones estones al llit. Perquè s’ha de reconèixer que la cosa ja no pot ser més ben trobada.

Estudiant: I per què la vigila?

Pare: Per saber, al minut, com va tot plegat. (A Marta). A vostè no és la primera vegada que la veig. La setmana passada duia un vestit ratllat de blau, oi? Doncs sí, la vigilo, dono un cop d’ull de tant en tant, no fosc cas que…, el parc és fosc, l’ocasió bona… Ha trobat un home que val molt. Lliure com el vent. Un corredor de finques. Té el despatx aquí mateix… (Marta es tapa la boca per ofegar el crit). Metòdic, regular…, correctíssim. Així que té un moment es troba amb la meva filla i festeja que festeja. Jo sempre li dic: «Ja heu festejat prou». I ella em contesta: «Deixi fer, deixi fer…, s’ha de tenir paciència». Des d’aquí els podem veure. (S’agenolla en el banc i fa agenollar Marta i l’Estudiant). Ja és una mica fosc, però es veuen bé. Tota l’estona no paren de fer-se petons. Ell es veu que està molt enamorat. Ella ja ha començat a fer-se els llençols. El dia del casament, veuen, donaré la mà als invitats… Hi haurà el que ensenya les mones, el que doma els lleons, el que fa ballar les foques, el que s’empassa fustes enceses i vidres trencats, el que cada dia es juga la vida fent el doble salt mortal sense xarxa a sota… Els donaré la mà i a tots els aniré dient: «Gràcies, gràcies…», i, a l’hora del ball, ballaré, tot mudat, amb coll i corbata i botins de color de perla. Així. (Canta i balla).

Marta: Prou. Oh, prou!…

Pare: La molesto? Tenia entès que era una cosa agradable veure un pare content… A vostè es veu que l’amoïna.

Estudiant: Es que no es troba gaire bé.

Pare: Com la meva filla. Pobreta. Sempre té una cosa o altra. Una estona de llit, una mica de migranya…; tot s’ho cura amb camamilla. El dia que em va anunciar que tenia promès, ho vam celebrar fent un dinar de primera. Llagosta. Xampany. «Pare», va dir-me, «s’ha acabat vendre entrades». «Visca!», vaig dir jo. Perquè vegin com és la meva filla i com estima el seu pare, que sóc jo, un servidor de vostès. Ara els deixaré, perquè s’acosta l’hora del dimoni. Passaré per darrera del banc on seuen, tossiré fort, i el promès, si de cas s’ha entusiasmat massa, es contindrà… Fins a una altra.

(Queden sols Marta i l’Estudiant).

Estudiant: Quin pare més pesat…

Marta: Et voldria demanar una cosa.

Estudiant: Un favor?

Marta: El meu marit, quan se’n va del parc, passa per aquí, per davant del banc, amb ella. Vénen de bracet i caminen a poc a poc. Tan distrets que ell mai no s’ha adonat de mi. Avui, quan passaran, voldria que m’abracessis tan fort com et va abraçar aquella nena de la masia…

Estudiant: Pensa que jo no puc estimar-te.

Marta: Perquè tinc marit?

Estudiant: Em vaig jurar a mi mateix que no seria com els de casa meva.

Marta: Ni tu t’has d’enamorar de mi ni jo de tu. Una abraçada entre dos que no s’estimen no és res. Sóc més gran que tu i la meva vida ja fa anys que corre pel món mig perduda. Necessito, com el que s’ofega, una fusta on agafar-me, encara que només sigui un moment.

Estudiant (rient): I la fusta seré jo?

(Per la dreta treu et cap Maria, sense que la vegin, els fa llengotes i s’amaga).

Marta: Em sembla que sento passos.

(El Marit i la Promesa entren agafats del braç. L’Estudiant abraça Marta i fa de manera que no els pugui veure).

Marit: Això és bonic, bonic… Aquesta pau, aquest parc, aquests arbres…, i tu. I jo.

Promesa: Quan ens haurem casat vindrem com ara. A la primavera més que mai. No ho saps que quan ens separem continuo sentint la teva veu i l’olor de flors que fa aquest parc?

Marit: A mi em passa igual. Només visc pensant en el dia que estarem junts casats o sense casar… Tant és.

Promesa: Tant és?… Però per què, sense casar?

(Marit i Promesa surten. L’Estudiant i Marta se separen. L’Estudiant li passa la mà pels cabells, la mira als ulls i l’abraça apassionadament).

Estudiant: Com et dius?

Marta; Marta. I tu?…

Estudiant: Oh, jo… (Torna a abraçar-la i la besa). No tinc nom.

(Mentre estan abraçats entra Maria, es queda una estona mirant-los; plena de ràbia, se’ls acosta i els pega).

Maria (cridant): No vull que us estimeu! No vull que us estimeu!





MERCÈ RODOREDA i GURGUÍ (Barcelona, 1908 - Girona, 1983) deixà d’anar a escola molt petita i passà una infantesa solitària lliurada al somni i a la lectura.

Amb Aloma obtingué el premi Crexells de l’any 1937. Posteriorment la refaria i en publicaria la versió definitiva l’any 1969.

Les circumstàncies dramàtiques de la Guerra Civil espanyola l’obligaren a emprendre la peregrinació de l’exili.

El 1954, coincidint amb el seu establiment a Ginebra, començà la seva etapa de maduresa escrivint títols tan coneguts com Vint-i-dos contes (1958), La plaça del Diamant (1962, potser la més coneguda i emblemàtica, portada al cinema i traduïda a nombrosos idiomes), El carrer de les Camèlies (1966), Jardí vora el mar (1967) i La meva Cristina i altres contes (1967). És a finals de la dècada dels setanta que tornà a Catalunya. Amb Mirall trencat (1974), acabada a Romanyà de la Selva, començaria la seva etapa de vellesa; el 1978 publicà el llibre de relats Semblava de seda i altres contes; el 1980 aparegueren Viatges i flors i Quanta, quanta guerra… i el 1986 La mort i la primavera, la seva obra pòstuma.

Considerada l’escriptora de llengua catalana contemporània més influent i una de les més importants de la història de la literatura en català, va guanyar els premis més importants de la literatura catalana, com el Sant Jordi, el Ramon Llull, el Joan Crexells, el Lletra d’Or, el de la Crítica, el de la Crítica Serra d’Or, etc. El 1949 va ser nomenada Mestre en Gai Saber. El 1980 va rebre el Premi d’Honor de les Lletres Catalanes.





