Una primera lectura d’aquesta inquietant novel·la satisfarà, de ben segur, els amants de les novel·les de terror. Però una lectura més detinguda pot fer descobrir més d’una analogia entre aquesta novel·la i Dràcula. En les negres nits apareixen torbadores criatures, transformacions de personatges fascinants: si a Bucovina era un inquietant i atractiu Dràcula, aquí és l’esplèndida i misteriosa Lady Arabella. Si Dràcula posseeix una forta càrrega erotitzant, Lady Arabella, per la seva banda, amb els seus sinuosos moviments hipnotitza i captiva no sols Adam Salton sinó també Oolanga, el misteriós criat negre del terratinent Edgar Caswall. I en totes dues novel·les les portes de l’infern es troben en un subsòl —els soterranis on dorm Dràcula— de pudors fètides i nauseabundes semblants «a la sentina d’un vaixell inundat amb una pila de rates ofegades».





Bram Stoker





El catau del cuc blanc




ePUB v1.0

Raticulina 11.03.23





Títol original: The Lair of the White Worm

Bram Stoker, 1911

Traducció: Carles Urritz & Carme Geronès, 1991

Edició digital: Raticulina (v1.0)

Digitalització: Raticulina

ePUBCat base r1.3





A la meva amiga

BERTHA NICOLL

amb afectuosa estima





I. L’ARRIBADA D’ADAM SALTON


Adam Salton es va encaminar tot passejant cap a l’Empire Club, a Sydney, i hi va trobar una carta del seu oncle avi. La primera vegada que havia sentit parlar del vell cavaller havia estat cosa d’un any enrera, quan en Richard Salton havia reivindicat el parentiu, fent-li saber que no li havia pogut escriure abans, perquè li havia estat terriblement difícil de trobar l’adreça del seu nebot segon. Això va fer molta il·lusió a l’Adam i va respondre-li cordialment; sovint havia sentit parlar al seu pare de la branca més vella de la família amb la qual els seus feia temps que havien perdut la relació. A aquell primer contacte, en seguí una correspondència interessant. L’Adam va obrir amb impaciència aquella carta que acabava d’arribar i que contenia una cordial invitació per fer una estada amb el seu oncle avi al Puig Petit tot el temps que li llegués.

«De fet», continuava Richard Salton, «tinc l’esperança que en facis la teva llar permanent. Ja que has de saber, estimat, que tu i jo som els únics que quedem de la nostra estirp i que em sembla d’allò més adient que tu em succeeixis quan arribi el moment. En aquest any de gràcia, 1860, ja tinc gairebé vuitanta anys, i encara que sempre hem estat una estirp de llarga vida, la vida no es pot prolongar més enllà dels límits raonables. Estic segur que m’agradaràs i també que faré que la teva estada amb mi sigui tan feliç com tu puguis desitjar. Vine així que rebis la present, i amb aquesta et faig a mans la benvinguda que espero donar-te. T’envio, si de cas això et facilita les coses, un taló bancari de 200 lliures. Vine aviat, perquè encara puguem gaudir de molts dies de companyia mútua. Si et decideixes a donar-me el plaer de poder-te veure, envia’m així que puguis una carta dient-me quan he d’esperar-te. Llavors, quan arribis a Plymouth o Southampton o a qualsevol port on desembarquis, espera’m a bord, que jo vindré a buscar-te immediatament».

El vell senyor Salton va estar molt content quan va arribar la resposta de l’Adam, i va enviar a corre-cuita un mosso al seu company, Sir Nathaniel de Salis, per informar-lo que el seu nebot segon seria a Southampton el dotze de juny.

El senyor Salton va donar ordres que tinguessin preparat un carruatge a primera hora d’aquell important dia per adreçar-se a Stafford, on agafaria el tren de les 11.40. Aquella nit la passaria amb el seu nebot, o bé en el vaixell, la qual cosa seria una nova experiència per a ell, o bé, si així ho preferia el seu hoste, en un hotel. Tant en un cas com en l’altre, a primera hora de l’endemà tornarien cap a casa. Havia donat instruccions al seu administrador perquè enviés el seu carruatge amb un postilló a Southampton, que estigués disposat per a la seva tornada a casa i que ho arreglés de tal manera que a les postes disposessin dels seus propis cavalls per fer el viatge. Desitjava que el seu nebot, que havia passat tota la vida a Austràlia, veiés alguna cosa de l’Anglaterra rural durant el viatge. Tenia molts cavalls joves criats i domats a casa seva i podia comptar amb ells perquè el viatge resultés memorable per al jove. L’equipatge, l’enviarien amb tren cap a Stafford, on el recolliria una de les seves carretes. Durant el viatge cap a Southampton, el senyor Salton es preguntà moltes vegades si el seu nebot estaria tan entusiasmat com ell amb la idea de trobar-se per primera vegada amb un parent tan acostat; i aconseguia controlar-se no pas sense esforç. Les línies inacabables del tren i les marrades pels molls de Southampton van avivar encara més la seva ànsia.

Així que el tren es va aturar al costat del moll, i mentre recollia el seu equipatge de mà, es va obrir d’una revolada la porta del vagó i va pujar un jove.

—Com està, oncle? L’he reconegut per la foto que em va enviar! Tenia ganes de veure’l, però tot és tan estrany per a mi que gairebé no sabia què fer. De tota manera, ja sóc aquí, encantat de conèixer-lo, senyor. He estat somiant en aquesta felicitat durant milers de milles i ara veig que la realitat supera els meus somnis! —I, alhora, el jove i el vell encaixaven calorosament.

L’encontre, que havia començat de manera tan esperançadora, va continuar bé. L’Adam, en veure que interessava a l’ancià la novetat del vaixell, va suggerir que podien passar la nit a bord, i que ell estava disposat a partir l’endemà a l’hora que calgués per anar allà on el seu oncle decidiria. Aquesta bona disposició a seguir els seus plans va guanyar completament el cor de l’ancià. Aquest va acceptar amb entusiasme la invitació, i, molt aviat, no tan sols la seva relació era la de dos parents que es tracten amb afecte, sinó la de dos amics de tota la vida. El cor de l’oncle, tant de temps buit, fruí amb un nou delit. El jove, per la seva banda, després de desembarcar en el vell país, es va trobar amb una benvinguda i un acomboiament amb plena harmonia amb tots els somnis que l’havien acompanyat en la seva errant soledat i amb la promesa d’una vida nova i plena d’aventura. No va passar molt temps abans que l’oncle l’acceptés com una relació entranyable i se li adrecés pel nom de pila. Després d’una llarga conversa sobre assumptes d’interès, es van retirar a la cabina que havien de compartir. En Richard Salton va posar afectuosament les mans sobre les espatlles del noi —perquè, encara que tingués vint-i-set anys, l’Adam era un noi i així ho seria sempre per al seu oncle.

—Estic tan content d’haver-me trobat amb un noi com ara tu, exactament el jove que jo sempre havia desitjat tenir per fill, en aquells dies que encara podia tenir-ne esperances! De tota manera, tot això ja és passat. Però, gràcies a Déu, a tots dos, ens queda encara una vida per començar. La major part serà per a tu, però encara tenim temps per compartir-ne un tros. He esperat que ens veiéssim per abordar aquest tema, perquè vaig pensar que era millor no lligar la teva vida jove a la meva, ja vella, fins que tinguéssim prou coneixement personal que justificaria la decisió. Pel que fa a mi, ara ja puc entrar-hi amb tota llibertat, ja que des del moment que t’he posat els ulls a sobre he vist en tu el meu fill, cosa que seràs, ajudant Déu, si aquesta és la seva providència.

—És clar que ho desitjo, senyor… i de tot cor!

—Gràcies, Adam, per això. —Els ulls de l’ancià s’entelaren i la veu li tremolà. Més tard, després d’un llarg silenci entre ells, va continuar—: Quan vaig saber que vindries vaig fer testament. Era convenient que els teus interessos quedessin protegits des d’aquell mateix moment. Aquí tens l’escriptura, guarda-la, Adam. Tot el que tinc serà teu, i, si l’amor i els bons desitjos, o el record d’aquests, poden fer la vida més dolça, la teva serà feliç. Ara, estimat fill, anem a dormir. Demà al matí sortirem aviat i ens espera un llarg viatge. M’imagino que no et fa res de guiar? He estat a punt de fer servir el vell carruatge de viatge amb el qual el meu avi, el besavi del teu pare, anava a la Cort, quan regnava Guillem IV. Està molt bé, es construïa a consciència en aquella època, i ha estat conservat en perfectes condicions. Però em penso que ho he fet més bé, he fet enviar el carruatge amb què viatjo jo. Els cavalls són criats a casa i postes d’aquests ens portaran tot el camí. Espero que t’agradin els cavalls… Durant molt temps han estat un dels interessos més grans que he tingut a la vida.

—Els adoro, senyor, i m’alegro de dir-li que en tinc molts. El meu pare em va donar una cavallerissa quan tenia divuit anys. Jo mateix me’n vaig encarregar i ha tirat endavant. Abans de venir, el meu administrador em va lliurar una memòria que certifica que en disposem de més d’un miler, gairebé tots, excel·lents.

—Me n’alegro, fill meu. Un altre vincle entre nosaltres.

—Imagini’s quina il·lusió, senyor, veure una gran part d’Anglaterra, i amb vostè!

—Gràcies una altra vegada, fill meu. Pel camí, t’ho explicaré tot sobre la teva futura llar i la rodalia. Viatjarem a l’antiga, ja t’ho dic. El meu avi sempre menava «quatre en mà», com faràs tu demà.

—Oh, gràcies, senyor, gràcies. Així que podré agafar les regnes de tant en tant?

—Sempre que vulguis, Adam. El tir és teu. Cada cavall que utilitzem serà teu.

—És massa generós, oncle!

—De cap de les maneres. És només el plaer d’un vell egoista. No passa cada dia que un hereu d’una casa antiga torni a la llar. I… ara que en parlem… No, val més que ara anem a dormir. Ja t’explicaré la resta demà al matí.





II. ELS CAVALLS DE CASTRA REGIS


El senyor Salton tota la vida havia estat matiner i, per força, es despertava de bon matí. Però, per més aviat que es despertés l’endemà al matí —i encara que hi hagués una excusa per no prolongar el son amb el constant brunzit i petarrelleig de la petita màquina de vapor auxiliar del gran vaixell—, la seva mirada es va trobar amb els ulls de l’Adam, a la seva llitera, fits en ell. El nebot li havia cedit el sofà i ocupava la llitera més baixa. L’ancià, malgrat la seva gran força i activitat normal, estava una mica cansat pel llarg viatge del dia abans i l’excitant i extensa entrevista que el va seguir. Per això es complaïa de continuar estirat i descansar el cos, mentre tenia la ment ocupada activament a copsar tot el que podia d’aquell estrany entorn. L’Adam, també, d’acord amb els hàbits de pastor amb els quals havia pujat, es va despertar amb l’alba, i estava disposat a entrar en les experiències del nou dia així que ho considerés convenient el seu vell company. No és gens estrany, doncs, que, quan cadascun per la seva banda es va adonar que l’altre estava preparat, saltessin simultàniament del llit i comencessin a vestir-se. D’acord amb les instruccions que se li havien donat, el majordom havia preparat un desdejuni per primera hora, i no van trigar gaire a baixar per la passarel·la que portava al moll a la recerca del carruatge.

Van trobar l’administrador del senyor Salton, que els buscava amb la mirada per l’embarcador, i els va conduir immediatament cap al carruatge, que era en un carrer allà a prop. Richard Salton feia ressaltar amb orgull al seu jove company la idoneïtat del vehicle per a totes les necessitats del viatge. Hi eren guarnits quatre forts cavalls, amb un postilló per parell.

—Mira —va dir l’ancià amb satisfacció—, té tots els luxes per a un viatge com cal… silenci i aïllament, així com velocitat. No hi ha res que destorbi la vista dels qui viatgen i ningú pot sentir el que parlen. He utilitzat aquest carruatge durant un quart de segle, i mai no n’he vist cap altre de tan escaient per viatjar. Aviat ho comprovaràs. Passarem pel cor d’Anglaterra i, pel camí, t’explicaré el que et deia ahir al vespre. Passarem per Salisbury, Bath, Bristol, Cheltenham, Worcester, Stafford… i cap a casa.

L’Adam va restar silenciós uns minuts, durant els quals semblava tot ulls, ja que els tenia contínuament clavats en tot el que abastava l’horitzó.

—El nostre viatge d’avui, senyor —va preguntar—, té alguna relació especial amb el que deia anit que volia explicar-me?

—No pas d’una manera directa, encara que sí, d’una manera indirecta.

—Me’n pot parlar ara? Veig que no ens pot sentir ningú… i si alguna cosa l’entrebanca, deixi-ho anar. Ja ho entendré.

El vell Salton va dir:

—Començaré pel principi, Adam. La lectura del teu escrit «Els romans a Britània», l’informe que em vas enviar per correu, em va fer pensar molt, a més d’informar-me sobre els teus gustos. Et vaig escriure immediatament pregant-te que vinguessis, ja que se’m va acudir que, si t’agradaven les recerques històriques, com així ho semblava, aquest seria exactament un lloc adient per a tu, a més de ser la casa pairal dels teus avantpassats. Si eres capaç d’aprendre’n tant sobre els romans britànics en un lloc tan llunyà com Nova Gal·les del Sud, on no n’hi pot haver cap tradició, on no arribaries estudiant sobre el terreny real? Ens adrecem al cor de veritat del vell regne de Mèrcia, on hi ha rastres de totes les diverses nacionalitats que formaren el conglomerat que esdevingué Britània.

—Sospito que tenia alguna raó més definida, més personal, per fer-me venir tan de pressa. Després de tot, la història pot esperar… fora quan s’està fent!

—Tens raó, fill. Com has sàviament endevinat, tenia una raó. Estava ansiós que fossis aquí en el moment en què s’estava produint la fase més important de la nostra història local.

—De què es tracta, si és que ho puc preguntar, senyor?

—Naturalment. El terratinent més important de la nostra part del comtat ha decidit tornar a casa seva, i se li farà una gran recepció, que segurament t’interessarà veure. El fet és que fa més d’un segle que els diferents propietaris que s’han succeït aquí, amb l’excepció d’un breu lapse de temps, han viscut a l’estranger.

—Com és això, si és que es pot saber?

—La casa i la propietat més gran d’aquesta part del món es Castra Regis, el seti pairal de la família Caswall. L’últim propietari que hi visqué fou Edgar Caswall, l’avi de l’home que ara torna, i era l’únic que s’hi va estar ni que fos un curt període de temps. L’avi d’aquest home, que també es deia Edgar… solen mantenir la tradició de guardar el nom de pila familiar… es va barallar amb la seva família i se’n va anar a viure a l’estranger, per no haver de mantenir cap relació, ni bona ni dolenta, amb els seus parents. Encara que aquest Edgar de qui et parlo va fer una visita a la propietat de la seva família, el seu fill va viure i morir a l’estranger, mentre que el seu nebot segon, l’últim hereu fins ara, ha nascut i ha viscut a l’estranger fins als trenta anys… la seva edat actual. Aquesta era la segona línia d’absents. La gran propietat de Castra Regis no havia conegut els seus propietaris durant cinc generacions, durant un període de més de cent-vint anys. Així i tot, ha estat ben administrada i cap llogater ni ningú que hi hagi estat relacionat no ha tingut cap motiu de queixa. Per això mateix és molt gran la preocupació, natural d’altra banda, que s’ha creat per veure el nou propietari, i tots estem delerosos per l’esdeveniment que és a punt de produir-se. Fins i tot jo, encara que tinc la meva pròpia hisenda, que, encara que sigui a tocar, és prou apartada de Castra Regis. I ara som en una terra que és nova per a tu. Aquest és el campanar de la catedral de Salisbury, i, quan deixem aquesta ciutat, serem ben a prop de l’antic comtat romà. Suposo que voldràs tenir els ulls ben oberts. D’aquí a poc haurem de fixar la nostra atenció en la vella Mèrcia. De tota manera, no t’has de preocupar. El meu vell amic, Sir Nathaniel de Salis, té, com jo, la seva hisenda a prop de Castra Regis —la seva propietat, la Torre del Mal Averany, és en el límit de Derbyshire, al Peak— ve a passar amb mi les festivitats amb motiu de la benvinguda d’Edgar Caswall. És justament la mena d’home que t’ha d’agradar. Està totalment consagrat a la història i és president de la Societat Arqueològica de Mèrcia. De tota aquesta part del país, és el que en sap més, sobre la seva història i els seus habitants. Espero que haurà arribat abans que nosaltres, i tots tres podrem tenir una llarga conversa després de sopar. També és el nostre geòleg i especialista en història natural. Tu i ell tindreu molts interessos en comú. Entre altres coses, coneix especialment el Peak i les seves cavernes i totes les velles llegendes dels temps prehistòrics.

Van passar aquella nit a Cheltenham i, l’endemà al matí, van reprendre el viatge cap a Stafford. L’Adam tenia els ulls ocupats constantment i no va ser fins que en Salton va anunciar que havien entrat en l’última etapa del seu viatge quan es va referir a la vinguda de sir Nathaniel.

Quan queia la nit, s’acostaven al Puig Petit, la casa del senyor Salton. Era massa fosc per veure cap detall dels encontorns. L’Adam només va poder veure que era al cim d’un turó, encara que no pas tan alt com el que ocupava el Castell, on onejava la bandera, i que era tot il·luminat per llums que tremolaven i que, clarament, s’utilitzaven per les festivitats de l’endemà. Així és que l’Adam va ajornar la seva curiositat al dia següent. El seu oncle fou rebut a la porta per un vell distingit que el va saludar calorosament.

—He vingut aviat, tal com em vas demanar. Suposo que aquest és el teu nebot. Encantat de conèixer-lo, senyor Adam Salton. Jo sóc Nathaniel de Salis, i el seu oncle és un dels meus amics més antics.

L’Adam, tan bon punt els seus ulls es van trobar, va sentir com si ja fossin amics. Aquest encontre va afegir una nota més de benvinguda a totes les que li havien sonat a les oïdes.

La cordialitat de la trobada entre l’Adam i sir Nathaniel va fer més fàcil l’intercanvi d’informació. Sir Nathaniel era un intel·ligent home de món que havia viatjat molt i havia estudiat amb profunditat una determinada parcel·la del coneixement. Era un conversador brillant, com era d’esperar d’un diplomàtic de renom, fins i tot en condicions desmoralitzadores. Però estava commòs i fins a cert punt enardit per l’evident admiració i la bona disposició per aprendre del jove. Així, doncs, la conversació, que havia començat de la manera més amistosa, de seguida es va tornar càlida i interessant fora mida, tal com va explicar el vell cavaller l’endemà a Richard Salton. Ja sabia que el seu vell amic desitjava que el seu nebot aprengués tot el possible sobre el tema que tenien entre mans i, per això, en el viatge des del Peak havia posat els pensaments en ordre per narrar-los i explicar-los. Per això, l’Adam només havia d’escoltar, i molt havia d’aprendre, perquè era molt el que volia saber. Quan es va haver acabat el sopar i els criats van haver desparat la taula, deixant els tres homes amb la seva copa de vi, Sir Nathaniel va començar.

—Em fa l’efecte que el teu oncle… una cosa, em sembla que val més que us digui oncle i nebot, en comptes de precisar cada vegada el vostre parentiu exacte. De fet, el teu oncle és un amic meu tan vell i tan estimat que, amb el teu permís, prescindiré també de tota formalitat amb tu també i m’adreçaré a tu com l’Adam, com si fossis fill d’ell.

—Això és el que més m’agradaria! —va respondre el jove.

Aquesta resposta va alegrar el cor dels dos vells, encara que aquests, amb el tarannà de natural evasiu dels anglesos sobre el tema de les emocions personals, van tornar instintivament a la qüestió prèvia. Sir Nathaniel va prendre la iniciativa.

—Entenc, Adam, que el teu oncle t’ha posat al corrent de les relacions i parentius de la família Caswall…

—En part, senyor, però em va semblar que vostè m’ho havia de detallar més minuciosament… si ho considerava convenient.

—De molt bona gana t’explicaré tot el que abasten els meus coneixements. Bé, el primer Caswall de qui tenim notícia és l’Edgar, cap de la família i propietari de l’heretat, que va arribar al seu regne just a l’època de la mort de Jordi III. Tenia un fill d’uns vint-i-quatre anys. Es va produir una violenta baralla entre ells dos. Ningú d’aquesta generació no en coneix la causa, però, considerant les característiques de la família, podem donar per fet que, encara que profunda i violenta, va ser trivial en la superfície.

»El resultat de la baralla va ser que el fill va abandonar la casa sense reconciliació o sense dir al seu pare on anava. No va tornar mai més. Uns anys després va morir sense haver intercanviat durant tot aquest temps ni una paraula ni una carta amb el seu pare. Es va casar a l’estranger i va deixar un fill que, segons sembla, el van pujar ignorant tot el que li pertanyia. L’abisme creat entre ells es diria que es va fer infranquejable, ja que, en l’entremig, aquest es va casar i va tenir al seu torn un fill, però ni l’alegria ni el dolor els ajuntà. En aquestes condicions no es va produir cap rapprochement, i una completa indiferència, basada com a mínim en la ignorància, va substituir l’afecte familiar, fins i tot pel que fa a comunitat d’interessos. Només gràcies a la vetlla dels advocats es va arribar a conèixer el naixement d’aquest nou hereu. De fet, va passar uns mesos a la casa pairal.

»Després d’això, tot l’interès de la família es va fixar en l’herència de la propietat. I com que no havia nascut cap altre nen en cap de les posteriors generacions en tots aquests anys, totes les esperances d’herència es van centrar en el nét d’aquest home.

»Ara hauries de tenir presents les característiques predominants d’aquest llinatge, perquè es mantenen ben preservades i immutables. Tots i cadascun són iguals, freds, egoistes, dominants, indiferents a les conseqüències que pot tenir la satisfacció dels seus propis interessos. I no és que no tinguessin fe, encara que això era un tema que els preocupava poc, sinó que només es preocupaven de pensar amb antelació què havien de fer a fi d’aconseguir els seus propis objectius. Si cometien algun error, algú altre se’l carregava. Això es repetia amb tanta freqüència que semblava que formava part d’una política preestablerta. No és estrany, doncs, que, es produïssin els canvis que fos, ells sempre quedessin refermats en les seves possessions. Per naturalesa, eren totalment freds i durs. Ni un sol d’ells, fins on n’hi ha coneixement, que se sàpiga, no ha donat mostres de sentiments més compassius, que el desviessin dels seus objectius o li aturessin la mà obeint els dictats del cor. Els retrats i efígies que se n’han fet mostren la seva estirp romana. Els ulls grans, els cabells, de la negror del corb, atapeïts, gruixuts i arrissats. Les cares, massisses, típiques d’una constitució forta.

»Els seus cabells negres i espessos, que arrenquen de ben avall del coll, parlen d’una gran força i resistència. Però el més característic d’ells són els ulls. Negres, penetrants, d’una mirada gairebé insostenible, sembla que continguin una força de voluntat que no es pot contradir. És un poder que en part és racial i, en part, individual. Un poder impregnat d’alguna qualitat misteriosa, mig hipnòtica, mig mesmèrica, que sembla que lleven als ulls amb què es troben tot poder de resistència… o, millor dit, tot poder de desitjar de resistir-hi. Amb uns ulls com aquests, situats en una cara de total autoritat, s’hauria de ser realment fort per pensar a resistir-se a la inflexible autoritat que reposa darrera d’ells.

»Deus pensar, Adam, que tot això és producte de la meva imaginació, especialment perquè no n’he vist mai cap, d’ells. I això és, però, una imaginació basada en un profund estudi. He utilitzat tot el que conec o puc conjecturar de manera lògica respecte a aquesta estranya estirp. Amb tan rares qualitats compulsives, no sorprèn que circuli pels voltants la idea que en aquesta nissaga hi ha alguna possessió demoníaca, la qual arriba fins a la creença més definida que, en el passat, determinats individus d’aquesta es van vendre al Diable!

»Però em sembla que és millor que ara ens n’anem al llit. Demà ens n’esperen moltes i vull que tinguis el cap ben clar i tota la sensibilitat ben fresca. A més, m’agradaria que vinguessis a fer una passejada amb mi a primera hora, durant la qual podrem adonar-nos, mentre el tema encara és fresc a les nostres ments, de la peculiar disposició d’aquest lloc, no sols la propietat del teu oncle, sinó la situació del terreny que l’envolta. Hi ha moltes coses en les quals podem buscar, i potser trobar, un aclariment. Com més en sabrem des del començament, més coses es poden desenvolupar per elles mateixes davant dels nostres ulls.





III. L’ARBREDA DE DIANA


L’endemà al matí la curiositat va treure l’Adam Salton del llit a primera hora, però quan va haver acabat de vestir-se i va baixar les escales, es va trobar que, encara que fos tan aviat, Sir Nathaniel se li havia avançat. El vell cavaller estava preparat per a un llarg passeig; així és que van sortir.

Sense dir una paraula, Sir Nathaniel va dirigir la marxa cap a l’est, turó avall. Després d’haver pujat i tornat a baixar, es van trobar a la vora de llevant d’un turó costerut. Era menys alta que la que ocupava el Castell, però estava situada de manera que dominava els diversos turons que coronaven la carena. Al llarg de tota la carena aflorava la penya, nua i pelada, tallada per la naturalesa formant fileres de merlets. La carena tenia la forma d’un segment circular, amb els punts més elevats encarats terra endins, cap a l’oest. Al centre s’alçava el Castell, en el punt més elevat de tots. Entre les diverses excrescències rocoses, hi havia grups d’arbres de diverses mides i altures, entre els quals hi havia el que, a la llum de primera hora del matí, semblava que eren ruïnes. Aquestes —fossin el que fossin— eren enormes pedres grises, probablement pedres calcàries toscament tallades, fora que no haguessin estat també modelades per la naturalesa. El desnivell del terra era rost al llarg de tota la carena, tan rost que, aquí i allí, arbres, rocs i edificis semblava que pengessin sobre la plana que s’estenia més enllà, que travessaven molts rierols.

Sir Nathaniel es va aturar i va donar una ullada al seu voltant, com si no es volgués perdre res de l’efecte general. El sol s’havia enfilat al cel per l’est i feia que els detalls fossin més clars. Aquell va fer un moviment circular amb el braç, com si volgués cridar l’atenció de l’Adam sobre l’amplitud de la vista. Després d’això, va anar cobrint el terreny més lentament, com si volgués cridar l’atenció sobre el detall. L’Adam era un deixeble atent i disposat, i va seguir els seus moviments al peu de la lletra, sense perdre-se’n —o mirant de no perdre-se’n— res.

—T’he portat aquí, Adam, perquè em fa la impressió que aquest és el lloc on han de començar les nostres investigacions. Tens davant gairebé tot l’antic regne de Mèrcia. De fet, el veiem tot fora de la part més llunyana, que la tapen les Welsh Marches i aquelles altres parts, que ens les amaga el terreny elevat de l’immediat oest. Podem veure, teòricament, tot el límit oriental del regne, que s’estenia cap al sud des del Humber fins al Wash. Voldria que et gravessis al cap la conformació del terreny, ja que, en alguna ocasió, tard o d’hora, ens anirà molt bé tenir-la-hi clara quan estiguem considerant les antigues tradicions i supersticions, i intentem trobar el rationale que contenen. Cada llegenda, cada superstició que arribi a nosaltres ens ajudarà en la comprensió i possible elucidació de les altres. I com que totes tenen una base local, podrem arribar més a prop de la veritat, o de la probabilitat, coneixent les condicions locals a mesura que avancem. Ens anirà molt bé comptar amb l’ajuda de tota la informació geològica que puguem recollir entre tots dos. Per exemple, els materials de construcció utilitzats en diverses èpoques poden donar les seves pròpies lliçons a ulls que les sàpiguen comprendre. Precisament les altures, formes i materials d’aquests turons, fins i tot la plana que s’estén entre nosaltres i el mar, constitueixen per ells mateixos materials per a llibres aclaridors.

—Per exemple, senyor? —va dir l’Adam, aventurant la pregunta.

—Doncs bé, mira aquells turons que envolten el principal, que d’una manera tan sàvia ha estat triat per emplaçar-hi el Castell, en el terreny més elevat. Mira els altres. A cadascun hi ha alguna cosa ostensible i, probablement, que no ha estat copsada ni provada, però que, això sí, es pot imaginar.

—Per exemple? —va insistir l’Adam.

—Agafem-los seriatim. Aquella de l’est, on hi ha arbres, més avall… allí hi havia un temple romà, possiblement construït sobre un altre de druídic preexistent. El seu nom fa referència al primer, mentre que l’antic bosquet de roures suggereix l’últim.

—Expliqui’s, si us plau.

—La traducció del nom antic significa «Arbreda de Diana». El que hi ha al costat, més alt, justament darrera, es diu Mercy, segur que és una alteració o vulgarització de la paraula Mèrcia, incloent-hi un joc de paraules romà. Pels antics manuscrits sabem que el lloc es deia Vilula Misericordiae. Al principi va ser un convent de monges, fundat per la reina Bertha, que fou tancat pel rei Penda, que es va oposar al cristianisme després de Sant Agustí. Després ve la casa del teu oncle, el Puig Petit. Encara que és tan a prop del Castell, no hi té cap relació. És un feu franc, i, pel que podem saber, de la mateixa antiguitat que aquell. Sempre ha pertangut a la teva família.

—Així que només queda el Castell!

—Així és, però la seva història conté les històries de totes les altres, de fet la història completa de l’Anglaterra dels primers temps. —En veure Sir Nathaniel la mirada expectant en el rostre de l’Adam, va continuar—:

—Fins on arriben els nostres coneixements, la història del Castell no té començament. Els més antics registres, hipòtesis o deduccions simplement accepten que existeix. Algunes d’aquestes… suposicions en podem dir, semblen indicar que allí ja hi havia alguna mena d’estructura quan van arribar els romans; per tant, deu haver estat un lloc d’importància per als druides… si és que els seus inicis se situen en aquesta època. Naturalment, els romans ho van acceptar així, com van fer amb tot el que era, o podia ser útil. El canvi es demostra o apareix amb el nom Castra. Era el lloc protegit més alt, i, com és natural, va esdevenir el més important dels seus campaments. Un estudi del mapa et demostrarà que devia haver estat un dels centres més importants. Tant protegia els avenços ja realitzats cap al nord com ajudava a dominar la costa. Defensava també les marques de l’oest, més enllà de les quals hi havia el salvatge Gal·les… i, per tant, el perill. Proporcionava els mitjans per disposar del Severn, al voltant del qual hi havia les grans vies romanes, que llavors es van començar a fer, i possibilitava la utilització de la gran via aquàtica cap al cor d’Anglaterra a través del Severn i els seus tributaris. Va unir l’est i l’oest mitjançant els camins més ràpids i accessibles que es coneixien en aquell temps. I, finalment, proporcionava mitjans per baixar a Londres i a tota l’extensió del país regada pel Tàmesi.

»Amb un centre com aquest, ben conegut i organitzat, s’entén clarament que cada nova onada d’invasions, els angles, els saxons, els danesos i els normands, havia de cobejar-ne la possessió per assegurar el seu domini. En els primers segles era només un terreny avantatjós. Però quan els victoriosos romans van portar amb ells les sòlides i pesants fortificacions invulnerables davant de les armes de l’època, la seva posició dominant va assegurar per si sola la seva construcció i equipament adequats. Més tard succeí que el fortificat campament dels Cèsars es va convertir en el castell del rei. Com que encara ignorem els noms dels primers reis de Mèrcia, cap historiador ha estat capaç d’endevinar quin en va fer l’última defensa, i suposo que no ho sabrem mai. En el decurs del temps, a mesura que es van anar desenvolupant les arts de la guerra, el castell va créixer en dimensions i força, i encara que ens manquen registres detallats, la història no sols és escrita en la pedra de l’edifici, sinó que es dedueix dels canvis d’estructura. Posteriorment, els ràpids canvis que van seguir la conquesta normanda van esborrar tots els testimonis menors fora del seu. Avui dia hem d’acceptar que és un dels més antics castells de la Conquesta, probablement anterior als temps d’Enric I. Tant els normands com els romans van conservar sàviament els llocs d’utilitat i fortalesa provada. I així fou com es va mantenir la possessió d’aquests cims del voltant, ja establerts i fins a cert punt provats. Naturalment, se’n van preservar totes les característiques que ja els pertanyien, i avui ens imparteixen lliçons respecte a coses que fa temps que s’han perdut.

»Així com els cims fortificats, les valls tenen la seva pròpia història. Però, com passa el temps! Hem de tornar a casa de seguida o el teu oncle es preguntarà si ens ha passat alguna cosa.»

I, a grans gambades, es va encaminar cap al Puig Petit, i ben aviat l’Adam es va haver de posar a córrer furtivament per tal de seguir-li els passos.





IV. LADY ARABELLA MARCH


—No és pas que hi hagi pressa, però quan estigueu llestos, podem marxar —va dir el senyor Salton quan es van posar a esmorzar—. Primer us voldria portar a veure una curiosa relíquia de Mèrcia, i, després, anirem cap a Liverpool passant per això que en diuen «la gran vall de Cheshire». Podria ser que et decebés, per això més val que de moment no te’n facis pagues —ara s’estava adreçant a l’Adam—, vull dir que no t’imaginis res de fantàstic o de majestàtic. Mai de la vida no t’imaginaries que allò podria ser una vall, fora que no t’ho hagués dit algú en qui confiessis plenament. Hauríem de ser aviat a l’embarcador per veure arribar el West African i trobar-nos amb el senyor Caswall així que en surti. Volem fer-li els honors… i, a més, sempre serà més agradable haver enllestit les presentacions abans d’anar a la seva fête al castell.

El cotxe ja era a punt; el mateix que havien fet servir el dia abans, però amb uns altres cavalls: uns animals esplèndids, molt disposats a fer la seva feina. Van acabar de seguida d’esmorzar i es van instal·lar al carruatge. Els postillons ja estaven preparats i en un no-res ja eren de camí.

Seguint una indicació del senyor Salton, el carruatge es va aturar al davant d’una gran pila de pedres que hi havia al costat del camí.

—Aquí, Adam —va dir—, hi ha una cosa que sobretot a tu no t’ha de passar per alt. Aquesta pila de pedres ens remunta de dret a l’albada del regne angle. Es va iniciar fa més de mil anys, cap a final del segle setè, en memòria d’un crim. Wulfere, rei de Mèrcia, nebot de Penda, va matar aquí els seus dos fills perquè havien abraçat el cristianisme. Tal com era costum a l’època, cada persona que hi passava pel davant afegia una pedra a la pila del monument. Penda personificà la reacció pagana a l’evangelització de Sant Agustí. Sir Nathaniel te’n parlarà amb més detall i, si t’interessa, et proporcionarà totes les dades de què disposem sobre el tema.

Mentre contemplaven aquell piló de pedres, un altre carruatge es va aturar al seu costat, i el passatger —només n’hi havia un— se’ls quedà mirant encuriosit. Era un carruatge vell i feixuc amb un escut d’armes magníficament gravat. Els homes es van treure els barrets quan l’ocupant d’aquell carruatge, una senyora, se’ls adreçà.

—Com està, sir Nathaniel? Com està, senyor Salton? Suposo que no han pas tingut un accident. Fixin-se què m’ha passat a mi!

I mentre ho deia, assenyalava el punt en què s’havien trencat dues pesants molles; al mig s’hi veia la brillantor del metall trencat. L’Adam va saltar tot d’una:

—Oh, això es pot adobar de seguida.

—De seguida? Per aquí no hi ha ningú que pugui arreglar una desfeta com aquesta.

—Jo sí que puc.

—Vostè? —Es mirava, incrèdula, el jove i elegant cavaller que li havia parlat—. Vostè… com? si això és feina d’un carreter.

—Doncs, jo ho sóc, encara que aquesta no és l’única especialitat que tinc. Sóc australià, i, com que allí hem de viatjar molt i de pressa, tots tenim més o menys coneixements de ferreria i de mecànica per resoldre el que pot sorgir en un viatge. Pot comptar amb mi.

—No sé com agrair-li la seva amabilitat, que em permetré d’aprofitar amb molt de gust. No puc fer gaire res més, ja que voldria anar a rebre el senyor Caswall de Castra Regis, que arriba avui de l’Àfrica. Serà una arribada cèlebre, tota la comarca està a punt per a retre-li honors. —Es va mirar els dos ancians i ràpidament va determinar qui era el foraster—. Vostè deu ser el senyor Adam Salton del Puig Petit. Jo sóc lady Arabella March de l’Arbreda de Diana. —I en dir-ho, es va decantar lleugerament cap al senyor Salton, el qual va copsar la indirecta a l’acte i va fer la presentació formal.

Així, doncs, un cop acabada la formalitat, l’Adam va agafar unes quantes eines del carruatge del seu oncle i es va posar a treballar tot seguit en la molla trencada. Era un treballador llest, i, en un moment, va adobar la trencadura. Estava aplegant les eines que havia fet servir —que, com fan els operaris, havia escampat per allà—, quan es va adonar que unes quantes serps negres havien baixat de la pila de pedres i s’estaven aplegant al seu voltant. Això el va absorbir un moment, i no tenia res més al cap quan es va fixar que lady Arabella obria la porta del carruatge i s’esmunyia cap enfora amb un moviment ràpid. Ja tenia els peus on hi havia les serps aplegades quan ell va fer un crit per avisar-la. És clar que, pel que semblava, no havia calgut l’avís, perquè les serps ja havien girat cua i s’arrossegaven de pressa cap al munt. El jove reia per sota el nas en murmurar: «Aquí no s’ha de tenir por. Sembla que estan més espantades les serps que no pas ella». Tot i així, va començar a donar copets al terra amb un pal que va trobar allí a prop, amb la reacció instintiva de la persona avesada en aquesta mena de bestiar. Al cap d’un moment, ja era tot sol al peu de la pila amb lady Arabella, que semblava ben poc afectada per l’incident. Llavors se la va mirar amb detenció, tan sols la vestimenta ja valia l’atenció. Duia un vestit d’una tela blanca i lleugera, molt cenyida al cos, que posava de relleu cadascun dels moviments d’aquell cos sinuós. Portava una mena de gorra de pell fina d’un blanc enlluernador; al voltant d’aquell coll tan blanc, uns grans collarets de maragdes, amb una profusió de colors que enlluernaven quan es reflectia el sol en cadascuna de les pedres. Tenia una veu molt especial, baixa i dolça, tan suau que la nota dominant era un xiuxiueig. Les mans també eren curioses: llargues, flexibles, blanques, amb un estrany moviment de suau ondulació cap a un costat i l’altre.

Se la veia molt tranquil·la, i, després d’agrair la feina a l’Adam, va dir que si algun del grup del seu oncle anava a Liverpool, li faria molta il·lusió d’afegir-se a la colla.

—Mentre s’estigui aquí, senyor Salton, consideri la propietat de l’Arbreda de Diana casa seva, així és que pot entrar-ne i sortir-ne amb la mateixa llibertat que al Puig Petit. Hi ha unes vistes extraordinàries i una colla d’accidents naturals que estic segura que li interessaran, si és un estudiós de la història natural, sobretot dels temps remots, quan el món era més jove.

La franquesa amb què parlava i la calidesa de les seves paraules —no pas del seu tarannà, que era fred i distant— el van intrigar. Mentrestant, tant el seu oncle com sir Nathaniel li havien agraït aquella invitació, que, d’altra banda, van precisar que no podrien acceptar. L’Adam va sospitar que, malgrat que ella respongués que ho sentia, en realitat allò l’havia tranquil·litzada. No el va sorprendre gaire que, altre cop de camí, sir Nathaniel digués:

—La veritat és que m’ha fet l’efecte que es quedava descansada de treure-se’ns de sobre. Tota sola, tindrà més marge per al seu joc!

—I quin és el seu joc? —va preguntar l’Adam sense pensar-s’hi.

—Tot el comtat ho sap, fill meu. En Caswall és un home molt ric. El marit d’ella també ho era molt, de ric, quan ella s’hi va casar. Si més no, això semblava. I en canvi, quan es va suïcidar, es va descobrir que no havia deixat res i que la propietat estava completament hipotecada. Ara l’única esperança que té és casar-se amb un ric. Suposo que no n’he de treure cap conclusió: la pots treure perfectament tu mateix.

L’Adam no va dir res durant tota l’estona que van travessar la vall de Cheshire. Durant aquell recorregut va pensar molt i, malgrat que no va obrir la boca, va arribar a alguna conclusió. Una d’aquestes era que estaria ben alerta a no parar cap atenció a lady Arabella. Ell era un home ric, fins a un punt que ni el seu oncle en tenia la mínima idea, i, cas d’haver-la tingut, se n’hauria ben sorprès.

La resta del viatge va passar sense novetats, i, en arribar a Liverpool, van pujar directament al West African, que feia ben poc que era a l’amarrador. Allí, el seu oncle es va presentar al senyor Caswall, després passà a la presentació de sir Nathaniel i finalment de l’Adam. El nouvingut els va rebre amb gran alegria i els va dir que estava molt content de tornar a ser a casa després d’aquella absència tan llarga d’ell i la seva família de la casa pairal. A l’Adam, li va agradar molt aquell primer contacte tan càlid, si bé no va poder evitar una sensació de repugnància davant la cara d’aquell home. Feia tots els esforços per superar aquell sentiment, quan l’en va distreure l’arribada de lady Arabella. De fet, els va distreure a tots, perquè tant els dos Salton com sir Nathaniel estaven impressionats pel rostre d’en Caswall: una costa tan dura, tan implacable, tan centrat en ell mateix i tan dominant. «Que Déu empari», va ser la pensada comuna d’aquell moment, «la persona que es trobi sota el domini d’un home com aquest!»

Llavors el seu servent africà se li acostà, i tot d’un plegat el pensament dels tres homes es va fer més tolerant. En realitat, en Caswall tenia l’aire d’un salvatge, però d’un salvatge civilitzat. Se li veien els trets de l’amorosiment de la civilització dels segles, de determinats instints elevats i d’educació humana, per rudimentària que pogués ser aquesta. En canvi, el rostre d’Oolanga, que era com l’anomenava el seu amo, reflectia el pur estat salvatge, sense cap mena d’atenuant; duia marcades totes les característiques d’una criatura de les selves i els terrenys pantanosos, perduda i endimoniada. Lady Arabella i Oolanga van arribar pràcticament alhora, i va sorprendre a l’Adam el fet d’adonar-se de l’impacte recíproc que produïa en cadascun l’aspecte de l’altre. La dona semblava com si no volgués, o no pogués, mostrar el més mínim interès, la més mínima consideració envers aquell ser. D’altra banda, amb el comportament del negre n’hi havia prou per justificar l’orgull d’ella. La tractava no solament com tractaria un esclau al seu amo, sinó de la manera que s’adreçaria al seu Déu un creient. Se li va agenollar al davant amb les mans esteses, el front tocant a terra. Durant tota l’estona que ella va ser allí no es va moure. Fins que la dama no es va acostar a en Caswall, el negre no va abandonar aquella actitud de devoció, aixecant-se amb gran respecte.

L’Adam es va adreçar al seu servent, en Davenport, que havia arribat amb l’administrador del Puig Petit, després de fer el viatge darrera del senyor Salton amb un cotxe de dues rodes. Mentre li parlava, l’Adam li assenyalà un diligent cambrer del vaixell, i al cap de poc aquells dos homes ja estaven conversant.

—Em fa l’efecte que hauríem de començar a marxar —va dir el senyor Salton a l’Adam—. He de fer uns encàrrecs a Liverpool i estic segur que el senyor Caswall i lady Arabella tenen ganes d’anar cap a Castra Regis.

—Jo també voldria fer una cosa —va respondre l’Adam—. Voldria saber on viu en Ross, el que tracta amb animals, perquè, si no li fa res, me’n voldria endur una bestiola. Es tracta d’un animaló, no serà cap entrebanc.

—I tant que no, fill meu. Quin és aquest animal que vols?

—Una mangosta.

—Una mangosta? I per què dimonis la vols?

—Per matar serps.

—Està bé! —L’ancià va recordar la pila de pedres. No li calia cap explicació.

Quan en Ross va sentir el que volia, li va preguntar.

—En vol alguna d’especial o farà amb una mangosta normal i corrent?

—Doncs, el cas és que en vull una que sigui bona. Però no penso pas que hagi de tenir res d’especial. La vull per fer-ne l’ús habitual.

—Li deixaré triar entre les corrents que tinc. Només li preguntava perquè en tinc una de molt especial que m’han portat fa poc del Nepal. Té un rècord. Va matar una cobra rei que havien vist al jardí del rajà. Ara que, no compto pas que hi hagi serps d’aquestes en aquest clima tan fred, i per això mateix em fa l’efecte que una de normal li farà el fet.

Quan l’Adam va tornar al carruatge, transportant amb gran cura la caixa amb la mangosta, sir Nathaniel li va dir.

—Apa, què tenim aquí?

—Una mangosta.

—Per què fer?

—Per matar serps!

Sir Nathaniel es va posar a riure.

—Ja he sentit que lady Arabella et convidava a anar a l’Arbreda de Diana.

—Sí, però què té a veure una cosa amb l’altra?

—Directament, res, que jo sàpiga. Però ja ho veurem. —L’Adam es va esperar i l’ancià va continuar—: Per casualitat no hauràs sentit l’altre nom que se li donava fa molt temps a aquest lloc?

—No, senyor.

—En deien… Guaita, és un tema molt llarg. Em penso que valdrà més que esperem a estar sols, que tindrem tot el temps que voldrem.

—Molt bé. —L’Adam estava ben encuriosit, però va trobar que més valia no accelerar les coses. Tot arribaria en el seu moment. I els tres homes van tornar a casa, deixant que el senyor Caswall passés la nit a Liverpool.

L’endemà, el grup del Puig Petit va sortir cap a Castra Regis, i de moment l’Adam es va treure del cap l’Arbreda de Diana i els misteris que podia haver guardat… o que encara guardava.

Els convidats s’havien anat aplegant a l’interior; els personatges importants tenien un lloc assignat. L’Adam, quan va veure tanta gent de categories socials diferents, va donar un cop d’ull buscant lady Arabella, però no va ser capaç de localitzar-la. Fins que no va veure que s’acostava aquell carruatge passat de moda i va sentir el garbuix amb què era saludat, no va constatar que acabava d’arribar l’Edgar Caswall. Després, mirant-s’ho amb més detenció, va veure que al seu costat hi havia lady Arabella, vestida tal com l’havia vista el dia abans. Quan el carruatge es va aturar davant de la gran escalinata, l’amfitrió va saltar tot diligent i va oferir la mà a la dama.

Tothom va veure clar que ella era la convidada d’honor d’aquella celebració. Al cap de ben poc ja eren plens els seients de la tribuna, i els masovers i convidats que no tenien tanta categoria també havien omplert els llocs més estratègics que no eren reservats. Una comissió s’havia encarregat d’organitzar el programa del dia: hi va haver discursos, encara que, afortunadament, no gaires ni massa llargs; després d’això, un lapse fins a l’hora del banquet. Entretant, en Caswall es va passejar enmig dels grups de convidats, parlant amb tothom molt amigablement, expressant-los la seva satisfacció. Els altres convidats, seguint el seu exemple, van baixar de la tribuna, cosa que va provocar un contacte informal entre els senyors i el poble.

L’Adam Salton seguia amb la vista tot aquell espectacle que tenia al davant, bo i prenent nota mental de tot el que li semblava que podia tenir un cert interès. Ell era jove, era un home, un foraster vingut de molt lluny; per això mateix, es va fixar més en les dones que en els homes, i d’aquestes, en les més joves i atractives. Hi havia un bon planter de noies boniques per allí, i a l’Adam, que era elegant i ben plantat, no li van faltar mirades d’admiració. Tot i això, no és que s’hi capfiqués massa; es va quedar on era fins que va arribar un grup de tres persones que, per la manera com anaven vestides i el tarannà, semblava que eren pagesos. Una d’aquestes era un home gran, ferreny; les altres dues, dues noietes molt boniques, una devia tenir un xic més de vint anys, i l’altra, ni hi arribava. Tan bon punt la mirada de l’Adam es va trobar amb la de la noieta més jove, que era la que havia quedat més a prop d’ell, es va produir una mena de descàrrega elèctrica: aquella guspira divina que comença amb el reconeixement de l’altre i acaba en la confluència. Els homes en diuen «amor».

Els seus dos acompanyants es van adonar que l’Adam havia quedat impressionat amb aquella noia tan bonica, i li van parlar d’ella d’una manera que el va entendrir molt.

—T’has fixat en aquests que acaben de passar? L’home gran és en Michael Watford, un dels masovers del senyor Caswall. Viu al mas Mercè, el que t’ha ensenyat aquest matí sir Nathaniel. Les noies són les seves nétes. La més gran, la Lilla, és l’única filla del seu fill gran, que va morir quan ella encara no tenia un any. La seva esposa va morir el mateix dia. És una bona noia: tot el que té, de bonica, ho té de bona noia. L’altra és cosina germana seva, la filla del segon noi d’en Watford. El pare d’aquesta noia es va allistar a l’exèrcit quan acabava de fer vint anys i el van enviar a l’estranger. No era pas massa afeccionat a escriure cartes, això sí, sempre havia estat un bon fill. Va arribar alguna notícia d’ell, i més tard el seu pare va saber pel coronel del seu regiment que l’havien mort els dacoit a Birmània. Mitjançant la mateixa font, va saber que el seu fill s’havia casat amb una birmana i que tenia una filla d’un any. En Watford va fer enviar la criatura cap aquí i s’ha criat amb la Lilla. L’única informació que tenien d’aquesta nena era que es deia Mimi. Aquestes dues criatures, fins a avui, s’han avingut d’allò més bé. És ben curiós, tan diferents que són! La Lilla tan rossa, tant de la branca saxona d’on procedeix, i la Mimi, amb aquests trets racials de la mare. La Lilla és manyaga com un colom, i en canvi aquests ulls tan negres de la Mimi agafen una gran brillantor quan s’altera. I l’única cosa que l’altera és veure que molesten la Lilla o que la poden molestar. Llavors, aquells ulls li brillen com els de l’ocell que pressent una amenaça per als seus pollets.





V. EL CUC BLANC


El senyor Salton va presentar l’Adam al senyor Watford i a les seves nétes i formaren tots plegats un grup. Per descomptat que uns veïns de la posició dels Watford ho sabien tot sobre l’Adam Salton, el seu parentiu, les circumstàncies i les perspectives que tenia. Hauria estat, per tant, estrany que les dues noies no haguessin tingut un somni o altre de cara al futur. A l’Anglaterra rural, no hi ha massa homes per triar, siguin de la classe que siguin. I aquell home en concret podia representar una bona tria, pel fet que no pertanyia a una classe que tingués unes barreres de casta estrictes. Així que, quan van tenir el primer indici que se situava al costat de la Mimi, delerós de la seva companyia, tots els amics es van disposar a donar un cop de mà en aquell assumpte esperançador. Quan van sonar els gongs del banquet, l’Adam va anar amb ella cap al recinte on tenia els seients l’avi. El senyor Salton i sir Nathaniel es van fixar que el jove no s’adreçava a ocupar el lloc que li pertocava a la taula de la tribuna; però van entendre el perquè, no van fer ni un comentari, és més, semblava com si no s’haguessin adonat de la seva absència.

Lady Arabella es va asseure, tal com havia fet abans, a la dreta de l’Edgar Caswall. De fet, era una dona tan espectacular i fora del corrent que tothom va trobar que casava, per rang i per qualitats personals, com a parella de l’hereu el primer dia que compareixia. En realitat, cap dels de la seva classe presents a l’acte no va fer cap comentari sobre el fet; això sí, les paraules solen sobrar quan es poden expressar tantes coses amb gestos i somriures. Semblava que tothom havia assumit el fet que finalment hi hauria una senyora de Castra Regis, i que aquesta era allí present. Tampoc no hi faltaven els qui, tot i admetre la seva gràcia i bellesa, la col·locaven en una segona fila. La primera corresponia a Lilla Watford. Hi havia prou diferències d’estil, així com de bellesa pròpia entre elles, per satisfer tots els gustos; lady Arabella encarnava l’estil aristocràtic i Lilla, el del poble.

A entrada de fosc, el senyor Salton i sir Nathaniel se’n van anar a peu —al matí havien enviat altre cop el cotxe cap a casa— i van deixar que l’Adam fes la seva via. Aquest va tornar més aviat del que es pensaven, i semblava que estava preocupat per alguna cosa. Cap dels dos ancians no va fer ni un comentari. Tots van encendre un cigarret i, quan es va acostar l’hora de sopar, se’n va anar cadascú a la seva habitació a arreglar-se.

Evidentment, l’Adam havia estat pensant tota aquella estona. Quan es va reunir amb els altres a la sala d’estar, se’l veia encaparrat i inquiet, un posat que els altres veien per primera vegada. Els ancians, confiant en la paciència —o l’experiència— de l’edat, veien clar que el temps ajudaria a deixar clares i a explicar les coses. No es van pas haver d’esperar gaire. L’Adam, després d’asseure’s i aixecar-se unes quantes vegades, tot d’una va saltar:

—Aquest individu em fa l’efecte que es creu que és l’amo de la terra. No pot deixar tranquil·la la gent! Es deu pensar que només ha de deixar caure el mocador davant d’una dona per fer-se-la seva.

Aquella sortida ja ho deia quasi tot. Un jove amable com ell només es podia sentir d’aquella manera a causa d’una inclinació que s’havia vist frustrada per una raó o altra. Sir Nathaniel, com a bon diplomàtic, disposava d’un sisè sentit per copsar el cor de les coses, i, amb un to flegmàtic i indiferent, li va preguntar de sobte:

—Anava darrera la Lilla?

—Sí, i l’individu no perdia pas el temps. De seguida que els han presentat, li ha faltat temps per ensabonar-la, per dir-li que bonica que era. Escolti, feia un moment que l’havia vist i ja s’havia convidat ell mateix a prendre el te demà al mas Mercè. Quin desgraciat! És incapaç de veure que aquesta noia no fa per a ell! Mai de la vida no havia vist una cosa com aquesta. Semblaven ben bé el falcó i el colom.

Mentre parlava, sir Nathaniel es va girar cap al senyor Salton; va ser una mirada penetrant que comportava una entesa total.

—Explica’ns-ho, Adam. Encara falten uns minuts per al sopar i tots plegats tindrem més gana quan hàgim arribat a alguna conclusió sobre aquest punt.

—No hi ha res per explicar, això és el pitjor de tot. Haig de dir que no s’ha pronunciat ni una sola paraula que pogués molestar ningú. Ha estat d’allò més educat, correcte al màxim, simplement… fins al punt que ho pot ser un terratinent amb la filla d’un masover… I en canvi… en canvi, no sé com ha anat, però tot plegat m’ha fet bullir la sang.

—I d’on ha sortit això del falcó i el colom? —va dir sir Nathaniel amb to suau i tranquil, sense interès a contradir o entrar massa en el tema, un to buscat per guanyar-se la confiança.

—Amb prou feines ho sabria explicar. Només puc dir que ell tenia tot l’aire d’un falcó i ella, d’un colom… I, ara que hi penso, aquest és l’aspecte que els he vist jo. És l’aire que tenen en general.

—I tant! —va respondre amb veu suau sir Nathaniel.

L’Adam va continuar:

—També podria ser que m’hagués fet alterar aquella mirada dels antics romans. Però jo la volia protegir, em semblava que estava en perill.

—En certa manera, sempre pot semblar que hi està, en perill, entre vosaltres, els joves. Fins jo m’he adonat de la manera que te la miraves… com si la volguessis absorbir!

—A veure si tots dos sou capaços de mantenir la serenitat —va afegir el senyor Salton—. Saps què passa, Adam? Que no ens faria cap bé una baralla entre els dos, sobretot ara que tant ell com tu acabeu d’arribar. Hauríem de tenir més en compte els sentiments i la felicitat dels veïns, no et sembla?

—Això espero. Li asseguro que, passi el que passi, ni que em senti amenaçat, tinc intenció d’obeir els seus desitjos tant en aquest punt com en tots els altres.

—Xist! —va murmurar sir Nathaniel, que havia sentit que els servents eren al passadís a punt de servir el sopar.

Havent sopat, mentre menjaven unes nous per acompanyar una copa de vi, sir Nathaniel va tornar al tema de les llegendes del país.

—Potser aquest no serà un tema tan perillós de discutir com d’altres més recents.

—Sí, senyor —va dir l’Adam, determinat—. Em fa l’efecte que a partir d’ara pot comptar amb mi pel que fa a qualsevol tema. Fins i tot puc parlar del senyor Caswall. De fet, segurament que el veuré demà. Tal com he dit abans, ell ha d’anar al mas Mercè a les tres… però jo he quedat de passar-hi a les dues.

—Ja veig —va dir el senyor Salton— que aquí ningú no perd el temps.

Els dos ancians es van mirar fixament un altre cop. Després, per por que el que l’escoltava pogués canviar d’estat d’ànim, sir Nathaniel va dir de cop:

—No tinc pas intenció d’explicar-vos totes les llegendes de Mèrcia, ni tan sols de fer-ne una selecció. Trobo que serà millor per als nostres propòsits considerar uns quants fets —documentats o sense documentar— sobre aquesta rodalia. Em fa l’efecte que hauríem de començar amb l’Arbreda de Diana, ja que és a la base de les diferents èpoques de la nostra història, i cadascuna té el seu recull especial de llegendes. Les èpoques dels druides i dels romans ens queden massa lluny per entrar en detalls; però, en canvi, diria que els saxons i els angles són prou a l’abast per proporcionar-nos material per a aquesta tradició. Trobem que aquest lloc concret va tenir un altre nom diferent del de l’Arbreda de Diana, que és d’origen clarament romà, o bé procedent dels grecs i adoptat pels romans. L’altre té unes connotacions més d’aventura i romanticisme que el romà. En la llengua de Mèrcia s’anomenava: «el catau del cuc blanc». I això s’hauria d’explicar de bon començament.

»Als inicis de la nostra llengua, la paraula “worm” (cuc) tenia un sentit un pèl diferent del que té avui dia. Era una adaptació del “wyrm”, terme anglo-saxó que significava dragó o serpent; o del gòtic, “waurms”, serp; o de l’islandès, “ormur” o de l’alemany, “wurm”. D’això en deduïm que el mot duia implícita la idea de grandària i poder, que no té res a veure amb l’accepció actual, que el disminueix en ambdós sentits. Comptem amb l’ajuda de la història de les llegendes. Tenim la llegenda prou coneguda del “Pou de la serpent” del castell de Lambton i la de “L’abominable serpent d’Spindleston Heugh”, prop de Bamborough. En totes dues llegendes el “cuc” era un monstre de grans dimensions i força, un veritable dragó o serpent, com els que la llegenda situa als grans llacs o terrenys pantanosos, on disposaven d’un terreny il·limitat per maniobrar. Si donem un cop d’ull a un mapa geològic, veurem que, independentment de la part de veritat que hi hagi pogut haver en l’existència d’aquests tipus de monstres en els primers períodes geològics, si més no, era possible la seva existència. A Anglaterra hi havia al principi enormes planes on s’acumulava gran quantitat d’aigua; als corrents profunds i lents, hi havia esvorancs de gran pregonesa, on qualsevol espècie o mida de monstre antediluvià podia trobar l’hàbitat perfecte. En llocs que ara podem veure des de la finestra hi havia sots de quaranta metres o més de profunditat. Qui ens pot dir quan va arribar la fi dels monstres que imperaven pels llots? Sens dubte han existit llocs i condicions més adients per a una longevitat, grandària i força més grans de l’habitual. Aquestes coincidències poden haver-se allargat fins als primers segles de la nostra història. A part que, no és cert que avui dia hi ha serps d’una grandària i tossa tan considerable que la majoria de persones dubten de la seva existència? Encara avui es veuen empremtes d’animals, o bé els animals mateixos, d’una grandària impressionant: els autèntics supervivents d’èpoques remotes, preservats per les especials condicions dels seus hàbitats. Recordo que vaig conèixer un home molt cèlebre a l’Índia, que tenia fama de ser un gran shikaree, i em va dir que la temptació més gran que havia tingut a la vida havia estat la de matar una serp gegant que havia trobat al Terai, al nord de l’Índia. Participava en una cacera de tigres, i quan travessaven un nullah, el seu elefant va deixar anar un gran bruel. Va mirar en avall des del seu howdah i va veure que l’elefant havia trepitjat una serp que s’esmunyia per la jungla. “Pel que vaig poder veure”, em va dir, “devia fer entre trenta i quaranta metres. Hi havia ben bé quinze metres de serp a cada costat del camí, i, encara que el pes que arrossegava te la feia veure més estilitzada, tenia ben bé el gruix del cos d’un home. Ja deu saber que, quan un participa en una cacera de tigres, es considera com un punt d’honor no disparar contra res més, ni que en depengui la vida. No m’hauria costat gaire de trencar l’espinada d’aquell monstre, però vaig veure que no ho podia fer. De manera que, sentint-ho molt, la vaig haver de deixar anar”.

»Només ens hem d’imaginar un monstre com aquest en algun racó d’aquest país i ja ens podem fer més o menys la idea dels “cucs”, que probablement habitaven aquelles grans zones pantanoses dels voltants de les desembocadures de la major part de rius europeus».

—No tinc el més mínim dubte que aquests monstres de què vostè parla hagin continuat existint durant un període més llarg del que en general es creu —va respondre l’Adam—. I tampoc que, si de debò hi eren, aquest lloc fos el més apropiat per a ells. Hi he estat pensant d’ençà que em va parlar de l’especial configuració del terreny. Però em fa l’efecte que aquí hi ha un buit. Vol dir que no hi ha alguna dificultat mecànica?

—En quin sentit?

—Doncs, aquest nostre monstre antic ha d’haver estat terriblement feixuc, les distàncies que havia de recórrer, molt llargues, i els camins, molt rostos. D’aquí mateix on estem parlant fins al nivell dels solcs hi ha uns centenars de metres, per no parlar ja de la distància lateral. Podia haver-hi un camí per on el monstre pogués baixar i pujar i que, en canvi, mai ningú no hagués vist? És clar que tenim les llegendes, però, no devem pas disposar de proves més precises per a la investigació científica, no?

—Apreciat Adam, tot el que dius és encertat, i, si volguéssim entreprendre aquesta mena d’investigació, hauríem de seguir els teus raonaments. De tota manera, estimat noi, has de tenir present que tot això succeïa milers d’anys enrera. I has de recordar, també, que no disposem de cap documentació que ens pogués ajudar. A més a més, els llocs on ens hem de centrar eren deserts, si més no en el sentit d’instal·lació humana o de poblament. Enmig d’aquella gran desolació del lloc, un cop reunides les condicions necessàries, es va haver de produir una gran exuberància de la naturalesa que per força havia d’impedir l’avanç de l’home en la seva conformació actual. El catau d’un monstre com aquest havia de restar sense destorb durant centenars o potser milers d’anys. Altrament, aquesta mena de bèsties devien ocupar emplaçaments pràcticament inaccessibles a l’home. Una serp que s’instal·lés en un d’aquests terrenys pantanosos, a una profunditat de trenta metres, ben segur que disposava de la protecció d’uns encontorns extensos de llot que ara ja no existeixen enlloc o que, si és que existeixen, els podem trobar en indrets molt comptats de la capa de la terra. Ni de bon tros pretenc dir que en temps més remots no es produïssin aquestes circumstàncies. Són les condicions de l’era geològica, del gran naixement i desenvolupament del món, quan les forces naturals es desbocaven, quan la lluita per l’existència era tan salvatge que qualsevol mena de vida que no es basés en una forma gegantina no tenia la més mínima possibilitat de supervivència. La geologia ens dóna proves de l’existència d’aquesta època, però solament la geologia; mai de la vida no disposarem de les proves que es requereixen en l’època actual. Nosaltres només ens podem imaginar o fer suposicions sobre el tema… sobre aquestes condicions i les forces que les van vèncer.





VI. FALCÓ I COLOM


L’endemà al matí, a l’hora d’esmorzar, sir Nathaniel i el senyor Salton eren asseguts a taula quan l’Adam va entrar apressat.

—Hi ha alguna notícia? —li va preguntar l’oncle d’esma.

—Quatre.

—Quatre què? —va preguntar sir Nathaniel.

—Serps —va dir l’Adam, bo i servint-se un ronyó a la brasa.

—Quatre serps. No hi entenc res.

—La mangosta —va dir l’Adam, i després va afegir, precisant—: Aquesta matinada he sortit amb la mangosta a les tres tocades.

—Quatre serps en una matinada! Doncs, noi, no sabia que n’hi hagués tantes al Cim (topònim del barranc occidental). Suposo que això no deu anar lligat a la xerrada que vam tenir anit?

—Sí, que hi va, però no pas de manera directa.

—Ara que, valga’m Déu!, no devies pas esperar trobar una serp com la de Lambton, no? Perquè, una mangosta, que ataqués un monstre d’aquests… cas que existís… hauria de ser més gran que un paller.

—Eren serps normals i corrents, si fa no fa de la mida d’un bastó.

—És clar que sempre fa il·lusió de desfer-se’n, tant si són grosses con petites. Tens una bona mangosta, això segur. Ens netejarà tots els voltants d’aquesta plaga —va dir el senyor Salton.

L’Adam va continuar menjant sense dir res. Allò de matar unes quantes serps en una matinada no era pas una experiència nova per a ell. En acabat d’esmorzar, es va retirar a l’estudi que el seu oncle li havia arreglat. Sir Nathaniel i el senyor Salton van suposar que tenia ganes d’estar sol per evitar qualsevol pregunta o comentari relacionat amb la visita que volia fer aquella tarda. No el van tornar a veure fins mitja hora abans del sopar. Aleshores va entrar discretament a la sala de fumar, on hi havia el senyor Salton i sir Nathaniel ja preparats per a l’àpat.

—Suposo que no val la pena esperar. És millor que enllestim el tema tot d’una —va puntualitzar l’Adam.

El seu oncle, intentant fer-li les coses més fàcils, li va preguntar:

—Què hem d’enllestir?

Davant de la pregunta, el jove va fer un posat tímid. Tot primer va quequejar una mica, però un cop es va decidir, va anar assegurant el to.

—La meva visita al mas Mercè.

El senyor Salton esperava, impacient. El vell diplomàtic es limitava a somriure.

—Suposo que tots dos estan al corrent que ahir em vaig interessar molt pels Watford. —No hi va haver cap gest de negació ni de desentendre’s de la qüestió. Els dos ancians van fer un somriure comprensiu. L’Adam va continuar—: Vull dir que vostès ja ho veuen. Vostè, oncle, precisament perquè és el meu oncle, la meva família més propera, i a més, no m’hauria acollit millor ni el meu propi pare. —El senyor Salton no va dir res. Es va limitar a allargar-li la mà, que el noi va agafar, i va tenir encaixada uns segons—. I vostè, sir Nathaniel, perquè m’ha mostrat el mateix afecte, una cosa que ni en els somnis més remots no hauria pensat que tingués dret a esperar.

Va callar un moment, emocionat.

Sir Nathaniel li va respondre amb tendresa, posant-li la mà a l’espatlla.

—Tens raó, fill meu, tota la raó. No t’has enganyat gens. I t’haig de dir que nosaltres, que ja som vells i no tenim fills, ens emociona sentir paraules com aquestes.

Després, l’Adam es va llançar, va començar a parlar tot d’un plegat com si tingués pressa per arribar al punt crucial.

—El senyor Watford encara no havia arribat, però la Lilla i la Mimi eren a casa i m’han rebut amb una gran cordialitat. Totes dues aprecien molt l’oncle. I jo me n’alegro molt, perquè tots ells em cauen molt bé. Estàvem prenent el te, quan ha arribat el senyor Caswall amb el seu servent negre. La Lilla els ha anat a obrir. La finestra de la sala d’estar d’aquella casa és molt gran i, des d’allí, veus tothom qui arriba. El senyor Caswall ha dit que s’havia permès la visita perquè desitjava conèixer tots els seus masovers d’una manera més directa i individual del que havia estat possible el dia abans. Les noies l’han acollit amb gran simpatia… són unes noies molt encantadores. Algun dia algú trobarà la felicitat allí… amb alguna d’elles.

—I aquest home pots ser tu, Adam —va dir el senyor Salton entusiasmat.

Un aire de tristor es reflectí en la mirada del jove, i aquell foc que el seu oncle hi havia vist s’anà esvanint. El mateix passà amb el seu to de veu, que ara semblava més desemparat.

—Una cosa així representaria la màxima aspiració de la meva vida. Però tinc por que aquesta felicitat no sigui feta per a mi… Si més no, sense estalviar-me el sofriment, la soledat i l’aflicció.

—Bé, és massa aviat per parlar-ne! —va exclamar sir Nathaniel, rotund.

El jove havia girat la vista cap a ell, una mirada carregada de tristor.

—Ahir, fins i tot fa unes hores, aquest comentari m’hauria donat una nova esperança, nous ànims. Però ara he après massa coses.

L’ancià, amb experiència en les qüestions que es referien als sentiments humans, no va voler discutir aquell assumpte.

—Massa aviat per abandonar, fill meu.

—No sóc pas dels que abandonen —va respondre el jove amb determinació—. Però al capdavall, és de savis adonar-se de la veritat. I quan un home, ni que sigui jove, sent el que jo he sentit d’ençà d’ahir, quan vaig veure per primera vegada els ulls de la Mimi, el cor li fa un salt. No cal que li expliquin res, ja ho sap.

Hi va haver un moment de silenci, durant el qual el foscant s’anà apoderant de tot de manera imperceptible. Va ser l’Adam qui tornà a trencar aquell silenci.

—Sap si hi ha hagut algun cas de clarividència a la nostra família, oncle?

—Que jo sàpiga, no, per què?

—Perquè —va respondre ell lentament— tinc una intuïció que sembla que correspon a totes les característica de la clarividència.

—I doncs? —va preguntar l’ancià, força trasbalsat.

—I doncs, el que sol passar en aquests casos; el que a les Hèbrides i a altres indrets, en què es creu en la clarividència se li ret culte: s’anomena el fat —el tribunal sense apel·lació—. He sentit a parlar molt de la clarividència, ja que a Austràlia tenim molts escocesos de la banda occidental. Però n’he pogut copsar molt més les seves autèntiques arrels en un instant d’aquesta tarda que no pas en el decurs de tota la meva vida: un mur de granit que s’alçava per amunt fins al mateix cel, tan alt i tan fosc que ni l’ull de Déu mateix no pot veure-hi més enllà. Doncs bé, si el fat s’ha d’esdevenir, s’esdevindrà. Vet aquí.

La veu de sir Nathaniel va saltar, suau, temperada i greu.

—I no s’hi pot lluitar en contra? En la majoria de casos bé es pot fer.

—En la majoria de casos, sí, però contra el fat, no. Jo faré tot el que un home pot fer. Hi haurà, hi ha d’haver per força una lluita. No sé quan, ni on, ni com, però hi ha d’haver una lluita. És clar que, al capdavall, què hi pot fer un home en un cas així?

—Adam, aquí som tres. —En Salton es va mirar el seu vell amic en dir-ho, i els ulls d’aquest es van il·luminar.

—Sí, som tres —va dir, i la veu li ressonà.

Hi va haver una altra pausa, que sir Nathaniel va aprofitar per situar-se en un terreny menys emocional i més neutral.

—Expliqui’ns la resta de la trobada. Recordi que tots estem compromesos en això. Lluitarem à l’outrance, no ens podem permetre de desaprofitar ni privar-nos de cap oportunitat.

—No desaprofitarem ni perdrem res, sempre que ho puguem evitar. Lluitarem per guanyar, perquè hi ha en joc una vida, o potser més d’una, tal com veurem. —I va continuar en un to més tranquil, com el que havia utilitzat quan parlava de l’arribada de l’Edgar Caswall a la casa—: Quan ha entrat el senyor Caswall, el negre es mantenia a una distància prudent d’ell. M’ha fet l’efecte que esperava que el cridessin, que mirava de mantenir-se a la vista, a punt per rebre ordres. Llavors la Mimi ha anat a buscar una altra tassa i ha fet més te, i tot ha seguit el seu curs.

—Ha passat res d’estrany? Tothom s’ha comportat de forma amistosa? —va preguntar sir Nathaniel tranquil·lament.

—Sí, molt amistosa. No he pogut copsar res d’estrany, fora que —va continuar alçant lleugerament la veu—, fora que ell mantenia la mirada fixa en la Lilla, d’una manera que seria considerada intolerable en qualsevol que hi mostrés algun interès.

—I de quina manera la mirava? —va preguntar sir Nathaniel.

—Una mirada que per ella mateixa no tenia res d’ofensiu, però que tampoc no podia passar desapercebuda a ningú.

—No t’hi podia passar a tu. La senyoreta Watford, la víctima, i el senyor Caswall, qui l’atacava, queden fora de joc com a testimonis. Algú més se n’ha adonat?

—La Mimi. En veure aquella mirada, la cara se li ha abrandat de ràbia.

—I com era aquesta mirada? Massa abrandada, d’una excessiva admiració o què? Era la mirada d’un amant, d’un que pretén ser-ho, m’entens?

—Sí que ho entenc. Si hagués estat d’aquesta mena, segur que me n’hauria adonat. Ja hi estava preparat per poder-me controlar, que és al que m’he compromès.

—Si no era de mena amorosa, com era? Amenaçadora? En què es basava l’afront?

L’Adam va adreçar un somriure amable a l’ancià.

—No era de mena amorosa. Si ho hagués estat, s’hauria comprès. Jo seria l’última persona del món que no hi podria fer cap objecció, perquè en aquest cas jo també em puc considerar un atacant. A més a més, no solament m’han ensenyat a jugar net, sinó que em considero un home just per naturalesa. Estaria disposat a ser tan tolerant i tan liberal amb un contrincant com voldria que ho fossin amb mi. No, aquella mirada no tenia res d’això. I d’altra banda, tampoc no era irrespectuosa. Jo mateix no em podria permetre de no haver-ho copsat. Han observat alguna vegada els ulls d’un gos de petja?

—Quan reposa?

—No, quan segueix el seu instint! O més ben dit —va continuar l’Adam—, els ulls d’un ocell de presa quan segueix el seu instint. No pas quan ataca, sinó quan observa la presa.

—No —va dir sir Nathaniel—, em fa l’efecte que no ho he vist mai. Per què, si em permets la pregunta.

—La mirada era així. Ni d’amor ni de res que se li pogués assemblar. I en canvi, era, això és el que m’ha xocat més, més perillosa, fins i tot tan terrible com una veritable amenaça.

Es va tornar a fer un silenci, que va trencar sir Nathaniel bo i aixecant-se:

—Jo diria que ens anirà bé a tots rumiar-hi cadascú pel seu compte. Després podem reprendre el tema.





VII. OOLANGA


El senyor Salton tenia una cita a les sis a Liverpool. Quan va ser fora, sir Nathaniel va agafar l’Adam pel braç.

—Podríem anar una estona al teu estudi? Voldria parlar amb tu en privat, sense que el teu oncle en sàpiga res, ni tan sols que hem parlat. Eh que no et fa res? No és pas per satisfer una curiositat frívola, d’això ni pensar-hi! Es tracta del tema en què estem tots compromesos.

—I cal que l’oncle en quedi al marge? Li podria saber greu.

—No és que calgui, més aviat diria que és aconsellable. Precisament t’ho he demanat pensant en ell. El meu amic ja és gran, i això el podria amoïnar massa, fins i tot potser s’espantaria. Pots ben creure’m que aquest silenci nostre no l’ha d’angoixar per a res ni li ha de crear cap mena de recel.

—Endavant, doncs —es va limitar a dir l’Adam.

—Escolta’m bé, ara el teu oncle és una persona gran. T’ho dic jo, que he passat la infantesa amb ell. Ha dut una vida tranquil·la, en certa manera reservada, i per això mateix els esdeveniments que tenim ara al davant el podrien desconcertar força, precisament per la novetat que comporten. De fet, qualsevol cosa nova representa un trasbals per a una persona gran. I això comporta uns entrebancs i uns maldecaps que no són gens aconsellables per a algú que necessita assossec. El teu oncle és un home fort, té un tarannà tranquil i una vida agradable. Amb salut i unes condicions de vida normals, podria arribar perfectament a fer cent anys. Nosaltres dos, per tant, com que ens l’estimem, bé que de manera diferent, hem de mirar de protegir-lo de qualsevol influència que el pogués inquietar. Segur que estaràs d’acord que tots els esforços que esmercem en aquest sentit tindran la seva compensació. Perfecte, fill meu! Ja veig la resposta als teus ulls. De manera que, no cal que hi afegeixi res. I ara —en aquest punt va canviar el to—, explica’m tot el que va passar en aquella trobada. Ens trobem al davant d’unes coses prou estranyes, i fins a quin punt ho són, d’estranyes, encara no ho podem ni endevinar. No hi ha dubte que alguns dels punts problemàtics que ara no veiem, perquè ens els tapa un vel, amb el temps sortiran a la llum, els veurem i els entendrem. Entretant, tot el que podem fer és treballar amb paciència, deixant de banda temors i egoismes, centrats en un objectiu que considerem just. Havies arribat al moment que la Lilla va obrir la porta al senyor Caswall i al negre. També et vas fixar que la Mimi estava inquieta per la manera com es mirava el senyor Caswall la seva cosina.

—Això mateix… encara que… «inquieta» es poc per expressar aquella reacció.

—A veure si ho recordes bé i m’expliques exactament com era la mirada d’en Caswall, l’aspecte de la Lilla i el que va dir i fer la Mimi. Parla’m també de l’Oolanga, el criat africà d’en Caswall.

—Miraré de fer-ho. El senyor Caswall, tota l’estona que la va estar mirant, va mantenir els ulls fixos, immòbils, però no pas com en un arravatament. Corrugava el front, com aquell qui intenta veure més enllà d’alguna cosa o a l’interior d’aquesta. No es podria dir que en cap moment la seva expressió sigui amable, però amb aquelles arrugues era una cosa gairebé diabòlica. Va espantar la pobre Lilla que va començar a tremolar i al cap d’una estona estava ben blanca, fins em vaig pensar que estava a punt de desmaiar-se. De totes maneres, es va mantenir ferma i va intentar aguantar-li la mirada, encara que amb menys vigor. Després, la Mimi se li va acostar i li va agafar la mà. Això li va donar força, i, encara que no va abaixar els ulls, va recuperar el color i ja se la veia més refeta.

—I ell se la continuava mirant?

—Més que mai. Com més feble veia la Lilla més força agafava ell, precisament semblava que es nodria de la força d’ella. Tot d’un plegat ella es va girar, va alçar les mans i va caure a terra desmaiada. Després, no vaig veure què passava, perquè la Mimi es va agenollar de seguida al seu costat i me la va tapar. Llavors va aparèixer una mena d’ombra negra entre nosaltres: allí teníem el criat negre, amb un aire més diabòlic i maligne que mai. Jo no sóc massa pacient per naturalesa, i el panorama d’aquell dimoni espantós trobo que és suficient per fer bullir la sang a qualsevol. Quan em va veure la cara, em va semblar que s’adonava del perill, del perill immediat, i va desaparèixer de l’estança sense fer la més mínima remor, com si se l’hagués emportat una bufada de vent. Ara bé, em va ensenyar una cosa, és l’enemic més gran amb qui es pot trobar una persona.

—Continuem sent tres contra dos! —va puntualitzar sir Nathaniel.

—Després es va retirar en Caswall, quasi de la mateixa manera que el negre. I quan va ser fora, la Lilla va tornar en si tot d’una.

—A veure —va fer sir Nathaniel, delerós de recuperar la tranquil·litat—, has descobert alguna cosa respecte al negre? Em moro de ganes de saber-ho tot respecte a ell. Tinc por que hi haurà, o que hi pot haver problemes greus amb aquest home.

—Sí, senyor, n’he sentides moltes d’ell, és clar que no hi ha res d’oficial. De moment, ens haurem de guiar pels rumors. Ja coneix en Davenport, el meu secretari, el meu home de confiança en tots els negocis, la meva mà dreta. Em té una gran estima i jo li tinc tota la confiança. Li vaig dir que es quedés a bord del West African, que hi donés un bon cop d’ull i mirés d’assabentar-se de tot el que pogués sobre el senyor Caswall. Naturalment, estava impressionat amb aquell salvatge. Va conèixer un dels cambrers del vaixell que havia treballat en la línia regular a Sud-Àfrica. Coneixia l’Oolanga i l’havia seguit de prop. Es tracta d’un home que s’entén molt bé amb els negres, i aquests li solen fer confidències. Pel que sembla, aquest Oolanga és cèlebre a la seva terra. Té les dues coses que respecten els homes de la seva raça: els fa por i és molt desprès amb els diners. No sé amb quins diners, però això no ve al cas. Els té sempre disposats a pregonar les seves gestes. Gestes malèfiques, és clar, però això tampoc no té importància. En resum, la seva història és aquesta: al principi es dedicava a cercar bruixots, potser l’ofici més degradant que pugui existir entre els salvatges nadius. Després va pujar d’estat i es va convertir en un home-obi, cosa que li va donar l’oportunitat de fer diners mitjançant el xantatge. Finalment, va assolir l’honor més alt en el servei diabòlic. Es va fer seguidor del vodú, que sembla que és un culte d’una degradació i crueltat insuperables. Em van explicar algunes de les seves gestes cruels, que fan venir pell de gallina. Em van fer venir ganes de trobar la manera de tornar-lo a l’infern. Una persona podria pensar que mirant-lo seria capaç de copsar d’alguna manera fins on arriba la seva infàmia, però això seria una esperança vana. Els monstres com ell pertanyen a un estadi de la barbàrie més remot i rudimentari. A la seva manera, és un individu intel·ligent, però no per això és menys perillós ni mereixedor d’odi. Els homes del vaixell em van dir que es dedicava a col·lecionar coses, i n’hi havia que havien vist les seves col·leccions. I quines col·leccions! Tot el que tingui algun poder o malignitat en el món de les aus, de les bèsties i fins i tot dels peixos. Té becs capaços de trencar, estripar i esquinçar: tots els ocells que hi té són depredadors. Fins i tot els peixos són els que han nascut per destruir, per ferir, per torturar. Li ben asseguro que aquella col·lecció constitueix una lliçó sobre la malignitat humana. Aquest ser duu prou mal escrit a la cara per esfereir fins l’home més fort. No és res d’estrany que, només de veure’l, aquella pobra noia es desmaiés!

No es podia fer res més, de manera que se’n va anar cadascun per la seva banda.

L’endemà al matí, l’Adam es va aixecar aviat i va fer una bona passejada pel Cim. Quan passava per l’Arbreda de Diana va donar una ullada a la petita sendera d’arbres i es va fixar amb les serps que havia mort amb la mangosta la matinada abans. Estaven totes disposades en fila, dretes i reptes, com si les hagués col·locades així una mà humana. Tenien la pell que semblava humida i enganxosa i estaven cobertes de formigues i altres insectes. Feien fàstic; per això mateix, després de donar-hi una ullada, l’Adam va tirar endavant.

Al cap de poc, quan el passeig el va portar, naturalment, davant de l’entrada del mas Mercè, li va passar al davant el negre, esmunyint-se ràpidament per sota els arbres, cercant l’ombra. Duia penjades del braç una rastellera de serps repugnants, que semblaven una sèrie de tovalloles brutes penjades en una barra. Al mas Mercè no es veia ningú, fora d’alguns jornalers a l’hort, així que, després d’esperar un moment per si s’esqueia de veure la Mimi, l’Adam va tornar a enfilar a poc a poc el camí de casa.

Aquí també li va passar al davant una persona: en aquesta ocasió es tractava de lady Arabella, que caminava tan apressada i amb un aire tan enfurismat que ni tan sols el va reconèixer, fins al límit que no es va fixar ni en la seva inclinació de cap.

Quan l’Adam va ser al Puig Petit, se’n va anar cap a la cotxera, on guardava la caixa amb la mangosta, la va agafar i se la va endur amb la intenció d’acabar la feina que havia començat la matinada abans a la Pila de Pedres, d’enllestir l’extermini. Es va adonar que era molt més fàcil d’atacar-les que el dia abans; en mitja hora ja en va tenir sis de mortes. Veient que no en sortia cap més, va decidir que havia acabat la feina d’aquell matí i se’n va tornar cap a casa. La mangosta ja s’havia acostumat a la seva companyia i se la veia disposada a seguir-lo lliberta. L’Adam la va aixecar, se la va col·locar a l’espatlla i va tirar endavant. Al cap d’una mica, va veure una dama que caminava en direcció cap a ell: era lady Arabella.

Fins en aquell moment, la mangosta havia estat tranquil·la, s’havia comportat com un gatet ajogassat i carinyós; però, quan es van trobar tu per tu amb la dama, l’Adam va quedar esfereït de veure com la mangosta es posava en un estat d’enfurismament salvatge, que se li estarrufava tot el pèl, li saltava del muscle i arrencava a córrer cap a lady Arabella. Se la veia tan frenètica i tan determinada a l’atac que l’Adam va haver de fer un crit per avisar-la.

—Compte… compte! Aquest animal està enfurismat, l’atacarà.

Lady Arabella tenia un aire més altiu que mai, estava disposada a passar de llarg; la mangosta se li va tirar a sobre en un atac ferotge. L’Adam s’hi va llançar amb el bastó, que era l’única arma que tenia a mà. Però quan era a punt de clavar-li el cop, la dama va agafar un revòlver i va disparar contra l’animal, i li va trencar l’espinada. No va quedar satisfeta amb això i va continuar disparant un tret rera l’altre fins que va haver buidat el carregador. Tota la fredor i l’altivesa s’havien esvanit del seu rostre; ara estava fins i tot més furiosa que l’animal, la ràbia li havia transformat la cara, estava tan decidida a matar com ho havia estat primer l’animaló. L’Adam, com que no sabia exactament què havia de fer, va alçar el barret en senyal de disculpa i va apressar el pas en direcció al Puig Petit.





VIII. SUPERVIVENTS


A l’hora d’esmorzar, sir Nathaniel es fa fixar que l’Adam estava capficat, però no li va dir res. Tothom recorda molt més les ensenyances del silenci quan és gran que no pas quan és jove. Quan van ser tots dos a l’estudi, fins a on el va seguir sir Nathaniel, l’Adam li va explicar de seguida el que havia passat. Sir Nathaniel anava fent un posat cada cop més greu a mesura que l’altre s’explicava, i, quan va haver acabat, va quedar uns minuts en silenci abans de prendre la paraula.

—És una cosa molt seriosa. Encara no me n’he format una opinió, però tinc la impressió que és pitjor del que havia esperat.

—Com! —féu l’Adam—. Què vol dir, que matar una mangosta, ho faci qui ho faci, és una cosa tan greu com això?

El seu company anava fumant sense dir res i va tornar a trigar uns minuts a parlar.

—Quan m’ho hagi rumiat bé, potser la meva opinió serà més moderada; ara bé, de moment, em sembla que al darrera d’això hi ha d’haver alguna cosa terrible, que ens podria fins i tot posar en perill la vida, que podria significar un assumpte de vida o mort per a algun de nosaltres.

L’Adam es va asseure de cop.

—Digui’m, què és el que té al cap? Naturalment, si no hi té res en contra o no considera que és millor guardar-s’ho.

—No em fa res, Adam. De fet, encara que me’n fes, ho hauria de superar. Em temo que s’han d’acabar les reserves entre nosaltres.

—La veritat és que sembla una cosa seriosa, més que seriosa!

—Adam, em fa por que ha arribat el moment que tu i jo parlem clar. No sembla que hi hagi algun misteri molt gran aquí?

—A mi, bé m’ho ha semblat tota l’estona. L’únic problema, de moment, és què s’ha de pensar i per on comencem.

—Doncs, comencem pel que m’has explicat. Primer de tot, el comportament de la mangosta. Estava tranquil·la, era manyaga i et tenia afecte. S’havia limitat a atacar les serps, cosa que, al capdavall, és la seva feina.

—Això mateix!

—Ara hem de mirar de trobar quina raó ha pogut tenir per atacar lady Arabella.

—No podria ser que la mangosta tingués simplement l’instint de l’atac, que la naturalesa no li hagués proporcionat la subtil capacitat de comprensió per saber triar qui ha d’atacar?

—També podria ser. Però, altrament, no hauríem de saber per quina raó sent el desig d’atacar qui sigui? Durant segles, aquest animal en concret s’ha destacat per l’atac a una sola espècie animal; així, doncs, no seria justificat pensar que, si en trobem una que ataca un altre animal, fet no enregistrat fins ara, hi reconeix alguna característica comuna al seu enemic congènit?

—És bon argument —va continuar l’Adam—, però també, perillós. Si el seguíem, podríem arribar a la conclusió que lady Arabella és una serp.

—Abans d’arribar a cap conclusió d’aquestes, hem d’estar segurs que no ens queda cap element per considerar que pogués explicar aquest interrogant que ens té perplexos.

—De quina manera?

—Doncs, suposo que l’instint funciona a partir d’alguna base física, per exemple, l’olor. Ens podria proporcionar la clau que busquem el fet que l’atacat hagués estat en contacte amb allò que produeix l’olor i, per tant, la transportés ell mateix.

—I tant! —va exclamar l’Adam, tot convençut.

—A veure; segons m’has dit, el negre venia de l’Arbreda de Diana i portava les serps que havia mort la mangosta la matinada abans. No podia ser aquesta una forma de transportar l’olor?

—I tant que ho podria ser, i probablement ha anat així. No hi havia pas pensat. Hi hauria manera de calcular, si fa o no fa, quan pot durar una olor? Guaiti, es tracta d’una olor natural i pot venir d’un lloc on ha dominat durant milers d’anys. Ara que, vol dir que qualsevol mena d’olor duu impregnada alguna característica d’una altra espècia, ja sigui benèfica o maligna? Ho pregunto perquè un dels antics noms de la casa on viu la dama a qui ha atacat la mangosta era el «Catau del cuc blanc». Si fos així, hauríem multiplicat fins a l’infinit les dificultats que tenim al davant. Fins i tot podríem canviar de mena. Ens podríem trobar davant d’implicacions morals. No ens n’adonaríem i ja podríem ser immersos en la lluita entre el bé i el mal.

Sir Nathaniel va somriure, tot reflexionant.

—Pel que fa a la primera pregunta, i per la informació que jo tinc, no hi ha un termini exacte de la durada d’una olor. De tota manera, jo diria que és un període que no es pot allargar milers d’anys. I quant a un canvi moral lligat a un canvi físic, tot el que puc dir és que mai no n’he tingut cap prova. Així mateix, hem de recordar que el «bé» i el «mal» són uns termes tan amplis que podrien englobar tota la concepció de la creació, i tot el que aquests termes comporten en la seva acció i reacció mútues. En termes generals, diria que en la concepció de la Causa Primera tot és possible. Sempre que les forces o tendències inherents de cada cosa se’ns ocultin, n’haurem d’esperar el misteri.

—Hi ha una altra qüestió sobre la qual li voldria demanar l’opinió. Suposant que hi hagi unes forces permanents que pertanyen al passat, el que en podríem anomenar «supervivents», pertanyerien igualment al bé i al mal? Per exemple, si l’olor del monstre primitiu pogués romandre en proporció a la seva força originària, podria passar el mateix amb les coses positives?

Sir Nathaniel s’ho va rumiar un xic abans de respondre.

—Hem d’anar amb molt de compte per no confondre el que és físic amb el que és moral. Veig que tu t’has decantat del tot pel camí moral, de manera que potser valdrà més que el seguim d’entrada. Pel que fa a la qüestió moral, tenim certa justificació per creure en les manifestacions de la religió revelada. Posem per cas la frase «la pregària realment fervent de l’home just té més eficàcia», es refereix d’una manera global al bé. Per la banda del mal no tenim res que s’hi assembli. Això sí, si acceptem aquestes sentències, ja no hem de tenir cap por dels «misteris»: aquests es converteixen, a partir d’aquí, en simples obstacles.

Tot d’un plegat, l’Adam va passar a un altre punt del tema.

—I ara, puc tornar un moment a les coses purament pràctiques, més ben dit, a fets històrics.

Sir Nathaniel va fer una inclinació de cap per demostrar que assentia.

—Ja hem parlat de la història, fins on tenim notícia, d’alguns llocs de la rodalia: Castra Regis, l’Arbreda de Diana i el Catau del cuc blanc. El que m’agradaria preguntar és si al voltant d’aquests llocs no hi ha res que tingués una significació malèfica.

—Com ara quina? —va preguntar sir Nathaniel, tot murri.

—Bé, per exemple, aquesta casa i el mas Mercè?

—Ara ja passem —va fer sir Nathaniel— a l’altra banda, a la banda clara de les coses. Agafem primer el mas Mercè. Quan el papa Gregori va enviar Agustí a cristianitzar Anglaterra, en temps dels romans, aquest va rebre la protecció d’Etelbert, rei de Kent, l’esposa del qual, filla de Charibert, rei de París, era cristiana, i va fer molt en favor d’Agustí. Va fundar un convent de monges en memòria de Columba, al qual donà el nom de Sedes misericòrdia, la Casa de la Mercè, i, com que la regió era Mèrcia, aquests dos noms van quedar vinculats per sempre. Columba, en llatí, vol dir colom, per això es va convertir en una mena de símbol del convent. La reina va copsar la idea i va instal·lar un colomar en el convent que acabava de fundar. Algú li va enviar un colom que feia poc que s’havia trobat, una mena de missatger que tenia les plomes del cap i el coll blanques, que formaven com una caputxa religiosa. Aquell convent va prosperar durant més d’un segle, fins que, en temps de Penda, que impulsà el retorn al paganisme, va decaure totalment. En tot aquest temps, el nombre de coloms, protegits pel sentiment religiós, havia augmentat considerablement i eren coneguts a totes les parròquies dels encontorns. Uns cent-cinquanta anys més tard, quan a Mèrcia governava el rei Offa, es restaurà el cristianisme i, sota la protecció d’aquest, el convent de santa Columba, on van tornar a tenir tota la seva esplendor els coloms. En el decurs del temps, aquesta casa religiosa va tornar a declinar, però, abans de desaparèixer havia assolit un gran renom per les bones obres que feia, i sobretot per la devoció de les seves monges. Posat per cas que les bones accions, les pregàries, les esperances i les bones intencions tinguin en algun indret un efecte moral, hauríem de considerar terreny el mas Mercè i tot el que l’envolta.

—Moltes gràcies —va dir l’Adam amb tota franquesa; després ja no va dir res més. Sir Nathaniel ho va entendre.

Aquell dia, després de dinar, l’Adam, sense donar-hi gaire importància, va dir a sir Nathaniel si volia acompanyar-lo a donar un volt. El perspicaç diplomàtic va deduir que aquella invitació havia d’amagar alguna cosa i va acceptar de seguida.

Tan bon punt van ser fora de la casa, l’Adam li va plantejar:

—Em fa por que per aquesta rodalia no estiguin passant més coses del que la gent es pugui imaginar. Aquest matí he sortit a donar un volt i, al fons del bosquet, he ensopegat amb una criatura ajaguda al costat del camí. Tot primer m’ha semblat que era morta, però, quan me l’he mirada bé, m’he adonat que tenia unes marques al coll que semblaven fetes amb uns ullals.

—A veure si serà algun gos salvatge? —va apuntar sir Nathaniel.

—També podria ser, encara que no ho crec pas… De tota manera, escolti la resta. He donat una ullada als encontorns i he tingut la gran sorpresa de veure que enmig dels arbres hi havia una cosa blanca que es movia. He tornat a deixar la criatura a terra amb molt de compte i m’he dedicat a seguir aquella ombra, però n’he perdut la pista. He tornat, doncs, allà on era per continuar la investigació, i he tingut la gran alegria de comprovar que la nena era viva. Li he fet unes fregues a les mans i a poc a poc ha tornat en si. El que sí que m’ha decebut és que la petita no recordés res. Només deia que havia notat que alguna cosa s’arrossegava amb gran cautela al seu darrera i a l’últim l’havia agafada pel coll. Pel que sembla, després la nena s’havia desmaiat.

—Que l’havia agafada pel coll! Això no pot pas ser un gos.

—No, i aquí és on jo veig el misteri, el que explica per què l’he portat aquí, on ningú no ens pot sentir. Estic segur que s’ha adonat de la manera sinuosa en què camina lady Arabella… Doncs, sap què? Gairebé posaria la mà al foc que aquella cosa blanca que he vist al bosc era la mestressa de l’Arbreda de Diana!

—Senyor Déu meu, noi, vés amb compte amb el que dius.

—Sí, senyor, m’adono perfectament que aquesta acusació és molt greu, però estic pràcticament convençut que els senyals que tenia la criatura al coll eren d’ullals humans… que els havia fet una dona.

El company de l’Adam va quedar un moment en silenci, meditant profundament.

—Adam, fill —va dir a l’últim—, començo a pensar que aquest tema és força més seriós del que et pots imaginar. Això m’obligarà a trencar la confiança que tinc amb el meu vell amic, el teu oncle. Ho hauré de fer per estalviar-li maldecaps. Fa una temporada que en aquests verals passen coses que em tenen realment preocupat. Han desaparegut unes quantes persones sense deixar el més mínim rastre. Es va trobar el cadàver d’una criatura a tocar la carretera i no hi va haver manera de determinar la causa de la mort. També han trobat xais i altre bestiar pels prats que es dessagnaven per les ferides que encara tenien obertes. I moltes altres coses, fets que en principi podrien semblar trivials. Hi ha alguna influència sinistra que actua a la zona, i haig d’admetre que havia sospitat de lady Arabella; per això mateix et vaig fer tantes preguntes sobre la mangosta i sobre la forma estranya en què va atacar lady Arabella. Potser t’estranyarà que sospités de la mestressa de l’Arbreda de Diana, una dona bonica de l’aristocràcia. Vejam, t’ho explicaré: la mansió d’aquesta família resulta que és a tocar la nostra propietat, la Torre del Mal Averany, i en una època determinada vaig tenir molta relació amb aquesta família. Lady Arabella, quan era petita, un dia se’n va anar a passeig per un bosc prop de casa seva i no va tornar. La van trobar més tard, inconscient i enfebrada. El metge va dir que l’havia mossegat alguna bèstia verinosa, i que, com que la nena estava en una edat molt crítica, allò podria ser greu… fins al punt que ell mateix no creia que es pogués recuperar. Van fer venir un metge molt anomenat de Londres, però tampoc no hi va poder fer res, és més, va dir que la nena no passaria d’aquella nit. Ja havien abandonat tota l’esperança quan, inesperadament, lady Arabella va fer un canvi brusc i va començar a recuperar-se. Al cap d’un parell de dies ja anava amunt i avall com aquell qui res! Això sí, la seva família va veure, horroritzada, que cada dia que passava demostrava més inclinació a la crueltat, a fer mal i a mutilar ocells i animalons, fins i tot els matava. Van donar la culpa a un trastorn nerviós propi de l’edat, i més endavant van comptar que tot s’adobaria casant-se amb el capità March. Ara bé, no podem pas dir que allò fos un matrimoni feliç. Un dia van trobar el marit mort amb un tret al cap. Jo sempre em vaig pensar que es tractava d’un suïcidi, i això que no van trobar cap pistola prop del cadàver. També pot ser que aquell home hagués descobert alguna cosa… Qui sap! La mateixa lady Arabella el podia haver mort. Aplegant tots els detalls que he anat pescant aquí i allà, he arribat a la conclusió que l’abominable Cuc Blanc va agafar el control del cos d’ella just en el moment en què la seva ànima estava a punt d’abandonar l’estança terrenal, cosa que explicaria el revifament de la noia, aquest gran deler de mutilar, de matar, i moltes altres coses que, si te’n parlava ara, t’encaparrarien massa, Adam. Però, tal com et deia, qui sap què devia descobrir el pobre capità March! Alguna cosa tan terrible que la naturalesa humana va ser incapaç de suportar, suposant que sigui certa la meva teoria que el que havia estat un bell cos humà, de lady Arabella, ara estigui sota la influència del repugnant Cuc Blanc.

L’Adam feia que sí.

—Però, què hi podem fer? Sembla un problema d’allò més complicat.

—No hi podem fer res, fill meu. Això és el més gran. No hi ha manera d’entreprendre cap mena d’actuació. Ara com ara, no podem fer res més que vigilar de prop lady Arabella i estar a punt d’actuar de pressa i amb tota la determinació tan bon punt arribi l’oportunitat.

L’Adam hi va estar d’acord, i tots dos se’n van tornar cap al Puig Petit.





IX. SENTOR DE MORT


Tot i que era força reservat, l’Adam Salton no s’encantava mai a l’hora d’entreprendre alguna cosa ni quan un tema li interessava de debò. Havien quedat entesos amb sir Nathaniel que no farien res en relació a la misteriosa basarda de lady Arabella per la mangosta; això sí, ell va seguir la seva determinació de preparar-se per actuar així que es presentés l’oportunitat. El cap li treballava constantment, mirava de trobar algun punt, alguna pista que el pogués encaminar cap a una direcció determinada. Desconcertat per la mort de la mangosta, rumiava cap on es podia decantar. El fascinava la idea d’un vincle misteriós entre la dona i l’animal, però ja tenia vagament al cap com posar fil a l’agulla. La nova idea es basava a utilitzar les facultats de l’Oolanga, en la mesura que pogués, i posar-les al servei de la investigació. La primera cosa que va fer va ser enviar en Davenport a Liverpool perquè mirés de trobar el cambrer del West African, el que li havia parlat de l’Oolanga i, si podia ser, que busqués més informació. Després, havia de mirar que el negre (amb enganys o pel sistema que fos) vingués fins al Cim. De seguida que hagués aconseguit parlar amb l’home del vodú, disposaria d’alguna informació d’utilitat. En Davenport va aconseguir els seus objectius, perquè, a més de trobar-li una altra mangosta, va explicar a l’Adam que havia trobat el cambrer i que aquest li havia donat la informació que demanava. També havia disposat que l’Oolanga arribés al Puig Petit l’endemà. En aquest punt, l’Adam va veure la via prou clara per confiar prou amb en Davenport. Havia arribat a la conclusió que valia més, si més no al començament, que ell no es fiqués en els assumptes que pogués resoldre en Davenport. Ja tindria temps de ficar-s’hi quan tot plegat hagués avançat un xic més.

Si allò que deia el negre era cert, aquell home tenia un do especial que els resultaria molt útil de cara a l’objectiu que perseguien. De fet, l’home era capaç de percebre la «sentor de la mort». Semblava que posseïa el do d’intuir si hi havia un mort, si s’estava morint algú o si un lloc concret estava relacionat amb la mort. L’Adam va decidir que, primer de tot, comprovaria el do d’aquest home en uns quants llocs. Realment estava molt neguitós, el temps li passava a poc a poc. L’únic consol que va tenir va ser l’arribada, l’endemà al matí, d’una caixa sòlida, tancada amb clau, que venia de Ross. En Davenport en tenia la clau. Dins de la caixa, n’hi havia dues més, de petites, que també eren tancades. En una d’aquestes, hi havia la mangosta que havia de substituir la que havia mort lady Arabella; a la segona, hi havia aquella mangosta tan especial que havia mort la cobra-rei del Nepal. Un cop va haver col·locat els dos animals en un lloc segur, tancat amb pany i clau, va trobar que ja podia respirar. A la casa, ningú no podia saber res dels animals, fora d’ell i en Davenport. Va disposar que en Davenport portés l’Oolanga a donar un volt per la rodalia i que el fes aturar a cadascun dels llocs que ell havia determinat. Havia de portar-lo per tot el Cim, fer-lo tornar pel mateix camí i després fer-n’hi parlar quan es trobessin amb l’Adam, que simularia un encontre fortuït a la part més allunyada del recorregut, més enllà del mas Mercè.

El dia va anar, si fa no fa, com l’Adam havia previst. El negre es va aturar al mas Mercè, a l’Arbreda de Diana, a Castra Regis i en algun altre indret en què el negre, eixamplant molt els forats del nas, com aquell qui ensuma a fons, deia que sentia la mort. Però hi havia algunes diferències: al mas Mercè va dir que hi havia una colla de petites morts, a l’Arbreda de Diana hi va fer un posat completament diferent; se li notava una expressió de plaer, sobretot quan parlava de moltes grans morts. Allí també va ensumar d’una manera prou curiosa, com un llebrer darrera la presa, i hi posà un aire de desconcert. No va dir ni una paraula a favor o en contra d’aquell indret; però, al bell mig de l’Arbreda, on hi havia un bloc de granit lleugerament borat de dalt, amagat enmig de soques de roure centenàries, es va inclinar profundament fins a tocar amb el front a terra. Aquell va ser l’únic lloc on va mostrar una clara veneració. En canvi, al Castell, per bé que va parlar de molta mort, no va mostrar cap senyal de respecte.

Quedava clar que a l’Arbreda de Diana hi havia alguna cosa que l’interessava i el desconcertava alhora. Abans d’anar-se’n, es va passejar amunt i avall, no se l’acabava de veure satisfet, i en un punt determinat, prop de l’extrem del Cim, on hi havia un gran esvoranc, va semblar que s’espantava. S’hi va acostar unes quantes vegades, però, tot d’una, va girar cua i va arrencar a córrer, pres d’una gran basarda, fins a la part més alta, travessant en aquell arravatament la misteriosa roca de granit. Llavors sembla que es va veure en cor de respirar més tranquil i va recuperar la gosadia i la seguretat.

Tot plegat sembla que va satisfer les expectatives de l’Adam, perquè va tornar al Puig Petit molt més asserenat i posat. Sir Nathaniel el va seguir fins al seu estudi.

—Per cert —li va dir—, em vaig descuidar de preguntar-te algun detall. El dia que va passar aquella història tan extraordinària de les mirades amb el senyor Caswall, com s’ho va agafar la Lilla? Com es va comportar ella?

—Se la veia espantada, tremolava com he vist que fan els coloms davant d’un falcó o un ocell amb una serp.

—Gràcies. Talment com m’imaginava. Hi ha unes circumstàncies determinades pel que fa a la família Caswall que em fan pensar que, des de temps immemorials, han disposat d’un do mesmèric o hipnòtic. Realment l’ull d’un expert podria llegir moltes coses en una fesomia d’aquestes. Aquesta teva imatge, ja sigui intuïtiva o intencionada, del falcó i el colom és molt ben trobada. Jo diria que l’hauríem d’establir com a tret bàsic al llarg de la investigació.

A entrada de fosc, l’Adam va agafar la mangosta nova —no pas la del Nepal—, es va penjar la caixa a l’espatlla i se’n va anar, determinat, cap a l’Arbreda de Diana. A tocar el portal de l’entrada, va topar amb lady Arabella, que anava vestida com sempre, amb aquella roba cenyida i blanca que li feia ressaltar la figura esvelta.

L’Adam va quedar astorat de veure que la mangosta es deixava amanyagar per aquella dona, que permetia que ella l’agafés i que li fes festes. Com que tots dos anaven cap al mateix lloc, van fer el camí junts.

Al llarg del camí, entre l’Arbreda de Diana i el Puig Petit, hi havia molts arbres, que tenien el gruix del fullam a la capçada. En la llum del capvespre tot eren ombres i la panoràmica quedava tallada per aquella munió de branques. A través de la llum difusa i trèmula que arribava a travessar les capçades, era ben difícil distingir res amb claredat, i al final, en certa manera, va perdre de vista la dama i va tornar enrera per trobar-la. La va atrapar a tocar del portal de casa d’ella. S’havia estintolat a la tanca de troncs de roure que seguia la sendera. Com que no veia on era la mangosta, va preguntar a lady Arabella on havia anat.

—Mentre l’amanyagava, m’ha saltat dels braços —va respondre ella—, i ha desaparegut per sota la tanca.

La van trobar en un punt de la sendera que s’eixamplava per deixar passar dos carruatges. L’animaló tenia un aspecte ben diferent. Una estona abans havia estat animada, no parava; i ara estava apàtica, sense esma, com si l’haguessin espaordit. Es deixava agafar tant per un com per l’altre, però quan era a coll de lady Arabella mirava amunt i avall d’una manera ben estranya, com si tingués ganes d’escapar-se. Quan van ser altre cop al camí, l’Adam va agafar l’animaló i el va abraçar fort, i, alçant un xic el barret per acomiadar-se de la seva companya de passejada, va agafar de pressa el camí cap al Puig Petit. Al cap de ben poc, l’Adam i lady Arabella es van perdre mútuament de vista en la foscor que es feia cada cop més espessa.

De seguida que va arribar a casa, l’Adam va posar la mangosta a la caixa i va tancar amb clau la porta de l’habitació. Tenia l’altra mangosta, la del Nepal, ben tancada a l’altra caixa, on s’estava ben quieta, sense donar senyals de vida. Només d’entrar a l’estudi, va arribar sir Nathaniel, el qual, un cop a dins, va tancar ràpidament la porta.

—Ara que encara tenim oportunitat d’estar sols —li va dir—, he vingut per explicar-te una cosa de la família Caswall que em fa l’efecte que t’interessarà. Hi ha la creença, si més no hi era, en aquesta part de món, que la família Caswall tenia l’estrany poder de subordinar les voluntats de les altres persones a la seva. Hi ha moltes referències en aquest tema en memòries i altres treballs que no són massa rellevants, però jo només en conec una en què es toca el tema d’una manera definitiva. Es tracta de Mèrcia i els seus personatges, que va escriure Ezra Toms fa més de cent anys. L’autor aprofundeix en el tema de l’estreta associació que hi va haver entre l’Edgar Caswall d’aleshores amb en Mesmer a París. Diu que en Caswall va ser deixeble i col·laborador de Mesmer i assegura que, quan aquest darrer se’n va anar de França, se’n va endur una gran quantitat de material filosòfic i d’instruments elèctrics, encara que no es té notícia que els tornés a utilitzar mai. En una ocasió va fer saber a un amic seu que n’havia fet donació al seu antic deixeble. Va fer servir un terme curiós, diu que els va «llegar», però d’aquest llegat de Mesmer no se n’ha sabut mai més res. Sigui com sigui, el material va desaparèixer, no se n’ha tingut mai més notícia.

Va entrar un criat a l’habitació per dir a l’Adam que se sentia un soroll estrany a la cambra tancada, on ell havia estat abans. L’Adam hi va anar de pressa, i sir Nathaniel i el criat el van seguir. Un cop va haver tancat la porta, l’Adam va obrir la gran caixa que contenia les dues petites on eren tancades les mangostes. En una de les caixes no se sentia res, però de l’altra sortia un soroll inquietant, una mena d’agitació que no parava. Va obrir totes dues caixes i va comprovar que la fressa venia de la mangosta del Nepal, la qual, va quedar parada a l’acte. A l’altra caixa, hi havia, jeia, morta, la mangosta nova, amb tots els senyals d’haver estat escanyada!





X. L’ESTEL


L’endemà, una mica després de les quatre, l’Adam se’n va anar al mas Mercè.

Va tornar a casa just quan els rellotges tocaven les sis. Se’l veia pàl·lid i trasbalsat, encara que, d’altra banda, amb un aire enèrgic i vigilant. L’ancià, en veure’l, es va fer càrrec de la situació, que va resumir així:

—Prepara’t per a la batalla.

—Som-hi! —va dir sir Nathaniel, i es va asseure per escoltar-lo, bo i mirant-lo atentament i parant atenció per no perdre’s ben res, ni tan sols la inflexió d’alguna de les paraules.

—He trobat la Lilla i la Mimi a casa. En Watford era fora per qüestions de feina. La senyora Watford m’ha rebut amb la mateixa amabilitat de l’altre dia. La Mimi també semblava que estava contenta de veure’m. El senyor Caswall ha arribat gairebé com jo, cosa que m’ha fet pensar que, o bé m’havia estat vigilant ell o ho havia fet fer a algú altre. Venia el negre al seu darrere, panteixant com si acabés de fer una correguda. Devia ser ell qui m’havia estat sotjant. El senyor Caswall s’ha comportat d’una manera freda, reservada, encara que li he vist la mirada més fèrria que mai, una cosa que no m’ha agradat gens. De tota manera, ens hem entès prou bé. Hem parlat tranquil·lament un xic de tot. El negre s’ha estat una estona allà i després ha desaparegut, igual com va fer l’altre dia. Els ulls del senyor Caswall, com sempre, no deixaven de petja la Lilla. És cert que els hi veies molt profunds, molt seriosos, però gens ofensius. Tot primer, si no hagués estat pel corrugament de les celles i la manera de posar les barres, no m’hauria adonat de res. Però la mirada de seguida s’ha fet més intensa. M’he fixat que la Lilla s’anava posant cada cop més nerviosa, igual que el primer dia; això sí, s’ha comportat amb molta valentia. I com més nerviosa es posava, més insistia en la mirada, el senyor Caswall. M’ha semblat clar que aquell home venia preparat per iniciar alguna batalla mesmèrica o hipnòtica. Al cap d’una estona, he vist que mirava amunt i avall i que alçava la mà, mirant d’evitar que la Lilla i la Mimi veiessin aquell gest, que ben segur anava dirigit a donar alguna ordre al negre, ja que el servent, amb el seu estil furtiu i silenciós de sempre, ha entrat per la porta que donava al vestíbul, que havia quedat oberta. Llavors, l’esforç d’en Caswall per intensificar la mirada s’ha accentuat, i l’estat nerviós de la Lilla també s’ha agreujat. La Mimi, quan ha vist que la seva cosina estava tan trasbalsada, se li ha acostat, com per fer-li costat o donar-li forces amb la seva proximitat. Aquest gest, evidentment, ha representat una dificultat per al senyor Caswall, perquè l’esforç que hi posava, tot i que no semblava que minvés, potser perdia efectivitat. Aquesta situació ha durat una estona més i ha jugat a favor de la Lilla i la Mimi. Però, tot d’una, s’ha produït un canvi. Sense demanar permís ni dir una sola paraula, ha entrat a la sala lady Arabella March. Jo ja l’havia vist passar per davant del finestral. Sense dir ben res, ha travessat la cambra i s’ha plantat al costat del senyor Caswall. Realment allò semblava una pugna ben curiosa; i a mesura que anava passant el temps, agafava un caire més greu, més violent. Aquella combinació de forces —el gran senyor, l’home blanc i l’home negre— els hauria costat la vida, probablement a tots, als estats del sud de Nord-Amèrica. Per a nosaltres, ha estat una cosa senzillament horrorosa. Però això vostè ho deu entendre bé. A partir d’aquí, i continuaré amb una frase esportiva, tothom ha comprès que es tractava d’una «lluita fins al final», ja que aquell grup heterogeni no ha afluixat ni un moment. Pel que fa a la Lilla, la tensió ha fet estralls: ha quedat ben blanca, però amb una blancor a claps que demostrava que tenia els nervis totalment destrossats. Tremolava com una fulla d’arbre, i, tot i que lluitava amb gran delit, m’he adonat que les cames gairebé no l’aguantaven. Ha estat a punt de perdre el coneixement i caure una colla de vegades, però cada cop, en copsar la mirada de la Mimi, aconseguia noves energies per resistir.

»En aquells moments, el rostre del senyor Caswall ja havia perdut tota aparença de passivitat. Els ulls li brillaven amb una llum ofensiva. Continuava sent l’antic romà de determinació inflexible; però, juntament amb el tombant romà, apareixia una nova fúria guerrera escandinava. Els seus companys en aquella tasca sinistra semblava que havien copsat una part del seu estat d’ànim. Lady Arabella tenia l’aspecte d’un ser sense ànima, inhumà, fora que no estigués revivint les antigues llegendes de sers humans que han perdut la humanitat a causa d’alguna transformació o en una ventada de salvatgia natural. Pel que fa al negre… doncs, tot el que puc dir és que si no me l’he tret del davant d’una revolada, sense avisar-lo, prescindint del joc net, sense concedir-li una sola de les gràcies de la vida i de la mort, ha estat pel que vostè m’ha inculcat sobre l’autocontrol. La Lilla s’estava callada, tenia aquella concentració indefensa que produeix la basarda mortal. En canvi, la Mimi reflectia una gran determinació, un oblit d’ella mateixa; estava tan concentrada en aquella pugna anímica en què es veia immersa que en el seu cap no hi cabia cap altre pensament. Quant a mi, els lligams que em mantenien inactiu em feia la impressió que eren unes faixes d’acer que em deixaven balbes totes les facultats, fora de la vista i l’oïda. Semblava que havíem quedat travats en un punt mort. Havia de passar alguna cosa, però la capacitat d’imaginar-la restava adormida. Com en un somni, he vist que la mà de la Mimi es movia inquieta, com aquell que intenta aferrar alguna cosa. D’una manera mecànica, s’ha acostat a la mà de la Lilla, i en aquell precís moment, aquesta s’ha transformat. Era com si la joventut i la força penetressin altra cop en una cosa ja morta pel que fa a la sensibilitat i la voluntat. Com si l’hagués moguda alguna inspiració, s’ha aferrat tan fort a la mà de l’altra noia que fins li ha fet una marca als nusos. La cara se li ha encès tot d’una, semblava que li reflectia alguna llum divina. El perfil del seu cos s’ha eixamplat i ressaltava enfront dels altres amb un aire majestuós. Aixecant la mà dreta, ha avançat cap on era en Caswall, i, amb una forta embranzida del braç, m’ha fet l’efecte que enviava alguna força estranya en contra d’ell. Ha repetit uns quants cops aquest gest, i l’home, a cada moviment d’ella, anava fent passos enrera. Ha reculat fins a la porta, encalçat per aquella força. Llavors s’ha sentit una remor semblant al parrupeig dels coloms, que pujava de to i s’intensificava per moments. El so, que no se sabia d’un procedia, anava in crescendo a mesura que l’altre retrocedia, fins que s’ha desbordat en un repicament de campanes triomfal, alhora que ella, amb una abrivada del braç, semblava que llançava contra l’enemic una descàrrega definitiva, i ell, agitant les mans, com a les palpentes, al davant del rostre, sortia foragitat per aquella força estranya, passant la porta, cap a la llum del dia.

»Tot d’un plegat, he recuperat les meves facultats; m’he vist capaç de veure-ho i sentir-ho tot, d’adonar-me del que passava allí. He vist que es mantenien allí fins les siluetes d’aquell grup sinistre, encara que se’m presentaven un pèl borroses, com si hi tingués un vel al davant. He vist que la Lilla queia desmaiada i que la Mimi alçava els braços en senyal de victòria. Mentre me la mirava a través del gran finestral, la llum del sol inundava una panoràmica que, amb tot, s’ha tornat a eclipsar amb l’arribada d’un immens estol d’ocells.

L’endemà al matí, la llum del dia va revelar el perill que realment els amenaçava. Van arribar notícies de tots els comtats de l’est que parlaven d’una enorme migració d’ocells. Els experts en aquest camp enviaven —ja sigui pel seu compte, per encàrrec de societats doctes, o bé a través d’organismes governamentals, tant locals com de tot l’estat imperial— informes detallats sobre la qüestió i també plantejaven possibles solucions.

La documentació que feia referència a la zona encara era més inquietant. S’explicava que durant tot el dia havien anat arribant estols cada cop més atapeïts. Ben segur que a l’hora que els uns arribaven, d’altres fugien, però no semblava pas que en disminuís el gruix. Era com si cadascun dels ocells articulés un crit de basarda, de ràbia o de recerca, i el batement d’ales no va parar ni minvar en cap moment. Arreu es respirava aquell batec incessant. No hi havia finestra ni mur capaços d’aïllar la remor, fins que tothom va quedar completament eixordat amb el murmuri estremidor. Era una cosa tan monòtona, tan apagada, tan aclaparadora i malenconiosa que tothom frisava, en va, per sentir una nota diferent, encara que fos molt més terrible.

Les informacions procedents de tots els indrets que van arribar l’endemà al matí encara eren més alarmants. Els pagesos van experimentar la basarda de l’arribada de l’hivern, ja veien que per força havia de minvar el fruit de la terra. I fins en aquell moment, el mal no havia fet més que avisar, ja que no se’n veien encara els resultats; de tota manera, cada cop que un soroll fortuït espantava una volior, veies la terra que tenien a sota completament erma.

L’Edgar Caswall es va torturar el cervell molt temps, sense treure’n res, rumiant com es podia deslliurar d’allò que ell, igual que els seus veïns, havia decidit que era una plaga d’ocells. Al final, li va venir a la memòria un cas que semblava que li podia oferir una solució al problema. Es tractava d’una cosa que havia passat feia uns quants anys a la Xina, força al nord del país, prop del naixement del Iang-Tsé, on els afluents més petits s’escampen i formen una mena de pla d’irrigació natural que enaigua els arrossars. Era l’època en què grana l’arròs i les bandades d’ocells que s’anaven a atipar amb la futura collita representaven una gran amenaça, no solament per a la zona, sinó per a tot el país. Els pagesos, que cada temporada patien més o menys la mateixa creu, sabien com s’havien d’encarar amb la situació. Van confeccionar un gran estel i el van fer volar per sobre de la part central de la zona ocupada. L’estel tenia la forma d’un falcó gegant, i en el moment en què es va alçar en l’aire, els ocells es van anar encongint, buscant protecció, fins que no en va quedar cap. Mentre va volar l’estel, ni un sol ocell va gosar acostar-se per allí, i d’aquesta manera es va salvar l’anyada. En Caswall, seguint l’exemple dels xinesos, va manar a la seva gent que construís un estel immens, en forma de falcó. Un cop acabat, ell mateix i els seus homes van fer volar l’estel subjectant-lo amb tota la corda que va fer falta. Es va repetir l’experiència xinesa. Tan bon punt es va aixecar l’estel, els ocells van arrencar el vol per buscar recer. L’endemà al matí l’estel encara volava, i, tant com allargava la vista, no es veia ni un sol ocell de Castra Regis estant. Ara bé, el que es va esdevenir després va resultar un mal molt més gran. Els ocells es van esporuguir, els crits van desaparèixer. Ni un piulet ni un refilet: el silenci s’havia fet l’amo d’aquells verals acostumats a la xiscladissa de l’ocellam. Però aquí no es va pas acabar tot: el silenci també s’havia apoderat dels altres animals.

La feredat i el conteniment que planava enmig dels pobladors de l’aire va començar a afectar la vida en general. No solament van cessar els cants i els refilets, sinó que també van desaparèixer els mugits de les vaques dels prats, així com els variats sons de tot l’altre bestiar. I el buit que això deixà el va omplir una fosca sepulcral més esborronadora, més aclaparadora i desesperant que tots els sons junts, per més intimidadors que poguessin ser. Els devots feien pregàries per veure’s deslliurats d’aquella soledat insuportable. Ben aviat van sorgir els primers senyals de depressió general que només podien entendre els qui en van fugir. En primer lloc, els rostres d’homes i dones d’aquella rodalia van agafar un aspecte totalment mancat de vida, d’interès, de reflexió, i, sobretot, d’esperança. S’hauria dit que els homes havien perdut la facultat d’expressar els seus pensaments. Aquella atmosfera que havia quedat en silenci semblava que tenia el mateix efecte que les tenebres exteriors, on els homes es mosseguen la llengua presos de dolor.

Davant d’aquesta imposició de silenci, no hi havia conhort que hi valgués. Tot en resultava afectat; la penombra en constituïa la nota més predominant. Semblava que l’alegria havia desaparegut com a factor vital, i no hi havia res que pogués ocupar el lloc d’aquest impuls creatiu. La taca gegantina que planava en l’aire era una autèntica plaga d’influència malèfica. Semblava que una nova creença misantròpica s’havia apoderat dels sers humans i que aquesta comportava la negació de qualsevol esperança.

Al cap d’uns dies, la desesperació es va apoderar dels homes: era com si tinguessin les paraules i els mateixos sentits encadenats. L’Edgar Caswall es va tornar a torturar el cervell per trobar un antídot o algun pal·liatiu contra aquest terrible mal, pitjor que l’anterior. Li hauria agradat destrossar l’estel o fer-lo baixar; però just en el moment en què l’estiraven per avall, els ocells arrencaven el vol, molt més nombrosos que abans, i totes les persones que d’una manera o altra depenien de l’agricultura protestaven desesperats a Castra Regis.

Realment era ben estranya la influència que exercia aquell rar estel. Fins afectava profundament els sers humans, com si ells i l’estel fossin de la mateixa naturalesa. Pel que fa a la gent del mas Mercè, l’estel representava el veritable regust de la mort. La Lilla era la que el sentia més. No hauria pas estat més espaordida ni presa de terror si en realitat hagués estat un colom de debò i l’estel suspès en l’aire, un falcó de veritat.

Per descomptat, alguns dels qui ja havien estat atrets cap al vòrtex van notar-ne l’efecte d’una manera especial. Els qui van sentir algun interès es van preocupar de confrontar les informacions. Per més estrany que pugui semblar, la persona que es va prendre menys a la valenta aquell silenci va ser el negre. És cert que ja no era una persona sensible de natural ni propensa a patir dels nervis, però això, en si, no acabava d’explicar la seva indiferència; per això mateix, tots plegats es van dedicar a intentar descobrir quina era la causa real d’aquella actitud. L’Adam va arribar de seguida a la conclusió que, al negre, allò l’havia de compensar d’una manera que l’altre gent no podia copsar; i a la llarga va determinar que la compensació, en certa manera, podia ser el sofriment dels altres. Amb això, el negre tenia una font de diversió constant.

El natural fred de lady Arabella la mantenia allunyada de qualsevol cosa que tingués a veure amb el patiment o els maldecaps dels altres. L’Edgar Caswall era una persona massa altiva i massa despietada per preocupar-se dels pobres o els desgraciats, i molt menys per l’espècie inferior, els animals. El senyor Watford, el senyor Salton i sir Nathaniel estaven molt afectats, d’una banda, perquè eren persones de bon cor —cap d’ells no podia sofrir veure el patiment de ningú, ni tan sols dels ocells—, i de l’altra, per raó de la propietat, que s’havia de cuidar o altrament no trigarien gaire a veure la ruïna.

La Lilla patia intensament. A mesura que va anar passant el temps, va anar empal·lidint, els ulls se li van esmortir de tant plorar i vigilar. La Mimi també patia només de veure el sofriment de la seva cosina. Però com que no hi podia fer res, va determinar optar per l’autocontrol i la paciència. Les visites que l’Adam li feia tot sovint l’animaven molt.





XI. L’ARCA DE MESMER


Quan van haver passat quinze dies, va fer l’efecte que l’estel havia proporcionat un nou al·licient a l’Edgar Caswall. Mai no es cansava de seguir-ne els moviments. Es va fer instal·lar una butaca confortable a la torre i s’asseia allí d’un cap de dia a l’altre observant l’estel com si fos una joguina nova i ell, una criatura que se l’acabava de fer seva. De tota manera, ningú no hagués dit que havia perdut l’interès per la Lilla, ja que, de tant en tant, anava a fer una visita al mas Mercè.

De fet, i deixant de banda el que havia sentit abans, els seus sentiments en relació a ella s’havien convertit en una cosa de caire purament animal. Realment semblava que la naturalesa d’aquell home s’hagués corromput, que li quedaven només els instints més baixos, més egoistes i més eixelebrats. Ara ja ningú no li veia un natural tan sever, perquè no es reprimia tant. La determinació s’havia convertit en indiferència.

A nivell exterior, el canvi de l’Edgar es traduïa en un aire més malaltís, trist, silenciós. Els veïns comptaven que s’estava tornant boig. L’estel el tenia totalment absorbit: l’observava de dia i de vegades també s’hi passava tota la nit. Es va convertir en una autèntica obsessió per a ell.

En Caswall es va agafar com a punt personal el fet de mantenir constantment l’estel en l’aire. Per a això, disposava d’un immens rodet de corda que tenia subjectat en una barana de la torre. Va fer instal·lar una corriola per tesar la corda i un cadell per controlar-ne la sortida. Dia i nit hi havia com a mínim un home a la torre per fer-se’n càrrec. Allà dalt, sempre hi feia un vent molt fort, i, de vegades, l’estel agafava una volada terrible o bé recorria una distància molt gran avançant de costat. A l’últim, l’estel es va convertir en una de les coses més curioses de Castra Regis i dels encontorns. L’Edgar li atribuïa, mentalment, gairebé qualitats humanes. Aquell estel va esdevenir per a ell un ser dotat de ment i ànima. Com que tot el dia estava desvagat, va dedicar bona part del seu temps al que ell considerava el servei de l’estel, i va descobrir un nou plaer —un nou objectiu a la vida— en l’antic joc de mainada d’enviar «missatges» a l’estel. És un joc que consisteix a utilitzar uns papers tallats rodons, amb un forat al mig, a través del qual ha de passar la corda de l’estel. L’impuls natural del vent fa córrer el paper al llarg de la corda fins al mateix estel, per més enlaire o lluny que hagi anat.

Durant els primers dies, l’Edgar Caswall es passava hores i hores amb la joguina. Centenars de missatges d’aquells volaven corda amunt; després li va venir al cap que podria escriure alguna cosa en aquells papers, a fi que l’estel pogués conèixer les seves idees. Probablement també donava corda a la imaginació, ja que s’havia fet la idea que la joguina tenia una entitat pròpia i un potencial de reflexió. Dels missatges va passar a parlar amb l’estel, si bé continuava enviant-n’hi. Cert és que l’altura de la torre, situada al cim del puig, les fortes ratxes de vent, l’efecte hipnòtic de la majestuosa altitud d’aquella taca que es veia al cel —on ell tenia la mirada clavada— i la precipitada cursa dels missatges corda amunt fins que es perdien de vista en la distància, tot plegat ajudava a escalfar-li més el cap, fins que el cervell quasi se li disparava amb el pes d’unes idees i unes circumstàncies que, alhora que li estimulaven la imaginació, li ocupaven la ment i el tenien abstret.

El següent pas en aquell declivi intel·lectual va ser afegir a la idea principal de l’entitat de l’estel tota mena de detalls que tinguessin alguna força o tombant imaginatius. Allí, a Castra Regis, tenia una gran col·lecció d’objectes que havien anat aplegant els seus antecessors, gent de gustos semblants als seus. Hi havia tota mena d’exemplars antropològics rars, antics i nous, col·leccionats en el decurs de diversos viatges a llocs remots: antigues relíquies egípcies procedents de tombes i mòmies; curiositats que venien d’Austràlia, de Nova Zelanda i dels Mars del Sud; ídols i imatges —des d’icones tàrtares fins a objectes d’adoració egipcis, perses i hindús—, objectes de mort i de tortura dels indis americans, i, sobretot, una gran col·lecció d’armes letals de tota mena i procedència —punyals xinesos, navalles dobles, simitarres afganeses de doble tall, especials per tallar un cos per la meitat, ganivets pesants de tots els països orientals, dagues malèfiques del Tibet, el terrible kukri dels gurkha i d’altres tribus dels turons de l’Índia, armes assassines d’Itàlia i d’Espanya i fins i tot el ganivet que en una època duien els negrers de la zona del Mississipí. En aquella col·lecció d’horrors hi havia representacions de tota mena de la mort i el dolor.

Val a dir que tot allò tenia completament fascinat l’Oolanga, que no es cansava mai de visitar el museu de la torre, on passava hores i hores inspeccionant les peces exhibides, fins que va arribar a un punt en què estava totalment familiaritzat amb tots i cadascun dels detalls de la col·lecció. Va demanar permís per netejar les peces, per polir-les i esmolar-les; un favor que se li va concedir de bon grat. A més dels objectes esmentats, n’hi havia molts d’altres capaços d’esborronar qualsevol: serps dissecades de les espècies més espantoses; insectes gegants procedents dels tròpics, completament abominables; peixos i crustacis coberts d’estranyes punxes; pops gegantins assecats. Hi havia també altres coses d’aparença més innòcua i, en canvi, potser més mortíferes: bolets assecats, paranys per a ocells, bèsties, peixos, rèptils i insectes; ginys pensats per produir dolor de tota llei i grau, l’únic pal·liatiu dels quals consistia en la capacitat de produir una mort ràpida.

En Caswall, que abans mai no havia vist cap d’aquests objectes, fora dels que ell mateix havia col·leccionat, va trobar una gran distracció en la contemplació d’aquell arsenal, i el seu interès va anar augmentant. Es va dedicar a estudiar-ho a fons: la utilització del material, els seus mecanismes —els que en tenien— i els llocs d’origen, fins que va arribar a dominar-ne els detalls. Hi havia armes secretes i intricades, però ell no va parar mai fins que va escatir-ne els detalls recòndits. Un cop se li va haver despertat l’interès per als objectes estranys i la manera d’utilitzar-los, va iniciar una exploració per tot el castell per trobar objectes semblants. Va preguntar als seus servents on es guardaven les andròmines curioses. Alguns li van parlar del vell Simon Chester, el qual sabia tots els secrets de la casa; el va fer anar a buscar de seguida; era un home molt vell, de quasi noranta anys, i estava força delicat. En Simon Chester havia nascut al castell i havia servit successivament els diferents amos, tant els presents com els absents. Quan l’Edgar li va començar a fer preguntes sobre el tema pel qual l’havia fet enviar a buscar, el vell Simon va quedar força trasbalsat. De fet, va quedar tan espantat que el seu amo, convençut que amagava alguna cosa, li va ordenar que li digués a l’acte tot el que li quedava per veure i on era amagat. L’altre, veient-se atrapat i pres d’un estat d’angoixa realment lamentable, va parlar amb més claredat de la que hauria esperat el senyor Caswall.

—I tant, i tant, senyor. Tot el que es va anar guardant a la meva època és aquí, a la torre… fora de… fora de… —I en aquest punt es va posar a tremolar de mala manera—. Fora de l’arca que el senyor Edgar, el senyor Edgar de quan jo vaig entrar al servei d’aquesta casa, va portar de França després d’haver estat col·laborant amb el doctor Mesmer. És una arca que sempre s’ha guardat a la meva habitació per raons de seguretat. Però ara mateix la hi faré portar.

—Què hi ha a dins? —li va preguntar l’Edgar bruscament.

—Això ja no ho sé. A més, és una arca ben especial, no se li veu cap tanca.

—No hi ha cap pany?

—Suposo que no. Ara que, jo no ho sé. No hi he vist mai un forat per a una clau.

—Fes-me-la portar. I després vine’m a veure.

Aquella arca, que li van portar dos homes, era molt pesant i tenia uns tirants d’acer, però ni tanca ni pany. Tot seguit el vell Simon es va tornar a presentar al seu senyor. Bon punt va posar els peus a la sala, el senyor Caswall va anar a tancar la porta. Després li va preguntar.

—Com s’obre?

—Jo no ho sé, senyor.

—Vols dir que no l’has oberta mai?

—En pot estar ben segur, respectable senyor. Com vol que ho hagi fet? Me la va confiar, juntament amb d’altres coses, el meu amo. Si l’hagués oberta, hauria faltat a la seva confiança.

En Caswall va fer una rialleta.

—Extraordinari! Deixa-me-la aquí. I ara ves-te’n i tanca la porta. Espera un moment… Mai no te n’han dit res, sobre el que hi ha, algun comentari…?

El vell Simon va quedar ben blanc i va ajuntar les mans tremoloses.

—Oh, senyor, li aconsello que no la toqui. En aquesta arca segur que hi ha secrets que el doctor Mesmer va confiar al meu amo. Els hi va confiar i van ser la seva ruïna!

—Què vols dir? Quina ruïna?

—Segons diuen, va ser ell qui va vendre l’ànima al Maligne. I jo que em pensava que aquells temps i el mal que van portar ja havien passat!

—Deixem-ho aquí. Ara ves-te’n, però no et moguis de la teva habitació o d’algun lloc on jo et pugui localitzar. Potser et necessitaré.

El vellet va fer una gran reverència i va sortir tremolant, encara que sense obrir boca.





XII. L’OBERTURA DE L’ARCA


Així que va quedar sol a la cambra de la torre, l’Edgar Caswall va tancar curosament la porta i va penjar un mocador davant del forat del pany. Després va inspeccionar les finestres i va comprovar que no quedaven a la vista de cap dels angles de l’edifici principal. Es va posar a examinar a fons l’arca, mirant-ne l’exterior amb una lupa. Era intacta: els tirants d’acer eren impecables; tota l’arca era una peça compacta. Després d’asseure-s’hi una estona al davant, i quan les ombres del capvespre anaven fonent-se amb la foscor, va abandonar la tasca i es va retirar al dormitori, això sí, tancant la porta de la cambra de la torre i enduent-se’n la clau.

L’endemà al matí es va llevar a punta de dia i va reprendre el seu pacient, per bé que infructuós, estudi de l’arca metàl·lica. S’hi va dedicar tot el dia amb el mateix resultat… humiliant decepció que va exacerbar els seus nervis i li va fer venir mal de cap. El resultat de la llarga tensió es va veure després, al vespre, quan es va asseure altra vegada davant d’aquella arca tan desconcertant, perplex, apàtic encara que continués excitat, immers en la densa penombra. Quan va caure la foscor, va demanar al majordom que li enviés dos homes forçuts i els manà que portessin l’arca al seu dormitori. Allí es va tornar a asseure en el silenci de la nit, sense ni tan sols fer una pausa per menjar alguna cosa. El cap li donava voltes, enfebrat per l’excitació. D’això en va resultar que, quan, tard a la nit, s’estava tancat a l’habitació, tenia el cervell ple d’estranyes fantasies: es trobava en el camí que porta a la pertorbació mental. Es va estirar al llit, a les fosques, rumiant i rumiant sobre el misteri de l’arca tancada.

A poc a poc, es va anar lliurant a la influència del silenci i la foscor. Es va quedar una estona estirat, quiet, però el cap li tornà a treballar. En aquesta ocasió, però, no notava cap influència estranya: el cervell li funcionava i es veia capaç d’utilitzar la memòria. Se li arraïmaven al cap milers de detalls que tenia oblidats, o bé que recordava a mitges, de fragments de conversa, de teories perfilades feia molt i oblidades prou temps. Li semblava que tornava a sentir el batement de les legions d’ales a què s’havia acostumat no feia gaire. Era conscient que es tractava d’un esforç de la imaginació que recolzava en un record no perfilat del tot. Això sí, estava content de veure que la imaginació li treballava, perquè intuïa que aquesta li havia de donar la solució al misteri que l’aclaparava. En aquest estat mental, la son va fer un altre intent i va reeixir: una dormida profunda i tranquil·la li havia d’adobar el cos rendit i el cervell esgotat.

Es va aixecar mentre dormia, i, com si seguís ordres dictades per alguna influència del més enllà, superior a ell, va alçar la gran arca i la va col·locar al damunt d’una taula molt sòlida, situada en un racó de l’habitació, de la qual havia tret abans una pila de llibres. Per dur a terme aquella operació es va veure obligat a utilitzar una força que ell sabia molt bé que ultrapassava les seves possibilitats en estat normal. Tot i això, va trobar que la tasca era prou senzilla: tot se li lliurava només de posar-hi la mà a sobre. Tot d’un plegat, es va adonar que l’arca era oberta, si bé era incapaç de recordar com havia anat. Va obrir la porta del dormitori, va agafar l’arca en un braçat i la va pujar a la cambra de la torre. Va haver d’obrir-ne també la porta, que era tancada amb clau, i, un cop allí, va tornar a quedar astorat de pensar en la força que havia adquirit, sense saber d’on li podia venir. Tenia el cervell tan perdut en les conjectures que li resultava impossible fer-se càrrec de les coses més immediates. Veia clar que l’arca pesava moltíssim. Li semblava que, en una espècie de visió que il·luminava la foscor absoluta que l’envoltava, distingia els dos criats fornits vacil·lant sota aquell enorme pes. Va passar la clau al pany i va col·locar l’arca oberta sobre una taula; a les fosques, la va començar a buidar, bo i posant-ne el contingut, que eren sobretot objectes de metall i de vidre —unes grans peces de formes estranyes—, al damunt d’una altra taula. Era conscient que encara dormia i també que actuava més aviat seguint un comandament invisible i desconegut que no pas d’acord amb un pla raonable que pogués desembocar en un resultat comprensible. Un cop resolt el primer estadi, va passar a ordenar les diferents parts d’uns grans instruments, gairebé tots de vidre. Semblava que els dits li havien agafat una subtilesa nova, exquisida, i, fins i tot, que tenien voluntat pròpia. Al cap de poc, però, el cap ja no li responia; li va quedar clavat damunt del pit i, a poc a poc, tot va quedar cobert per un vel de negror.

Es va despertar molt aviat, a la seva habitació. Amb el cap clar, va donar una ullada general, ben sorprès. Al lloc que tocava, sobre la sòlida taula, hi havia l’arca amb els tirants d’acer sense pany ni clau. Però era tancada. Es va aixecar i va pujar silenciosament cap a la cambra de la torre. Tot continuava tal com ho havia deixat el vespre abans. Va mirar per la finestra i va veure com volava, com sempre, molt enlaire, l’estel gegant. Va obrir el forrellat de la porta que duia a l’escala i es va enfilar a dalt de tot. Tenia a tocar el gran rodet de corda. La brisa del matí zumzumejava, i, només de tocar la corda, va notar una esgarrifança que li recorria la mà i el braç. No veia cap senyal que li fes pensar que durant la nit s’hagués produït cap mena d’alteració o de canvi.

Completament atordit, es va asseure a la seva habitació a rumiar. En aquells moments, i per primera vegada, tenia consciència que estava adormit i somiant. Va tornar a agafar el son i va dormir molta estona. Quan es va despertar tenia molta gana i va fer un bon àpat. Cap al tard, es va tornar a tancar amb clau i es va tornar a posar a dormir. Quan es va despertar era negra nit i es trobava força perdut pel que feia a l’entorn. Va començar a caminar a les palpentes i ben aviat va comprovar les conseqüències del seu estat, ja que va trencar una gran peça de vidre. A la fi va aconseguir trobar un llum, que li va servir per descobrir que la peça trencada era una roda de vidre, part d’un mecanisme molt elaborat, que devia haver tret de l’arca mentre dormia, ja que aquesta era oberta. Altre cop l’havia oberta en el decurs del son, però no recordava gens com havia anat.

En Caswall va arribar a la conclusió que el seu cap estava sota els efectes d’alguna actuació dual, que tant el podia dur a la catàstrofe com al descobriment d’uns plans secrets. De manera que va decidir ajornar per una estona el plaer de lliurar-se a la descoberta dels objectes de l’arca. D’acord amb l’estratègia, es va submergir en una altra tasca: la investigació dels tresors i objectes rars de les seves col·leccions. Els anava observant amb una curiositat planera, quasi d’esma, amb l’únic objectiu de trobar algun estri curiós que pogués fer servir per fer experiments amb l’estel. Ja havia determinat que utilitzaria algun «missatge» que no fos de paper. Tenia una vaga idea que aquella gran força de l’estel en estirar la corda es podia fer servir per elevar objectes més pesants. El primer experiment que va fer amb objectes lleugers, encara que hi anava afegint pes gradualment, va reeixir completament. Va continuar, doncs, carregant cada vegada un xic més el pes, fins que va comprovar que l’estel tenia una força elevadora considerable. Llavors va decidir fer un pas endavant: va enviar a l’estel alguns del objectes que hi havia a l’arca. L’últim cop que l’havia oberta dormint, no l’havia tornada a tancar, i, a més, hi havia deixat una falca per poder-la obrir quan volgués. En va inspeccionar bé el contingut, però va arribar a la conclusió que les peces de vidre no eren adients: massa lleugeres per experimentar amb el pes i massa fràgils per enviar-les tan amunt.

Per això mateix, va buscar alguna cosa més sòlida per tirar endavant l’experiment. Es va fixar en un objecte que, tot d’una, li va cridar l’atenció. Era una petita reproducció d’un dels antics déus egipcis, de Bes, que representava el poder destructiu de la natura. Era prou estranya i misteriosa per atreure el seu tombant enfollit. Només d’agafar-la de la vitrina, va quedar parat del que pesava en proporció a la grandària. La va estudiar amb detenció utilitzant uns quants instruments i va concloure que era tallada sobre una peça de pedra imantada. Va recordar que havia llegit en algun lloc alguna cosa d’un antic déu egipci tallat amb el mateix material, i, rumiant-ho bé, va determinar que ho devia haver llegit a Popular Errors de sir Thomas Brown, un llibre del segle XVII. Va anar-lo a buscar a la biblioteca i va trobar aquest passatge:

«Disposem d’un important exemplar, que ha estat estudiat pel nostre docte amic, el senyor Graves, un ídol egipci tallat en pedra imantada i que va ser trobat entre les mòmies, el qual encara manté el seu poder d’atracció magnètica, malgrat que fou extret de la mina fa uns dos mil anys.»

L’estrany aspecte d’aquella figura i l’afinitat que li semblava que guardava amb la seva pròpia naturalesa el van atraure fortament. Va confeccionar un missatge circular de fusta prima i al davant hi va col·locar aquella figura tan pesant, i ho envià tot cap amunt al llarg de la corda vibrant, camí de l’estel.





XIII. LES AL·LUCINACIONS D’OOLANGA


Durant els darrers dies, lady Arabella havia perdut gairebé la paciència: els deutes que tenia eren d’allò més imperiosos i pujaven a una suma ben amoïnadora. Només li quedava l’esperança de fer un bon casament; ara bé, el matrimoni que ella tenia al cap no avançava gaire —més ben dit, no anava ni endavant ni endarrera— en la direcció que calia. L’Edgar Caswall no era pas un festejador fervent. Des del primer moment es va mostrar com a persona difícil, però més tard, després de la lluita amb la Mimi Watford, pràcticament no es movia de la seva cambra. En aquella ocasió, lady Arabella li havia deixat clar quins eren els seus sentiments; en realitat, li havia manifestat, d’una manera més patent del que sol permetre l’orgull, que desitjava ajudar-lo i donar-li suport en tot i per tot. El moment en què va travessar la sala de cals Watford per fer-li costat en el seu combat mesmèric, havia arribat al límit de l’acció voluntària. Tot i que l’amargava el fet que ell no se li acostés, ara que l’avançada estava feta, trobava que, per a una dona de la seva categoria, la retirada significaria una vergonya intolerable. Si ja s’havia posat ella mateixa a l’altura del criat negre, un salvatge irrecuperable! I no havia deixat clara la seva inclinació cap a aquell home a la festa de benvinguda? A més, no havia…? Lady Arabella era una dona amb sang freda, preparada per passar pel que calgués, la indiferència, fins l’ultratge, amb la condició que es pogués convertir en la senyora de Castra Regis. Mentrestant, ningú no havia de veure que tenia pressa; havia d’esperar. També el podia tornar a veure, però aquest cop havia de ser d’una manera més modesta. Ja coneixia aquell home i veia ben clar quins eren els seus desitjos quant a la Lilla Watford. Amb l’avantatge de dominar aquest secret, podia burxar fort en Caswall i a ell ja li costaria prou de defugir-la. El problema era com acostar-se-li. Ell s’havia tancat al castell, escudat en una sèrie de barreres de protecció que ella no podia pas franquejar sense el perill de la mala fama. Aquesta qüestió la va fer rumiar dies i nits senceres. A la fi, va decidir que l’única sortida era anar-li a fer una visita amb tota normalitat a Castra Regis. Si actuava amb tacte, tenia el seu rang i la posició al seu costat. Sempre podia explicar més tard les coses, cas que es veiés necessari. Un cop allí, a soles amb ell, ja faria servir les seves arts i experiència per comprometre’l. Al capdavall, era un home, i ja se sap que els homes troben enutjoses les situacions difícils o violentes. Lady Arabella tenia prou confiança en la seva condició femenina per tirar endavant enfront de qualsevol problema que es pogués presentar.

De l’Arbreda de Diana estant sentia cada dia el gong que anunciava el dinar a Castra Regis, i sabia, per tant, a quina hora el servei seria a la part del darrera de la casa. Hi aniria a aquella hora, i, fent veure que no havia trobat ningú que l’atengués, l’aniria a buscar a les seves estances. Sabia que la torre quedava aïllada dels sons de la casa, i, a més, que els criats tenien ordres de no interrompre’l per a res quan era a la cambra de la torre. També s’havia assabentat, en part gràcies a uns prismàtics i en part a unes prudents indagacions que havia fet, que durant els darrers dies una gran arca havia estat traslladada amunt i avall i que de nit sempre era al seu dormitori. Estava segura, doncs, que tenia alguna feina important entre mans que el tindria ocupat llargues estones.

Entretant, una persona del servei de Castra Regis tramava un pla que comptava que havia de donar el seu fruit. Des de la posició de criat, una persona té moltes oportunitats de vigilar els seus superiors i de formar-se’n una opinió. L’Oolanga era, a la seva manera, un bergant intel·ligent i sense escrúpols, i intuïa que, amb tot el que es remenava al seu voltant, tindria oportunitats per pujar d’estat. Sent com era un home acostumat a actuar d’amagatotis i sense miraments, a part d’un salvatge, es va centrar en les vies arteroses. Havia comprès que lady Arabella tenia la intenció de conquistar el seu amo i estava alerta per collir el mínim detall que li pogués donar més pistes. Igual que la resta del servei, tenia presents les anades i vingudes de l’arca i se li havia ficat al cap que tanta cautela en el trasllat havia de marcar que allí dins s’hi amagava un gran tresor. Tot el dia era a l’aguait per les sales de la torre, a veure si collia alguna cosa. Això sí, era tan prudent com furtiu, sempre s’assegurava que ningú no el veiés.

Va ser el negre qui es va adonar de la incursió que lady Arabella va fer a la casa, pensant que passaria desapercebuda. En aquella ocasió va anar més a la idea que mai de no capgirar els papers, ja que estava sotjant l’altre. Es va esforçar molt més a mantenir els ulls ben oberts i l’oïda amatent, i la boca ben tancada. Quan va veure que lady Arabella lliscava escales amunt cap a l’habitació de l’amo, va donar per assentat que no hi havia anat a fer res de bo, i per això mateix va intensificar la vigilància i la cautela.

L’Oolanga estava decebut, però no gosava fer-ho vistent, no fos cas que quedés al descobert el que estava amagant. Així, doncs, va baixar d’amagatotis i es va quedar a l’espera d’una oportunitat més favorable per tirar endavant el seu pla. Cal recordar que ell tenia al cap que l’arca era plena de coses de valor i que es pensava que lady Arabella havia vingut a robar. La intenció d’utilitzar en benefici propi la combinació d’aquelles dues idees va quedar clara aquell mateix dia, un xic més tard. L’Oolanga la va seguir fins a casa seva de manera furtiva. Per a coses d’aquestes, era un expert, i ho va fer a la perfecció. Va esperar que la dama entrés al portal de l’Arbreda de Diana, i després agafà una sendera que feia marrada, mantenint-se sempre fora de la vista, i li va passar al davant en una part de l’arbreda molt frondosa, on va comptar que ningú no podria veure la trobada.

Lady Arabella va quedar molt sorpresa: feia molts dies que no veia el negre i gairebé ja no recordava que aquell home fos al món. L’Oolanga també hagués quedat prou sorprès si hagués sabut o intuït el concepte que les altres persones tenien d’ell, de la seva bellesa física, de les seves qualitats en general; si hagués estat capaç de comparar això amb el gran concepte que ell tenia de si mateix. No hi ha dubte que l’Oolanga tenia les seves fantasies, com tota l’altra gent. En moments com aquell, es veia com un jove déu del sol, més formós del que mai no havia tingut ocasió de contemplar cap dona de pell fosca, ni fins i tot de pell blanca. Ell veia que tenia totes les virtuts nobles i seductores, o si més no, les que es consideraven així a la seva Àfrica natal. Les dones l’havien d’estimar per força, li havien de demostrar de manera oberta i apassionada, tal com funcionen aquestes coses del cor a les ombrívoles profunditats selvàtiques de la Costa d’Or.

L’Oolanga es va anar acostant a lady Arabella per darrera, i amb un to que era com un murmuri, adequat a la importància de la tasca i com a deferència al respecte que tenia per a ella i l’indret, va començar a revelar-li la història del seu amor. Lady Arabella, en general, no tenia pas gaire sentit de l’humor, però no hi hauria hagut cap home ni cap dona de raça blanca que en aquelles circumstàncies hagués pogut contenir la rialla que li va sortir espontàniament dels llavis. Les circumstàncies eren massa grotesques i el contrast prou violent per reprimir la riallada. Aquell home pertanyia a una espècie degradada i primitiva, i la seva lletjor era realment demoníaca; ella, de bona nissaga, bonica i elegant. Lady Arabella va comptar que la seva primera sortida davant d’un ultratge com aquest —ja que als seus ulls no era més que això— ja li havia dit tot. Però, a cada moment que passava, se li acudien nous matisos sobre l’afront. Estava massa indignada per respondre apassionadament. Només podia fer front a la situació amb la ironia o la sàtira. La seva naturalesa freda i cruel hi va ajudar molt, i no va dubtar ni un segon a sotmetre aquell salvatge i ignorant al fuet implacable del seu menyspreu.

L’Oolanga es va mig adonar que es burlava d’ell; però la ignorància no li va pas esmortir la ràbia. Es va desfermar igual com hauria fet una bèstia torturada. Va serrar fort les dents, i després va començar a deixar anar, a llançar malediccions i renecs en llengües bàrbares, tot plegat inspirat en les imatges més salvatges. Fins lady Arabella va veure que li hauria convingut disposar d’ajut, perquè aquell home era capaç de tot, de matar-la i tot.

—¿Haig d’entendre —va fer ella, en un to fred i distant, molt més efectiu a l’hora de fer mal que no pas la passió acalorada— que m’estàs oferint el teu amor? El teu… amor?

Ell va fer que sí amb el cap. El to burleta d’ella, aquella espècie de murmuri sinistre, li va sonar —i el va viure— com l’assot d’un fuet.

—I has gosat! Tu, un salvatge, un esclau… l’animal més menyspreable del món dels paràsits! Vés amb compte! Per a mi, la teva vida no val pas més que la d’una rata o la d’una aranya. Que no torni a veure mai més per aquí la teva fastigosa cara, o faré que desapareguis de la capa de la terra!

Mentre parlava, va agafar el revòlver i l’hi apuntà. La immediatesa de la mort li va fer abandonar la indolència i el va obligar a fer un cert esforç per justificar-se. Va ser breu, va articular algunes paraules soltes —que van sonar a lady Arabella com un xampurreig—, en el seu dialecte, que significaven amor, matrimoni i esposa. Ella, gràcies a la intuïció femenina i a partir de l’entonació, en va endevinar el significat; però en va perdre el fil quan el negre, amb un to cada vegada més peremptori, la va continuar burxant amb una barreja de passió animal de la més grollera i les amenaces més ridícules. Li va advertir que estava al corrent de les seves intencions de robar el tresor del seu amo i que havia vist com ho intentava. Li va dir, però, que si se li lliurava, podien compartir el tresor i fer una vida regalada a la selva africana. Ara bé, si el rebutjava, ell ho explicaria al seu amo, i aquest la fuetejaria i la torturaria abans de lliurar-la a la policia, que acabaria amb ella.





XIV. ES REPRÈN LA BATALLA


Aquell encontre a les fosques a l’Arbreda de Diana va tenir unes conseqüències considerables, que van anar molt més enllà del que hagués correspost als dos participants. Qualsevol que hagués conegut el caràcter de l’Oolanga s’ho hauria imaginat. Per a un personatge com ara ell, hi ha dues passions inesgotables i alhora insaciables: la vanitat i allò que la gent com ell es complau a anomenar amor. L’Oolanga va marxar de l’arbreda amb un sentiment d’odi que se l’enduia; el de luxúria i de cobdícia abrandats, la vanitat, profundament ferida. El natural gèlid de lady Arabella no s’havia alterat tant com això, tot i que la ràbia anava per dins. Mai no havia tingut tantes ganes de veure l’Edgar Caswall als seus peus. Els obstacles amb què havia topat i els insults que havia hagut de suportar no feien més que avivar el deler de revenja que se la menjava.

Mentre anava cap a les seves estances de l’Arbreda de Diana, rumiava i tornava a rumiar tot l’assumpte, i sempre ensopegava amb la Lilla Watford com a clau del problema que la tenia obsessionada: la manera de fer donar la volta als poders d’en Caswall —i la mateixa existència d’ell— a favor dels seus objectius.

Asseguda davant del tocador, es va posar a escriure una nota, i es va trencar tant el cap perquè li sortís bé que va anar estripant papers i tornant-ne a escriure d’altres fins que va tenir aquella paperera tan elegant mig plena de fulls esquinçats. Quan en va quedar mig satisfeta, va passar en net l’últim full, i després va cremar tots els estripats amb molt de compte. Va ficar la nota feta en net en un sobre amb el blasó de la casa i el va adreçar a l’Edgar Caswall, a Castra Regis. Després, va ordenar a un dels seus criats que la hi portés. La nota deia:

«Apreciat senyor Caswall:

M’agradaria tenir una xerrada amb un vostè sobre un tema que em fa l’efecte que l’interessa. Podria passar per casa un dia d’aquests, després de dinar, posem-hi entre tres i quatre, per anar a passejar tots dos. Podríem arribar fins al mas Mercè, perquè m’agradaria veure la Lilla i la Mimi Watford. Prendríem una tassa de cafè al mas. No vingui pas amb el seu criat africà, perquè tinc por que la cara d’aquell home no espanti les noies. Al capdavall, no podem pas dir que sigui un home molt atractiu, no? Tinc la impressió que aquest cop quedarà satisfet amb la visita.

Atentament,

ARABELLA MARCH»



L’endemà, a dos quarts de quatre, l’Edgar Caswall va trucar a la reixa d’entrada de l’Arbreda de Diana. Lady Arabella el va anar a rebre a la carretera. Volia que el servei quedés ben al marge dels seus moviments. Quan es van trobar, va fer mitja volta i tots dos van agafar el camí cap al mas Mercè, al mateix pas durant tot el camí. Quan van ser prop del mas, ella es va girar per donar una ullada al encontorns, segura que veuria l’Oolanga o alguna pista d’ell. Però no va tenir cap indici de la seva presència. L’Oolanga havia rebut ordres molt serioses del seu amo perquè es mantingués allunyat, les quals l’africà es va apuntar com un greuge més en contra d’ella. Van trobar la Lilla i la Mimi a casa, aparentment contentes de veure’ls, tot i que totes dues noies van quedar un xic parades que els fessin una visita tan seguida de l’anterior.

Tot plegat es va desenvolupar com una continuació de la batalla d’ànimes que s’havia lliurat en la darrera visita. Aquell dia, però, l’Edgar Caswall, com que l’Oolanga no hi era, només tenia lady Arabella per fer-li costat; és clar que la Mimi, per la seva banda, tampoc no tenia l’Adam Salton, que l’havia ajudada tant l’altra vegada. En aquest cas, la lluita per la supremacia de la voluntat va ser més llarga i més determinada. En Caswall tenia la impressió que, si no aconseguia aquesta supremacia, més li valia abandonar la idea, i per això mateix tot el seu orgull es va concentrar contra la Mimi. Mentre eren a la porta esperant que els obrissin, lady Arabella, convençuda que hi hauria un atac sobtat, li va dir amb to fluixet si bé força convençut:

—Aquest cop ha de guanyar. La Mimi, al capdavall, és una dona. No tingui compassió d’ella. Això implicaria debilitat. Ha de lluitar-hi, vèncer-la, passar al damunt d’ella… matar-la, si cal. Ella s’ha interposat en el seu camí i jo l’odio. No li tregui la vista del damunt, i no es preocupi per la Lilla, perquè li té por. Vostè ja n’és l’amo. La Mimi intentarà fer-li mirar la seva cosina. Això el portaria a la derrota. No ha de permetre que res li desviï l’atenció de la Mimi, i guanyarà. Si nota que ella li fa front, agafi’m la mà i no l’afluixi mentre la mira als ulls. Si veu que ella té massa poder, ja intervindré jo. Desviaré l’atenció i el cobriré perquè es pugui retirar, si no victoriós, almenys invicte. Xisst! Ja venen.

Totes dues noies van sortir a obrir. Se sentien uns sorolls estranys que venien del Cim, per la banda de ponent. Era com un esquinçament de canyes i joncs secs procedent de les terres baixes. Aquella temporada hi havia hagut molta sequera. El fort vent també arrossegava grans estols d’ocells; la majoria, coloms de cogulla blanca. No solament batien terriblement les ales, sinó que parrupejaven d’una manera que espaordia. En una volada tan immensa, el gruix del soroll, que a nivell individual era reduït, arribava a la intensitat d’una tempesta. Sorpresos davant de l’aparició sobtada dels ocells, que feia tant que no veien, tots plegats van girar la vista cap a Castra Regis, on el gran estel continuava volant a tocar la torre. Però, just en el moment que s’ho miraven, es va trencar la corda i l’estel gegant va caure bo i descrivint una sèrie de giravolts erràtics. El pes del giny i la força del vent que li anava en contra, que el feia alçar, juntament amb aquell fort vent de llevant, havien vençut aquella corda tan llarga que el subjectava.

Per alguna raó o altra, l’accident de l’estel va donar una nova esperança a la Mimi. Semblava com si els temes secundaris haguessin quedat esborrats i la lluita principal es perfilés més clarament. Un sentiment li dominava el cor, com si se li hagués tesat alguna corda de caire religiós. Sens dubte, el que li havia passat era que, amb la reaparició del so dels ocells, se li havia desvetllat un nou coratge, una nova seguretat en el feliç desenllaç de la lluita. Després de la desgràcia del silenci, que tots plegats havien patit tant temps, qualsevol nou viratge del pensament havia de resultar beneficiós. Mentre l’estol es multiplicava i s’intensificava el batement d’ales, lady Arabella va anar quedant cada cop més pàl·lida, fins que va estar a punt de desmaiar-se.

—Què és això? —va preguntar tot d’una.

A la Mimi, que havia nascut i pujat a Siam, aquell so li semblava com una mena d’exageració del que articula l’encantador de serps.

L’Edgar Caswall va ser el primer que es va refer de la sorpresa de la caiguda de l’estel. En un moment, va ser capaç de recuperar la sang freda i utilitzar el cervell de cara a l’objectiu que tenia marcat. La Mimi també es va refer de pressa encara que per raons ben diferents. Per a ella, era una profunda convicció religiosa que li deia que la lluita que tenia al davant era entre els poders del Bé i del Mal, i que el Bé sempre triomfava. La mateixa aparició d’aquells ocells tan blancs, amb les caputxes de Santa Coloma, li reforçava aquesta impressió. Amb aquesta convicció fortament arrelada, va continuar aquella estranya batalla amb nou vigor. Semblava que controlava en Caswall, que ell retrocedia davant de l’embranzida de la noia. Un cop més, els seus passos determinats el van fer recular fins a la porta. Estava a punt de travessar-ne el llindar, d’esquenes, quan lady Arabella, que no li havia tret la vista de sobre, li va agafar la mà i va mirar d’aturar-lo. De tota manera, lady Arabella no hi va poder fer res, de manera que van travessar els pas de la porta agafats de la mà. En aquest moviment, l’estranya música que havia espantat tant lady Arabella va cessar de cop. Amb un impuls instintiu, tots van dirigir la vista cap a la torre de Castra Regis i van veure que uns treballadors havien tornat a fixar l’estel i que aquest tornava a volar prop del lloc on era situat abans.

Mentre contemplaven aquell panorama, es va obrir la porta i va entrar a la sala en Michael Watford. Llavors ja tothom havia recuperat el domini de si mateix i no hi havia cap fet que pogués cridar l’atenció del nou vingut. Només d’entrar i veure les mirades interrogadores que tothom li adreçava, va dir:

—Aquesta nova volada d’ocells és la migració anual dels coloms que vénen de l’Àfrica. M’han dit que passarà de pressa.

La segona victòria de la Mimi Watford va convertir l’Edgar Caswall en una persona més malenconiosa. Es va tancar en si mateix, i això, sumat al gran interès que tenia per veure triomfar els seus poders mesmèrics, li va anar generant un desig intens i determinat de venjança. L’objectiu principal de la seva animositat era, per descomptat, la Mimi, ja que, amb la seva voluntat, l’havia vençut, tot i que, a un nivell o altre, tot plegat havia quedat difuminat entre els que se li havien oposat. Com a blanc del seu odi, després de la Mimi, hi havia la Lilla, aquella noia inofensiva, tendra i dolça, que tenia el cor tan ple d’amor per tot que li cabien les passions de la vida ordinària; la Lilla tenia un natural que recordava el dels coloms de Santa Coloma, es vestia amb el seu color i en reflectia l’aparença. El següent de la llista era l’Adam Salton, encara que a una certa distància, ja que contra ell no hi tenia una rancúnia directa. El veia més aviat com una interferència, un entrebanc que havia d’apartar o de destruir. El jove australià havia estat tan discret que només li podia retreure la informació que tenia. En Caswall no entenia aquell noi, i, per a un natural com el seu, la ignorància era causa d’alarma, de temença.

En Caswall va reprendre el costum de contemplar el gran estel, controlant-ne el vol amb la corda; alternava la vigilància a la torre amb l’examen detallat dels tresors misteriosos que tenia a casa, especialment l’arca de Mesmer. Es passava hores i hores a la torre rumiant sobre la seva passió frustrada. La vasta extensió de la seva propietat, que veia des d’allà dalt, hauria pogut servir, en opinió de qualsevol, per fer-li recuperar la tranquil·litat. I en canvi, aquelles mateixes extensions que tenia eternament al davant li creaven un nou sentiment de dolor. ¿Com pot ser, pensava, que, tenint-ne a disposició tantes que d’altres desitjarien, no pugui abastar els desitjos més punyents del meu cor?

En aquest estat de corrupció intel·lectual i moral, va trobar consol reprenent els experiments amb els poders mecànics de l’estel. Va passar un parell de setmanes sense veure lady Arabella, això que ella estava sempre a l’aguait per trobar l’oportunitat d’escometre’l. Tampoc no va veure les noies d’en Watford, que es mantenien prudentment fora del seu camí. L’Adam Salton es limitava a deixar transcórrer el temps, bo i preparant-se pel que pogués passar en relació a les seves amigues. En una visita que va fer al mas, va sentir que la Mimi explicava la darrera batalla de voluntats, i en va treure una única conclusió: a través d’en Ross va adquirir unes quantes mangostes més, entre les quals n’hi havia una altra de les que maten cobres rei, i quan sortia a caminar, se les solia endur dins d’una caixa.

Els experiments del senyor Caswall amb l’estel anaven endavant. Cada dia intentava fer pujar un pes més gran, i tenia la sensació que el giny disposava d’una sensibilitat pròpia, que anava en augment amb els objectes que se li presentaven. Tota aquesta època l’estel va continuar volant a una alçada enorme. El vent bufava constantment del nord, per això l’estel tenia tendència a decantar-se cap al sud. Durant tot el dia, enviava missatges d’una magnitud cada cop més gran. Els feia de paper, de cartró o d’algun altre material flexible. La gran altura d’on penjava l’estel feia descriure una gran corba còncava a la corda, de manera que els missatges, en baixar, feien un soroll semblant a l’aleteig. Si posaves el dit a la corda, se sentia la resposta al missatge aletejant en forma de murmuri somort i intermitent. L’Edgar Caswall, completament obsessionat amb l’estel i lliurat a ell, trobava una certa semblança entre aquell retruny intermitent i la música d’encantament de serps que feien els coloms quan volaven entre els canyers ressecs.

Un dia, va fer un descobriment a l’arca de Mesmer, que tot d’una va veure que podia utilitzar en la qüestió dels missatges. Era un filferro llarguíssim, «fi com els cabells humans», enrotllat en un rodet molt perfeccionat, pel qual corria lliurement i amb tota la lleugeresa fins a una distància increïble. Va mirar de fer-lo servir amb els missatges i va comprovar que funcionava correctament. Tant si enviava un missatge sol com si hi afegia un pes molt més gran, funcionava a la perfecció. A més, era prou fort i lleuger alhora per fer baixar el missatge sense massa esforç. Ho va provar una colla de vegades i sempre li va anar bé; però, en fer-se fosc, es va adonar que li costava de controlar el missatge amb la vista. Va buscar, doncs, alguna cosa prou pesant per immobilitzar-lo. Va col·locar la imatge del Bes egipci en el filferro que travessava el cap de fusta que el protegia. Després, com que es va fer més fosc, se’n va anar cap a dins i es va oblidar del tema.

Aquella nit va tenir una estranya sensació d’angoixa, no pas d’insomni, ja que era plenament conscient d’estar dormint. Es va aixecar a punta de dia i, com sempre, va mirar cap a fora per controlar l’estel. No el va trobar en la posició de sempre, i per això va anar investigant els quatre punts cardinals. Va quedar astorat quan va veure l’estel perdut, que lluitava, com sempre, amb la corda de control. El cas era que s’havia situat en el punt més allunyat de la torre i voleiava i es tesava contra el vent en direcció cap al nord. Ho va trobar tot plegat tan estrany que va decidir investigar aquell fenomen i de moment no fer-ne cap comentari.

En el decurs dels seus múltiple viatges, l’Edgar Caswall s’havia acostumat a fer servir el sextant, un art que llavors dominava totalment. Amb l’ajuda d’aquest instrument i d’alguns altres, va poder determinar la posició de l’estel i el punt sobre el qual penjava. Va quedar parat quan va veure que era exactament, pel que va poder determinar, sobre l’Arbreda de Diana. Tot primer, va tenir la idea de confiar el descobriment a lady Arabella, però s’ho va rumiar més bé i va tenir el seny de desdir-se’n. Per alguna raó que no es va ni molestar a esbrinar, se sentia content del seu silenci quan, l’endemà al matí, allà a la torre, va descobrir que tenia l’estel sobre el mas Mercè. Un cop ho va haver verificat amb l’instrumental, es va asseure al davant de la finestra de la torre mirant cap a enfora i reflexionant. El nou punt on localitzava l’estel li agradava prou més que el d’abans, encara que el perquè el tenia igualment desconcertat. Es va passar tot el dia a la sala de la torre; no en va sortir ni un moment. De sobte, li va semblar que l’arrossegaven unes forces que ell era incapaç de controlar —de les quals no tenia coneixement— cap a unes direccions que no comprenia i que quedaven fora de la seva voluntat. Es va veure totalment incapaç de resoldre el problema i va fer venir un criat a qui va ordenar que digués a l’Oolanga que pugés immediatament a la sala de la torre. Li van pujar a dir que, d’ençà del dia abans al vespre, ningú no havia vist l’africà.

En Caswall estava tan de mal humor que fins aquest petit detall el va trasbalsar. Desconcertat com estava, amb ganes de parlar amb algú, va fer anar a buscar en Simon Chester, el qual se li va presentar immediatament, bleixant per la correguda que havia hagut de fer i trastornat per aquella ordre inesperada. En Caswall el va fer asseure, i, quan va veure que el vellet s’havia refet un xic, li va tornar a preguntar si havia vist alguna vegada el que hi havia a l’arca de Mesmer o n’havia sentit a parlar. En Chester va admetre que «el senyor Edgar d’aleshores» havia vist l’arca oberta, i que, com que sabia alguna cosa de la seva història i n’imaginava moltes més, havia quedat tan trasbalsat que fins havia perdut el coneixement. Quan havia tornat en si, l’arca ja era tancada. D’ençà d’aquell dia el senyor Edgar no en va tornar a parlar més.

Quan en Caswall li va dir que expliqués què havia vist quan l’arca era oberta, el vellet es va posar nerviosíssim i, malgrat els esforços que va fer per mantenir-se tranquil, tot d’una es va desmaiar. En Caswall va cridar el servei, que li va subministrar el remeis habituals. De tota manera, el vell no es refeia. Al cap d’una bona estona, va comparèixer el metge que havien hagut de cridar. Amb un cop d’ull en va tenir prou per comprendre la situació. Es va agenollar, però, a tocar aquell home i li va fer un reconeixement. Després es va aixecar i va dir quasi en un murmuri:

—Em sap molt de greu dir-li, senyor, que aquest home ens ha deixat.





XV. SOBRE LA PISTA


La gent que havia tractat l’Edgar Caswall d’ençà de la seva arribada i havia considerat que el seu natural fred era d’algun valor, va quedar prou sorpresa de veure que s’agafava tan a la valenta la mort del vell Chester. De tota manera, ningú no havia collit exactament el seu caràcter. Es pensaven, és clar, que l’havia afectat com a amo la mort d’un vell servent de la família. Ni de bon tros van rumiar que es tractava de l’expressió egoista de la seva decepció, ja que, en perdre’l, perdia també l’única clau que li quedava per esbrinar un punt tan interessant de la història familiar i que ara quedaria per sempre més envoltat de misteri. En Caswall tenia prou notícia de la vida que havia fet el seu avantpassat a París i desitjava conèixer amb més detalls i profunditat tot el que s’havia esdevingut. El període de la vida del seu familiar a París li despertava una gran curiositat.

Lady Arabella, que duia entre mans el seu propi joc, va veure que si adoptava el métier d’amiga comprensiva, aconseguiria les trobades amb l’home que volia haver. Va aprofitar la primera oportunitat l’endemà de la mort del vell Chester; de fet, tan bon punt la notícia va passar la porta de servei de l’Arbreda de Diana. Quan es van trobar, va fer el paper tan a la perfecció que fins el natural fred d’en Caswall va quedar impressionat.

L’Oolanga va ser l’únic que, en tenir una lleugera intuïció sobre la qüestió, no se’n va creure res. El negre, en la qüestió emotiva, igual que en totes les altres, era un home eminentment pràctic, i de la mateixa manera que no podia entendre que algú patís, si no era per un sofriment personal, dolor o pèrdua de diners, tampoc no podia entendre que la gent simulés una emoció d’aquestes, fora que fos per amagar alguna intenció poc clara. Es va pensar, doncs, que ella havia tornat a Castra Regis aprofitant l’oportunitat per robar alguna cosa, per això va decidir que no deixaria passar l’ocasió d’aprofitar bé l’avantatge que tenia sobre ella. Això no obstant, també sabia que l’avinentesa li exigia anar molt més amb compte amb la vigilància de tot plegat. D’ençà que havia arribat a la conclusió que lady Arabella es proposava robar l’arca del tresor, va començar a sospitar de gairebé tothom, i va prendre la gran determinació de sotjar totes les persones i llocs que considerava sospitosos. Com que l’Adam tirava endavant la seva pròpia investigació quant a lady Arabella, era natural que en un moment o altre es trobessin pel camí. I això és el que va succeir.

L’Adam havia sortit de bona hora a fer una inspecció pel lloc que l’interessava tant i s’havia endut la mangosta dins de la caixa. Quan va arribar a la reixa de l’Arbreda de Diana, lady Arabella es preparava per sortir cap a Castra Regis a realitzar el que ella considerava la seva missió de conhort. De la finestra estant i enmig de les ombres dels arbres que envoltaven la reixa va veure l’Adam i va pensar que també tenia al cap algun propòsit semblant al seu. Es va arreglar de pressa, va sortir de la casa amb tota cautela, i, aprofitant les ombres i tota mena de vegetació que pogués amagar-la, el va seguir.

L’Oolanga, el rastrejador professional, la va seguir a ella, i se’n va sortir molt més bé que no pas ella a l’hora d’amagar els seus moviments. Es va fixar que l’Adam portava una caixa misteriosa a l’espatlla i de seguida va pensar que havia de dur alguna cosa de valor. El sol fet que lady Arabella seguís d’amagat l’Adam li confirmava la idea. Seguint els seus raonaments, mantenia la idea fixa que ella s’havia proposat un robatori i va decidir que estava aprofitant una nova oportunitat.

L’Adam, tot passejant, va arribar a la propietat de Castra Regis i l’Oolanga va veure que ella el seguia amb gran discreció. Tenia por d’acostar-se’ls massa perquè veia que ara el podien descobrir dos flancs enemics. Quan va constatar que lady Arabella tirava cap al castell, es va dedicar a seguir-la amb més determinació. Això li va fer perdre de comprovar que l’Adam es desviava del camí i tornava a agafar la carretera principal.

Aquella nit, l’Edgar Caswall havia dormit força malament. No es podia treure del cap el tràgic incident del dia abans i hi anava barrinant i barrinant. Va esmorzar aviat i se’n va anar a asseure al davant de la finestra a observar l’estel i a pensar en una colla de coses. Des de la seva posta veia tota la rodalia, a la qual hi havia dos llocs que l’interessaven especialment: el mas Mercè i l’Arbreda de Diana. Al principi, tot el moviment que va veure pels encontorns era la rutina diària, el trasteig del servei domèstic o de les tasques agrícoles: veia com obria les portes o les finestres, gent que escombrava, que netejava i una sèrie de feines més que asseguraven l’ordre habitual.

Des del seu elevat finestral —l’alçada del qual el protegia de l’observació dels altres— va descobrir la corrua dels qui es vigilaven els uns als altres, que, tot d’una, es va bifurcar: l’Adam Salton va tirar cap a un costat i lady Arabella, seguida del negre, cap a l’altre. Després, l’Oolanga va desaparèixer enmig dels arbres, però en Caswall va poder veure que encara estava a l’aguait. Lady Arabella, després de donar una ullada als encontorns, es va esquitllar cap a la porta oberta i, després d’això, és clar, la va perdre de vista.

Al cap de poc, però, va sentir un truc lleuger a la porta, la qual es va obrir lentament bo i donant pas a la resplendor del vestit blanc de lady Arabella al llindar.





XVI. UNA VISITA DE CONDOL


En Caswall va tenir una gran sorpresa quan va veure lady Arabella, encara que, ben mirat, després del que havia observat, no era gaire lògic. L’aire de sorpresa que se li va reflectir a la cara va ser molt més gran del que havia esperat lady Arabella —tot i que arribava disposada a afrontar la situació que se li presentés—, i es va quedar allà, completament immòbil, esbalaïda. Malgrat la sang freda que tenia i que sempre estava a punt per fer front a les situacions imprevistes, allò la va deixar força desorientada. Així i tot, va agafar ànims i es va posar a parlar a l’acte, sense la més lleugera idea del que havia de dir.

—He vingut a expressar-li el meu sincer condol per la desgràcia que han tingut.

—Desgràcia? Jo? Perdoni, ja sé que sóc força tou, però no l’entenc.

Ella es va trobar en fals i va dubtar.

—Em referia al vellet que va morir tan de sobte… el seu vell… criat.

L’expressió d’en Caswall es va relaxar un xic.

—Ah! Només era un criat, i feia més de vint anys que havia passat dels setanta. Cap a noranta, en devia tenir!

—Sí, però, un antic criat…

Les paraules d’en Caswall no eren tan fredes com la inflexió de la veu amb què les pronunciava.

—Jo mai no m’he ficat amb el servei. El teníem encara aquí perquè havia servit tant temps a la casa. El majordom devia pensar que no estaria bé acomiadar aquell vell.

¿Com s’ho havia de fer ella per tirar endavant amb la seva tasca, si allò era la màxima cortesia que li oferia? Va haver de tirar per un altre camí, un de més personal.

—Ja em sap grau haver-lo destorbat. No sóc pas una persona que vagi contra les normes, encara que tampoc em deixo esclavitzar per les coses establertes. Trobo, però, que hi ha uns límits… no està bé que m’hagi ficat on no em demanaven, no se què dirà o què pensarà vostè del moment que he triat per importunar-lo.

L’Edgar Caswall, al capdavall, era un cavaller per costum i hàbit, i de seguida es va posar a l’altura de les circumstàncies.

—Tot el que li puc dir, lady Arabella, és que vostè serà sempre benvinguda, tant hi fa el moment que decideixi honorar-nos amb la seva presència.

Ella li va adreçar un dolç somriure.

—Moltes gràcies. Vostè em fa sentir com a casa. Més que penedir-me d’haver transgredit les normes, quasi n’estic contenta. Ara veig realment que li puc confiar el que sigui.

I va aprofitar l’avinentesa per parlar-li de l’Oolanga i de l’estranya sospita que tenia el seu servent sobre l’honestedat d’ella. En Caswall es va posar a riure i li ho va fer explicar amb tot detall. El comentari que hi va fer al final va ser molt il·lustratiu.

—Deixi’m que li doni un consell: si aquest negre infernal torna a permetre’s la més mínima llibertat amb vostè, dispari-li un tret a l’acte. Un negre cabut, amb una abella que li borini a la clepsa, pot arribar a portar molts maldecaps. Així que, fora contemplacions, tregui-se’l del davant i llestos!

—Però, i la justícia, senyor Caswall?

—Bah! La llei no es preocupa gaire dels negres morts. Uns quants més o uns quants menys, no s’hi coneix. A mi, em trauria un pes de sobre!

—Vostè m’espanta —va ser l’únic comentari que se li va acudir, i el va fer en to suau acompanyat d’un somriure càndid.

—Està bé —va fer ell—. Deixem-ho així. De tota manera, ens n’haurem de treure de sobre algun!

—A mi tampoc no m’agraden els negres —va contestar ella—, i veig que no s’ha d’anar amb gaires miraments quan es tracta de fer neteja. —Després, canviant de to i d’actitud, li va preguntar amb aire ingenu—: I ara, digui’m una cosa, ja m’ha perdonat?

—I tant, estimada dama… si és que hi havia alguna cosa per perdonar, és clar.

Mentre deia això, en Caswall, veient que ella es disposava a marxar, va anar cap a la porta i, amb gran naturalitat, la va acompanyar escales avall. Van passar el vestíbul i van agafar la sendera. Mentre ell se’n tornava cap a casa seva, lady Arabella reia per sota el nas.

«No està malament. Suposo que no haig pas de donar el matí per perdut».

A poc a poc, va agafar el camí cap a l’Arbreda de Diana.

L’Adam Salton va anar seguint el perfil del Cim, bo i refrescant la memòria respecte a uns quants indrets. Va arribar al Puig Petit justament quan sir Nathaniel s’entaulava per dinar. El senyor Salton havia marxat aviat cap a Walsall a fer un encàrrec, de maner que l’altre era tot sol. En acabat de menjar, sir Nathaniel, que intuïa, per la cara de l’Adam, que tenia alguna cosa per dir-li, el va seguir fins a l’estudi i en va tancar bé la porta.

Un cop tots dos van haver encès les pipes, sir Nathaniel va dir:

—M’ha vingut a la memòria un punt important sobre l’Arbreda de Diana. Fa temps que veig que en aquesta casa hi ha un misteri prou estrany. No sé si pot ser un detall interessant o bé insignificant dins d’aquest embolic que estem mirant de descabdellar.

—Faci’m un favor: expliqui’m tot el que en sàpiga o les sospites que en tingui. En primer lloc, com veu aquest misteri, de caire físic, mental, moral, històric, científic, ocult? Qualsevol pista em podria servir.

—I tant. Miraré d’explicar-te el que veig jo. Però encara no he ordenat les idees sobre el tema, de manera que m’hauràs de perdonar l’ordre que cal en la narració. Ja deus haver vist la casa de l’Arbreda de Diana, no?

—Des de fora. Però la tinc tan gravada al cap que sóc capaç d’identificar qualsevol detall que vostè n’esmenti.

—És una casa molt antiga. Podria molt ben ser la primera casa que es va construir com a tal per aquí en temps dels romans. D’aleshores ençà, la deuen haver refeta en diverses èpoques. Aquesta casa es dreça, més ben dit, es dreçava aquí quan Mèrcia era un reialme independent. No crec que els soterranis siguin posteriors a la conquesta dels normands. Fa uns quants anys, quan jo presidia la Societat Arqueològica de Mèrcia, en vaig fer un estudi detallat. Precisament llavors la va comprar el capità March i la va fer restaurar a fi que quedés adient per a la seva esposa. El soterrani és molt sòlid, gairebé tan fort i pesant com si hagués estat pensat per fer de fortalesa. Molt ensota, hi ha una sèrie de cambres, i entre aquestes, una que em va cridar molt l’atenció. Es tracta d’una gran estança, amb un paredat d’allò més consistent. Al bell mig hi ha un pou molt profund. No hi ha corriola ni senyal que en cap moment n’hi hagi hagut; tampoc no hi veus cap corda, res de res. És clar que sabem que els romans feien pous molt fondos i que s’extreien l’aigua amb l’«antiga corda de parracs»; precisament la de Woodhull fa quasi tres-cents metres. Però allí no tenim res més que el forat d’un pou molt profund. La porta d’aquella cambra també és molt ferrenya, té un pany d’uns trenta centímetres quadrats. Segur que en un moment o altre va servir per protegir algú o alguna cosa; però en aquella època ningú no tenia notícia que hi hagués entrat mai cap persona, ni tan sols a veure la cambra. Tot plegat lliga amb la meva conjectura que aquest forat podria ser una via de circulació del Cuc Blanc o el que sigui. En aquells moments, jo estava disposat a tirar endavant una investigació, i una excavació, si hagués calgut, i jo mateix l’hauria finançada, però van rebre la proposta amb una negativa rotunda i explícita. Per això mateix, no vaig fer ni un pas més en aquest sentit. A poc a poc, l’assumpte va quedar oblidat, fins a mi se me n’havia anat del cap.

—Se’n recorda —va preguntar l’Adam— de com era la cambra on hi havia aquest pou? Hi havia algun moble, alguna cosa, a dins?

—L’única cosa que recordo és una mena de llum verda, molt somorta i tènue, que venia del fons del pou. I feia una claror que no era pas constant, sinó intermitent i irregular, una cosa que jo no havia vist mai.

—Recorda com va entrar en aquella cambra? ¿Hi havia una porta que donava a l’exterior, o bé una altra sala o un corredor que hi donava?

—Em fa l’efecte que hi havia una cambra amb un passadís que hi anava. Recordo que vaig pujar uns escalons molt drets, que amb el temps i el fregadís devien haver quedat molt gastats, perquè em costava d’afermar-hi els peus mentre pujava. En un moment donat vaig ensopegar i de poc que no caic al pou.

—Va notar alguna cosa estranya allà dins, alguna olor rara, per exemple?

—Una olor rara, sí! Com d’aigua de sentina o podrida. Realment feia venir basques. Quan vaig sortir d’allí vaig notar que havia estat a punt d’emmalaltir. Miraré de concentrar-me més en el record d’aquella visita, a veure si escateixo algun altre detall del que vaig veure o vaig sentir.

—Així és que, potser més tard em podrà explicar alguna altra cosa que li hagi vingut a la memòria.

—M’agradaria molt, Adam. Si el teu oncle encara no ha tornat, passaré per aquí havent sopat i podrem continuar aquesta xerrada tan interessant.





XVII. EL MISTERI DE «L’ARBREDA»


Aquella tarda, l’Adam va decidir fer una petita exploració. Quan passava pel bosc a tocar la reixa de l’Arbreda de Diana, li va semblar que veia d’esquitllentes la cara de l’africà. Es va endinsar al bosc i va anar seguint paral·lel a l’avinguda de la casa. Estava content de no trobar cap jornaler ni cap servent per allí, ja que no li feia cap gràcia que la gent que treballava per a lady Arabella veiés que rondava per aquells verals. Aprofitant l’espessor dels arbres, es va acostar força a la casa i la va vorejar. Va trobar que l’esforç li havia pagat la pena quan, a l’altre extrem de la casa, prop de l’espadat rocós, va veure l’Oolanga ajupit darrera de la soca irregular d’un gran roure. L’home estava tan concentrat sotjant algú, o alguna cosa, que es va ben descuidar que algú podia fer el mateix amb ell. L’Adam va aprofitar l’avinentesa per fer l’exploració amb tota tranquil·litat.

Aquell bosc tan espès, malgrat que la major part dels arbres no eren massa ufanosos, feia una ombra atapeïda; per això mateix, el fort pendent de tocar on creixia el roure que amagava l’africà quedava quasi a les fosques. L’Adam s’hi va acostar tant com va poder, i va quedar completament astorat quan va veure un clap lluminós just al davant seu; veient de què es tractava, va decidir fermament tirar endavant la inspecció. El negre tenia una llanterna a la mà, que projectava la llum rost avall. Aquell resplendor deixava veure una sèrie de graons de pedra que arribaven fins a una gran portalada de ferro adossada contra un costat de la casa. Tot allò tan estrany que havia sentit explicar a sir Nathaniel, i la resta de coses, petites i grans, que havia observat ell mateix, li van venir tot d’una al cap sense cap ordre. D’esma, es va refugiar al darrera d’un gran roure i s’hi instal·là a guaitar el que pogués passar.

Al cap de poc, va veure clar que l’africà intentava descobrir què hi havia darrera d’aquella porta tan pesant. No hi havia manera de mirar cap a l’interior, ja que la porta estava perfectament ajustada a unes lloses immenses. L’única escletxa de llum podia venir d’un foradet que hi havia entre les grans lloses del cim de la porta, i encara era massa alt per mirar-hi de terra estant. L’Oolanga, després d’intentar-ho de puntetes sobre el lloc més alt i aguantant la llanterna el màxim d’amunt, va projectar la llum per sobre dels cantells de la porta per comprovar si veia alguna esquerda o una fissura en el metall que li permetés donar una ullada a dins. Veient la impossibilitat d’aconseguir-ho, hi va portar una planxa que tenia amagada al sotabosc, la va estintolar a la porta i s’hi va enfilar amb una gran agilitat. Amb allò tampoc no es va acostar prou al foradet per poder mirar endins, ni tan sols per enfocar-hi la llanterna; va baixar, doncs, altre cop per la planxa i la va anar a deixar al seu lloc. Després, es va amagar prop de la porta i es va esperar, amb la clara intenció de quedar-s’hi fins que s’hi acostés algú. Al cap de poc, lady Arabella, avançant amb gran cautela enmig de les ombres, va arribar a tocar de la porta. Quan la va tenir prou a prop, l’Oolanga va sortir de l’amagatall i li va dir en un murmuri que, en aquella foscor, sonava com un xiuxiueig:

—L’haig de veure, jove senyora… aviat i en secret.

—Què vols?

—Ho sap vostè, jove senyora. Li he dit ja.

Ella es va girar per mirar-se’l bé, la mirada encesa, el to de verd resplendent com les maragdes.

—Au, va, què dius ara? Si tens alguna cosa important per dir-me, passa’m a veure aquí mateix a les set en punt.

Ell no va obrir la boca per respondre-li, però, ajuntant els palmells de les mans, es va anar inclinant cada cop més profundament fins que va tocar a terra amb el front. Després es va aixecar i se’n va anar a poc a poc.

L’Adam Salton, des del seu amagatall, s’ho mirava esbalaït. Al cap d’una estona, va sortir del recer i es va encaminar cap a casa, cap al Puig Petit, determinat que li tocarien les set en algun resguard de l’Arbreda de Diana.

Una mica abans de les set, l’Adam va sortir silenciosament de casa i va agafar el camí que anava a la part del darrera de l’Arbreda de Diana. L’indret era desert, quiet, i va aprofitar per amagar-se prop del lloc on havia vist l’Oolanga sotjant el que encobrís aquella porta de ferro. Es va esperar, completament immòbil, fins que, a l’últim, va veure una llampada blanca que passava silenciosa enmig dels arbres. No el va sorprendre gens identificar la imatge amb el color del vestit de lady Arabella. La dama se li va anar acostant i es va aturar, encarada a la porta de ferro. Va sortir l’Oolanga del lloc on devia haver estat dissimulat i se li va acostar. L’Adam va tenir la curiosa sorpresa de veure que el negre duia la caixa de la seva mangosta sobre l’espatlla. Realment aquell home no sospitava, ni de bon tros, que el vigilés ningú, i molt menys l’amo de l’animal.

Tot i que avançava amb gran mirament, lady Arabella el va sentir i es va girar. El cas és que costava prou de distingir a la fosca, perquè, com sempre, anava tot de negre, fora del coll i els punys, que eren blancs. Lady Arabella va iniciar la conversa:

—Què vols? Robar-me alguna cosa o matar-me?

—No, estimar-te!

Això la va espantar un xic, i va mirar de canviar de to.

—Què hi portes aquí, un bagul? Si és això, perds el temps. Jo no hi cabria pas.

Quan un negre sospita que algú s’està burlant d’ell, la ferotgia del seu natural passa al davant de tot. I aquell home era de molt mala estofa.

—Aquí no bagul per ningú. Caixa per vostè. Cosa agradar vostè. Jo, regal!

Neguitosa per desviar el tema de l’afecte, que veia que el tenia obsessionat, ella va tornar a intentar treure-li del cap.

—Per això em volies veure?

Ell va fer que sí amb el cap.

—Doncs, vine amb mi cap a l’altra porta. Però en silenci. No tinc cap ganes que ningú em vegi prop de casa conversant amb un… un… un negràs com ara tu!

Havia triat la paraula expressament. Volia respondre a la passió d’ell amb una altra, de caire ben diferent. D’una manera o altra, allò l’ajudaria a mantenir-lo quiet. En aquella gran fosca, ella no va poder veure la ràbia que li desfigurava el rostre. Tanmateix, el sol fet de mostrar només el blanc dels ulls i el carrisqueig de les dents poden ser senyals de ràbia prou desxifrables fins i tot a les fosques. Va girar la cantonada de la casa a la dreta; l’Oolanga al darrera, fins que el va fer aturar amb un gest de la mà.

—No, aquesta porta no —li va dir—. Aquesta no és pas per a negrassos. Amb l’altra ja fas, tu!

Lady Arabella va agafar una petita clau que penjava d’una cadeneta del rellotge i es va dirigir cap a una porta petita, una mica més enllà, passada la cantonada, una mica més avall de la vora del Cim. L’Oolanga, obeint al seu gest, se’n va tornar cap a la porta de ferro. L’Adam es va mirar bé la caixa de la mangosta quan l’africà li passava a prop, i va estar content de veure que l’animal estava indemne. De manera inconscient, mentre se’l mirava, va passar els dits per la clau que duia a l’infern de l’armilla. Quan va perdre de vista l’Oolanga, l’Adam va anar de pressa al darrera de lady Arabella.





XVIII. L’OOLANGA DESAPAREIX


Quan l’Adam li va tocar l’espatlla, la dona es va girar de sobte.

—Un moment, ara que estem sols. Valdria més que no confiés en aquest negre! —li va murmurar.

La resposta d’ella va ser freda i concisa:

—No hi confio pas.

—La prevenció ja és un gran què. Si no li fa res… per la seva pròpia protecció, per què desconfia d’ell?

—Amic meu, no es pot imaginar fins a quin punt pot arribar a ser insolent aquest home. Compti, es vol casar amb mi…

—Què diu ara? —va exclamar l’Adam, sense acabar-s’ho de creure, trobant-ho, sense voler, divertit.

—Doncs sí, i per aconseguir-ho em volia subornar dient-me que ens partiríem l’arca d’un tresor, o això es pensava que era, que havia de robar al senyor Caswall. I vostè, per què no es refia d’ell, senyor Salton?

—S’ha fixat amb la caixa que duu al muscle? És meva; l’he deixada a la sala d’armes quan he anat a dinar. Deu haver trobat la manera d’entrar-hi i me l’ha presa. Segur que també es pensa que hi ha algun tresor a dins.

—Segur!

—I com ho sap, vostè? —va exclamar l’Adam.

—Fa un moment que me la volia regalar. Un altre suborn perquè li fes cas. Bah! Fins em fa vergonya parlar-ne. Quin animal!

Mentre parlaven, ella va obrir la porta, una de petita, de ferro, ben muntada, perquè va cedir amb facilitat i es va tancar després hermèticament sense el més mínim cruixit. A dins era ben fosc, però ella s’hi va ficar amb la mateixa tranquil·litat que li hauria donat caminar a la llum del dia. L’Adam en va tenir prou amb una certa llum verda, que no se sabia bé d’on venia, per veure una escala de pedra massissa que s’enfilava amunt. Lady Arabella, després de tancar la porta, com ja hem dit, sense el més lleuger grinyol, es va enfilar de pressa escales amunt. Tot va quedar ben fosc un moment, però al cap de poc, la lleugera llum verda va permetre l’Adam distingir els perfils de les coses. Hi havia una altra porta de ferro, més estreta i un pèl més alta que la primera, que donava a una altra gran sala, les parets de la qual eren fetes amb unes lloses tan ben encaixades que feia la impressió d’una superfície completament llisa; fins semblava que en algun moment les haguessin polit. Al final de tot, es veia, llisa també com els murs, la part del darrera d’una altra porta de ferro força ampla i no gaire alta. En aquell punt hi havia un xic més de llum, ja que l’obertura del cim de la porta donava a fora.

Lady Arabella es va treure una altra petita clau del cinyell i la va ficar dins d’un gran pany, que també estava perfectament ajustat, ja que, només de fer girar una mica aquella clau tan petita, la porta es va obrir amb gran suavitat. A fora, als graons de pedra, s’esperava l’Oolanga, amb la caixa de la mangosta penjada al muscle. Lady Arabella es va arraconar un xic, i l’africà, acceptant el gest com una invitació, va entrar amb aire galant. Tanmateix, de seguida que va ser a dins, va donar un cop d’ull al panorama i va dir:

—Molta mort aquí. Moltes morts. Va bé, va bé!

Va flairar-ho tot com si aquella olor li agradés. El posat que hi feia i allò que havia dit van resultar tan repulsius per a l’Adam que de seguida va buscar el revòlver. Després, prement el gallet amb el dit, va respirar tranquil, sabent-se preparat per al que pogués passar.

El negre tenia prou motius per xalar, ja que l’obertura del pou era gairebé sota del nas i d’allí pujava una pesta que feia emmalaltir l’Adam; i en canvi, lady Arabella semblava que no hi donés cap importància.

L’Adam mai no havia sentit una fortor com aquella; la comparava amb totes les desagradables experiències que havia tingut a la vida, com el desguàs dels hospitals de sang, els escorxadors o les deixalles de les sales de dissecció, però no hi trobava semblança. De fet, aquella sentor tenia una mica de tot allò, encara que calia afegir-hi l’acidesa dels residus químics i l’horrorosa emanació de la sentina d’un vaixell inundat amb una pila de rates ofegades.

Després, sense esperar-s’ho, el negre va descobrir que allí hi havia una tercera persona: l’Adam Salton! Es va treure una pistola i li va disparar un tret que, per sort, va fallar. L’Adam era un bon tirador, però en aquell moment, com que tenia el cap en un altre lloc, el va agafar desprevingut. Tanmateix, no era pas covard, i va saber reaccionar a l’acte. Al cap de poc, tots dos homes estaven embrancats en una baralla cos a cos. Darrera d’ells, la fosca boca del pou i aquella ferum tan forta que pujava de la misteriosa profunditat.

L’Adam i l’Oolanga anaven armats, però lady Arabella, que no hi anava, semblava la més entrenada i disposada a disparar, és clar que, davant de la impossibilitat, va decidir tirar per un altre camí. Es va fer endavant i va mirar d’engrapar l’africà; aquest la va esquivar, si bé, amb el moviment, va anar de poc que no cau al forat. Amb l’embranzida que va fer per recuperar l’equilibri, va aprofitar per apuntar l’arma cap a ella i disparar. L’Adam, amb un moviment instintiu, va saltar contra l’assaltant, i, en un moment, ja rodolaven tots dos fins al mateix caire del pou.

La indignació de lady Arabella, ara completament abrandada, anava directa a l’Oolanga. Se li va encarar amb els braços estesos i, encara no li havia acabat de posar la mà al damunt, que es va obrir —a causa d’algun moviment de l’interior— la tanca de la caixa i la mangosta matadora de cobres rei se li va tirar a sobre, amb una fúria tan virulenta que resultaria impossible d’explicar. Just en el moment que la bèstia l’engrapava pel coll, ella la va atrapar i, més enfurismada que la mateixa mangosta, la va estripar de dalt a baix, talment com aquell qui esparraca un tros de paper. En aquella acció va demostrar una força terrible. En un tres i no res, l’animal va passar pel forat del pou. Uns segons després, ja tenia engrapat l’Oolanga i, amb una embranzida d’allò més ràpida, el va arrossegar, bo i travant-li el cos amb aquells braços tan blancs, fins a la boca del pou.

L’Adam va veure la resplendor d’una barreja de llums verds i vermells en un cercle agitat; i mentre el cos es precipitava pou avall, dos ulls verds i lluents, totalment fixos, que s’anaven enfonsant cada cop més fins a desaparèixer, alhora que projectaven per amunt una llum verda que a cada instant semblava més vívida. Alhora que la llum s’endinsava en aquelles profunditats pestilents, del fons de tot va emergir un xisclet que va deixar l’Adam corglaçat: una interminable agonia de dolor i basarda.

L’Adam Salton va pensar que mai de la seva vida no seria capaç de treure’s del cap el record d’aquells moments esfereïdors: la gran foscor que envoltava la fossa esgarrifosa, que semblava que havia de baixar fins a les mateixes entranyes de la terra i feia evocar les visions i els sons de l’infern més soterrat; el terrible destí de l’africà en precipitar-se cap a la seva horrorosa condemna, el rostre que, amb el terror, havia agafat un to grisenc, la lluentor del blanc dels ulls, que tot d’una s’havien envermellit i donaven voltes, constatant la impotència i el pànic extrem. Aquella misteriosa llum era ja en si mateixa un milieu terrorífic; i amb ella, va pujar el crit esborronador provinent del pou insondable, la boca del qual era ben esquitxada de sang. Fins i tot la mort d’aquell intrèpid animal que matava serps —que va ser salvatge, espantosa, duta a terme amb una ferotgia que semblava que no podia correspondre a cap força vivent sobre la capa de la terra, sinó als dimonis de les profunditats—, al costat de totes les altres coses, s’hauria dit que havia estat un petit incident. L’Adam es trobava en un estat de confusió mental que no es podia comparar amb res del que havia viscut fins llavors. Va mirar de sortir corrents d’aquell lloc espantós; fins la tètrica llum verda del tenebrós pou s’anava esmortint a poc a poc, desapareixent en el profund llot primigeni. La foscor li queia a sobre, densa, aclaparadora… la foscor en un lloc com aquell, amb la història que tenia!

Es va precipitar cap a fora com un home boig; als graons, va lliscar al damunt d’una massa enganxosa d’olor acre i, caient endavant, va trobar a les palpentes el camí que portava a l’altra sala, lluny del pou.

Llavors, es va fregar els ulls, completament astorat. Dalt de l’escala de pedra, a tocar de la porta estreta per on ell havia passat, lliscava la silueta vestida de blanc de lady Arabella, color que feia ressaltar les taques de sang que duia a la cara, a les mans i al coll. Altrament, se la veia tranquil·la, serena, igual que una estona abans, quan l’havia convidat a passar aquella porta de ferro estreta.





XIX. UN ENEMIC EN LA FOSCOR


L’Adam Salton va fer una passejada abans de tornar al Puig Petit; li semblava que li aniria bé, ja no solament per aplacar-se els nervis, que tenia tan alterats després d’aquella experiència tan terrible, sinó també per ordenar-se un xic les idees abans de tocar el tema amb sir Nathaniel. El violentava haver d’explicar alguna cosa al seu oncle, ja que els esdeveniments s’havien accelerat tant en comparació als primers moments que no sabia quina podia ser l’actitud de l’ancià quan sentís a parlar per primera vegada d’aquells fets tan estranys. Al senyor Salton, segur que no li agradaria que el deixessin de racó en un tema que implicava directament la gent de casa seva. L’Adam es va treure un gran pes de sobre quan va saber que el seu oncle havia telegrafiat a la majordoma de la casa per dir-li que havia d’acabar de resoldre un assumpte a Walsall i hi faria nit; que tornaria, doncs, l’endemà a l’hora de dinar.

Quan l’Adam va entrar a casa, va trobar sir Nathaniel disposat a anar-se’n al llit. Es va estimar més no fer-li cap comentari sobre el que havia passat i quedar amb ell per parlar l’endemà al matí a primera hora, perquè tenia moltes coses a dir-li i li calia tota l’atenció de l’altre.

Per més curiós que pugui semblar, va dormir bé i es va despertar a punta de dia amb el cap clar i els nervis ben temperats, com de costum. La cambrera li va pujar, juntament amb la tassa de te que li portava a primera hora, una nota que havien trobat a la bústia. Era de lady Arabella i pretenia servir d’advertència sobre el que havia d’explicar respecte al vespre anterior. Se la va llegir amb molta atenció unes quantes vegades fins que va estar segur que n’havia copsat tot el missatge.

«Apreciat senyor Salton:

No em puc ficar al llit sense fer-li quatre ratlles, de manera que m’haurà de dispensar que el molesti a unes hores tan intempestives. El cas és que també m’haurà de perdonar si, en el meu intent de fer el que cal, m’equivoco explicant-me massa o massa poc. La veritat és que estic força trasbalsada i espantada amb tot el que ha passat en aquest vespre tan terrible. Fins i tot em costa d’escriure: em tremolen les mans, tinc de mal controlar el traç i tot el cos se m’estremeix només de recordar el que han vist avui els nostres ulls. No es pot arribar a afigurar el greu que em sap haver estat la causa, remota però real, del terror que ha hagut de sofrir vostè. Perdoni’m si es veu capaç de fer-ho i no em jutgi amb massa severitat. Li ho demano amb tota la confiança, perquè després d’haver estat tots dos exposats al perill —al dolor més agut del món— de la mort, considero que vostè i jo hauríem de ser alguna cosa més que simples amics; voldria que em fes costat, poder confiar en vostè, segura de la seva lleialtat i benvolença. Permeti’m que li agraeixi l’amistat, l’ajut, la confiança i el suport que m’ha brindat justament davant del perill de mort, quan vostè estava també aterrit. Aquell home espantós… sempre més el veuré en somnis. El rostre negre i maligne m’haurà llevat per sempre més els records d’un sol esplèndid, de la felicitat. No em podré treure del cap els seus ulls pèrfids quan s’enfonsava a la boca del pou, intentant inútilment escapar-se de les conseqüències del mal que havia fet. Com més hi penso, més clar veig que ell ho tenia tot premeditat, fora de la seva terrible fi, és clar.

»És probable que s’hagi fixat en el collaret fet de pells que solc portar. És un dels meus tresors més valuosos: una tireta d’ermini amb maragdes incrustades. Moltes vegades havia vist que els ulls del negre lluïen de cobejança en mirar-se’l. Vaig tenir la desgràcia de posar-me’l ahir. Aquesta podria haver estat la causa que fes precipitar aquell pobre desgraciat a la seva fi. Quan era al mateix caire del pou, me’l va arrencar… aquest va ser el seu darrer gest. Quan va caure al forat, jo corria cap a la porta de ferro, que vaig tancar d’una revolada. Vaig sentir aquell crit esgarrifós, que indicava el seu enfonsament en l’abisme, i em vaig alegrar de poder estalviar als meus ulls el gran dolor i el terror que va haver de suportar l’oïda.

»Quan vaig aconseguir alliberar-me de l’engrapada del negre, mentre ell queia al pou, vaig adonar-me del que significa la llibertat. Llibertat! Llibertat! No sols d’aquella fastigosa casa-presó que ara té un record com aquell, sinó de la més fastigosa abraçada d’aquell monstre horrible. Mentre visqui, sempre li estaré agraïda per la meva llibertat. Una dona ha d’expressar alguna vegada la seva gratitud, si no és així, és fa massa pesada de suportar. Ja no sóc una noia sentimental que només mira d’estar agraïda a un home: sóc una dona que ho coneix tot, tant les coses bones com les dolentes, tot el que la vida li pot donar. He sabut què és estimar i què representa perdre. Però vostè no ha de deixar que jo li porti cap mena d’infelicitat a la seva vida. Tal com he fet fins ara, he de viure sola i, a més, he de carregar amb altres desgràcies a la memòria, a més d’aquest últim afront i l’horror. Mentrestant, m’he d’allunyar com més aviat millor de l’Arbreda de Diana. Demà al matí aniré a la ciutat, on em quedaré una setmana: no m’hi puc estar més temps, perquè assumptes de negocis reclamen la meva presència aquí. Em sembla, de tota manera, que una setmana en el desfici de l’atrafegada Londres, rodejada de multituds de gent corrent, m’ajudaran a assuajar —no n’espero pas una eliminació total— les terribles imatges de la nit passada. Quan no em costi dormir —que espero que sigui d’aquí a un parell de dies— em sentiré disposada a tornar a casa i reprendre la càrrega que, suposo, m’haurà d’acompanyar sempre més.

»M’alegraré molt de veure’l quan torni, o abans, si la meva bona sort l’enviés per algun assumpte a Londres. Posaré al Mayfair Hotel. En aquell lloc animat podrem oblidar d’una manera o altra els perills i horrors que hem viscut junts. Adieu, i moltes gràcies una altra vegada, i una altra encara, per la seva amabilitat i per la consideració que m’ha tingut.

ARABELLA MARCH»



L’Adam va quedar sorprès per aquesta efusiva epístola, encara que va decidir no dir-ne res a sir Nathaniel fins que s’ho hagués ben rumiat. Quan l’Adam es va reunir amb sir Nathaniel per esmorzar, el va alegrar haver-se pres prou temps per ordenar-se mentalment els fets. Precisament amb això s’havia familiaritzat amb els fets i totes les seves connexions i, a mes, els havia particularitzat de tal manera que era capaç de disposar-los dins de la ment d’acord amb la seva jerarquia. L’esmorzar va transcórrer en un silenci complet, així que no va interferir de cap manera en el procés dels seus pensaments.

Tan bon punt es va tancar la porta, sir Nathaniel va començar:

—M’adono, Adam, que n’ha passat alguna i que m’has de dir moltes coses.

—Això mateix! Suposo que val més que li expliqui tot el que sé, tot el que ha passat des que el vaig deixar ahir, no?

I seguidament l’Adam li va detallar tot el que havia succeït la nit abans. Es va limitar estrictament a la narració de les circumstàncies, tenint cura de no acolorir els fets amb algun comentari subjectiu o alguna opinió sobre les coses que ell mateix no acabava de comprendre. Al principi, sir Nathaniel semblava disposat a fer preguntes, però ho va deixar córrer de seguida que es va adonar que la narració era concisa i clara. Així és que es va acontentar amb mirades ràpides, de fàcil interpretació, o amb alguns gestos d’assentiment amb les mans, sempre que calia, per emfatitzar el seu sentit de la correcció o alguna inferència. Fins que l’Adam no va deixar de parlar, en haver arribat de manera clara a la fi del que havia de dir en relació amb aquesta part de la història, l’ancià no va fer cap mena de comentari. Ni tan sols quan l’Adam es va treure de la butxaca la carta de lady Arabella, amb la intenció evident de llegir-la-hi, tampoc no va fer cap comentari. Finalment, quan l’Adam va plegar la carta, la va ficar al sobre i se la va tornar a posar a la butxaca, com a clara indicació que ara havia acabat del tot, el vell diplomàtic va escriure amb molta cura unes notes en el seu quadern de butxaca.

—La teva narració, estimat Adam, és realment admirable. Em sembla que ara puc assegurar que tots dos estem ben versats en els fets reals, i que valdrà més que la nostra conversa prengui la forma d’un mutu intercanvi d’idees. Fem-nos preguntes quan surtin. Estic segur que així arribarem a algunes conclusions clares.

—Serà tan amable de començar vostè, senyor? Estic segur que, amb la seva llarga experiència, és capaç d’esvanir una mica aquesta boira que envolta algunes de les qüestions que hem de considerar.

—Així ho espero, noi. Per començar, doncs, deixa’m que et digui que la carta de lady Arabella deixa clares algunes coses que ella vol que hi quedin… i també algunes altres que ella no voldria que hi quedessin. Abans de treure’n deduccions, deixa’m que et faci algunes preguntes. Adam, respecte a lady Arabella, hi tens algun lligam, t’hi sents lligat d’alguna manera?

El seu company va respondre sense dubtar, l’un i l’altre es van mirar fixament als ulls mentre va durar la pregunta i la resposta.

—Lady Arabella, senyor, és una dona molt seductora, i jo considero un privilegi el fet de conèixer-la… de parlar amb ella… i fins i tot… haig de confessar-ho… flirtejar una mica amb ella. Però si el que vostè em pregunta és si els meus sentiments hi estan, d’una manera o altra, compromesos, li he de respondre de manera categòrica, «No!»… cosa que vostè entendrà de seguida quan li n’expliqui la raó. A part d’això, hi ha els desagradables detalls que vam discutir l’altre dia.

—Podries… voldries donar-me’n ara la raó? Ens ajudarà a comprendre el que tenim al davant, en el sentit de la dificultat.

—És clar que sí. La meva raó, i d’aquesta n’estic completament segur, és que estimo una altra dona!

—Això ho aclareix tot. Puc oferir-te els meus millors desitjos i, espero, la meva felicitació?

—M’honoren, senyor, els seus bons desitjos i li’n dono les gràcies. Però encara és massa aviat per a les felicitacions… la dama encara no coneix les meves aspiracions. De fet, jo mateix no les coneixia gaire, com a cosa definitiva, fins en aquest moment.

—Entenc, Adam, que en el seu moment podré saber qui és la dama?

L’Adam va deixar anar una rialla suau i llaminera, el murmuri emocionat d’un cor joiós.

—No hi ha d’haver ni una hora ni un minut d’espera. Amb molt de gust, compartiré el meu secret amb vostè. La dama que estic tan content d’estimar i amb qui s’han centrat tots els meus somnis d’una vida de felicitat és la Mimi Watford!

—Així, estimat Adam, jo tampoc no he d’ajornar la meva felicitació. Realment és una joveneta encantadora. Em fa l’efecte que mai no he vist una noia que reunís amb tanta perfecció les qualitats de força de caràcter i dolcesa de capteniment. Et felicito de tot cor. Així, doncs, haig d’entendre que la resposta sobre la teva total imparcialitat ha estat afirmativa?

—Sí, i ara, senyor, puc demanar-li jo per què m’ha fet aquesta pregunta?

—I tant! Te l’he feta perquè veig que estem arribant a un punt en què les meves preguntes et podrien fer mal.

—No és solament que estimi la Mimi, sinó que tinc les meves raons per considerar lady Arabella com una enemiga seva —va continuar l’Adam.

—Enemiga seva?

—Justament. Una enemiga de cap a peus, totalment mancada d’escrúpols, entestada a destruir-la.

Sir Nathaniel es va acostar cap a la porta, va donar una ullada enfora i es va tornar a ficar cap a dins després de passar la clau.





XX. METABOLISME


—Trobes que hi faig un posat molt seriós? —va preguntar sir Nathaniel, sense que vingués gaire al cas, quan va tornar a ser a dins.

—Trobo que sí.

—El dia que ens vam conèixer, qui s’havia de pensar que ens veuríem arrossegats en un regolf com aquest? De moment, estem complicats en un robatori, i, probablement en un assassinat, però també en una cosa més greu que tots els crims que ens puguem imaginar: un afer terriblement misteriós que no té fons ni final, mogut per unes forces inquietants i que arrenca en una època en què el món era ben diferent del que coneixem ara. Tornem enrera, als orígens de la superstició, quan els dragons s’estripaven entre ells enmig del llot. No ens ha de fer por, tanmateix, la conclusió que se’n pugui treure, per improbable o inversemblant que ens sembli. La vida i la mort depenen de la nostra sentència, i no solament les nostres, sinó les de la gent que estimem. Recorda que compto amb tu, de la mateixa manera que tu comptes amb mi.

—Li tinc tota la confiança.

—Doncs haurem de ser audaços —va dir sir Nathaniel—, mesurats, i no ens ha d’espantar res, per més esfereïdor que ens pugui semblar. Suposo que haig d’agafar al peu de la lletra el teu relat sobre els estranys esdeveniments que han tingut lloc mentre eres a l’Arbreda de Diana, no?

—Jo diria que sí. Sempre pot ser que vagi errat en algun detall o altre, però em fa l’efecte que, en general, tot el que he dit s’ajustava als fets.

—¿Estàs segur que has vist que lady Arabella agafava el negre pel coll i l’arrossegava fins al forat del pou?

—Seguríssim. Altrament, l’hauria anat a ajudar de seguida.

—Així, doncs, tenim l’explicació dels fets feta per un testimoni presencial, amb qui confiem plenament, que ets tu. Disposem també d’un altre relat, manuscrit per lady Arabella. I els dos informes no lliguen. Per consegüent, hem de pensar que un dels dos no diu la veritat.

—Sembla que va així.

—I que lady Arabella és qui menteix.

—Si no sóc jo, ha de ser ella.

—Ara haurem de trobar la raó per què menteix. L’Oolanga és mort; per tant, no li pot fer cap por. L’ha d’haver mogut, doncs, el deler de convèncer algú que no hi té cap culpa. I aquest «algú» no pots ser de cap manera tu, des del moment que hi eres al davant. I com que no hi havia ningú més, deu tenir al cap una altra persona.

—Sembla indiscutible.

—Jo diria que només hi ha una altra persona, que ella voldria que mantingués una bona opinió d’ella: l’Edgar Caswall. És l’únic que compleix els requisits. Les mentides que diu van per un camí molt diferent de la mort de l’africà. Evidentment, volia que tothom veiés la caiguda del negre al pou com un acte determinat per ell. I no podem pas pretendre que comptés convèncer-te’n a tu, que ho vas veure. Ara, si tenia la intenció d’escampar la història, era prou prudent que mirés d’aconseguir que tu acceptessis la versió.

—I tant!

—Hi ha, però, altres punts que no lliguen. Per exemple, el collaret d’ermini amb maragdes. Una raó plausible podria ser la de desviar l’atenció sobre la llum verda que es veia a la sala, especialment a la boca del pou. Qualsevol persona imparcial decidiria que els llums verds són els ulls d’una serp gegant, que viu en el pou tal com estableix la tradició. Així que, en definitiva, lady Arabella desitja que es generalitzi la creença que no hi ha cap serp d’aquesta llei a l’Arbreda de Diana. Per la meva part, jo no crec que hi hagi mentiders parcials… aquest art no es pot tractar de manera superficial: un mentider és un mentider de dalt a baix. L’interès propi pot incitar a la falsedat en el que es diu; si es demostra que algú és un mentider, ja no s’ha de creure mai més res del que diu. Això ens porta a la conclusió que si ella diu o vol fer entendre que no hi ha cap serp, nosaltres n’hem de buscar una… i, a més, estar segurs de trobar-la.

»Ara, permet-me que faci una digressió. Jo visc, hi he viscut durant molts anys, a Derbyshire, el comtat més cèlebre d’Anglaterra per les seves coves. Les he recorregudes totes, i en conec cada recolzada; també n’he vistes d’altres de grans a Kentucky, a França, a Alemanya i a molts altres llocs. En molts d’aquests llocs, hi ha coves fondíssimes, de boca estreta, que han examinat els exploradors més intrèpids, baixant per unes goles terriblement estretes i fondes, sense trobar, sovint, la manera de sortir-ne. Estic convençut que moltes de les coves del Cim, si més no els corredors secundaris, havien estat utilitzades en aquell temps de cataus per les grans serps de què ens parla la llegenda i la tradició. Són coves que es degueren formar amb el procés geològic conegut —sobreeiximents i esquerdes a l’escorça de la terra—, i més tard van servir per als monstres dels primers períodes. També podria ser que en un principi fossin fruit de l’erosió de l’aigua, però, amb el pas del temps, van servir d’habitacle de monstres.

»I això ens porta a un altre punt, molt més difícil d’acceptar i d’entendre que no pas els que exigeixen un coneixement que recolza en una base que no s’accepta normalment, que ni tan sols es concep: el fet de si aquests desenvolupaments anormals podrien haver experimentat alguna vegada canvis en la seva naturalesa. Algun dia progressarà prou l’estudi del metabolisme i ens permetrà d’acceptar canvis estructurals procedents d’una base intel·lectual o moral. Jo diria que aquesta gran força animal podria constituir una sòlida base per a canvis de tota classe. Si això anés així, ¿on trobaríem un exemple més adient que el d’uns monstres primitius amb una força tan extraordinària que els permetria sobreviure milers d’anys? Encara no sabem si el cervell pot augmentar i desenvolupar-se independentment de les altres parts de l’estructura vivent.

»Al capdavall, la creença medieval en la pedra filosofal capaç de transformar els metalls té la seva contrapartida en l’acceptada teoria del metabolisme que transforma el teixit viu. En una era d’investigació com la que ens ha tocat viure, en què la ciència ens explica tots els prodigis —fins gairebé els miracles—, no ens hauríem de precipitar a l’hora de rebutjar uns fets, per més que ens puguin semblar impossibles.

»Pensem en un monstre de la primera època —un dragó dels inicis— que hagi sobreviscut durant milers d’anys i que disposi, com sigui —no hi entrarem pas ara—, d’un cervell que s’hagi pogut desenvolupar. Suposem que aquest monstre té una grandària descomunal i una força inimaginable: una veritable encarnació de la força animal. Ara rumiem: aquesta bèstia, que té un lloc completament segur contra els possibles avatars d’un desenvolupament interromput, ¿no podria, amb el transcurs del temps, dels segles si cal, haver desenvolupat una intel·ligència rudimentària? Jo no ho veig pas impossible. Ha de ser el procés natural de l’evolució. En un principi, els instints de l’animal es limiten a l’alimentació, l’autoprotecció i la reproducció de l’espècie. A mesura que passa el temps i les necessitats vitals esdevenen més complexes, la força segueix a la necessitat. Ens han acostumat a considerar el creixement com una cosa que es refereix només a la grandària, en els seus diversos aspectes. Però la Natura, que no té idees basades en una doctrina, també el pot aplicar a la concentració. Un cos que es desenvolupa es pot expandir seguint qualsevol forma o procés. Ara bé, la ciència diu que l’augment pot comportar guanys i pèrdues de diversa llei; el que es perd en una direcció, es pot guanyar en una altra. ¿No podria ser que la Mare Naturalesa estimulés la disminució de la mateixa manera que estimula el creixement: que l’axioma fos que el que es guanya en concentració es perd en grandària? Prenem, per exemple, els monstres que la tradició ha acceptat i situat en un lloc concret, com ara el Cuc de Lambton o el d’Spindleston Heugh. Si una bèstia d’aquestes, mitjançant el seu propi procés metabòlic, arribava a canviar gran part de la seva tossa per un creixement intel·lectual, inevitablement ens trobaríem al davant d’un nou animal —potser més perillós que cap altra que hagi poblat el món— que tindria una força capaç de pensar, encara que no tindria ànima ni moral, i, per tant, no assumiria cap responsabilitat. Tot això quedaria ben il·lustrat amb una serp, que és un animal de sang freda i, per consegüent, queda al marge de les temptacions que tot sovint afebleixen o limiten els sers de sang calenta. Anem a buscar el cas que al Cuc de Lambton —suposant que hagi existit— el guiés cap al seu objectiu una intel·ligència organitzada i capaç d’expansió: et penses que hi hauria ésser vivent capaç d’igualar-lo en disposició per al mal? Què vols! Si un animal d’aquests assolaria un país sencer! Ara bé, considero que tot això exigeix molta reflexió, i hem d’aplicar els coneixements de manera que en traguem profit, així és que mirarem de ser el màxim d’exactes. ¿No trobes que valdria més que reprenguéssim el tema més tard?

—Em fa l’efecte que sí. Ara mateix tinc un bon revoltim al cap. I m’interessa escoltar-lo atentament per poder anar paint tot el que m’expliqui.

Tots dos estaven d’acord a fer un «alto», i quan, a la tarda, es van tornar a trobar, l’un i l’altre tenien idees per aportar al tema. L’Adam, que per naturalesa tenia una actitud més militant que el seu amic, es va alegrar de veure que la conversa tot d’una agafava un caire pràctic. Sir Nathaniel també ho va haver de reconèixer i, com a diplomàtic que era, s’hi va decantar totalment.

—A veure, Adam, què és el que t’ha quedat al cap de la darrera conversa?

—Que tot el problema va agafant una conformació pràctica. És clar que veig nous perills, i al principi no hi havia comptat.

—Quina és la conformació pràctica i quins els nous perills? No et discuteixo pas res, només miro d’aclarir-me les idees fent-me’n càrrec de les teves…

L’Adam va tirar endavant:

—En èpoques remotes, al principi del món, hi havia uns monstres tan immensos que eren capaços de viure milers d’anys. Alguns d’aquests deuen haver sobreviscut fins a l’era cristiana. Amb el temps, probablement han progressat intel·lectualment. Si és cert que’s ha donat aquest progrés, si posseeixen ni que sigui la forma de cervell més rudimentària, serien els sers més perillosos que hagin pogut existir a la capa de la terra. Segons la tradició, un d’aquests monstres vivia a les Maresmes de l’Est i posteriorment va passar a un catau de l’Arbreda de Diana, que es va anomenar el Catau del Cuc Blanc. També pot ser que aquests animals hagin disminuït; podrien haver decrescut, o una cosa així, fins a acabar, posem per cas, assemblant-se als sers humans. Lady Arabella March té la naturalesa d’una serp. Nosaltres sabem que ha comès crims. Encara conserva la gran força del seu ser primigeni; és capaç de veure en la foscor: té ulls de serp. Va fer servir el negre i després el va arrossegar fins a la boca del pou per precipitar-lo, a través de la cavitat de la serp, cap a la maresma; té tota la determinació posada en el mal, i odia una persona a qui nosaltres estimem. Així és que…

—Així és que, què?

—En primer lloc, que hem d’allunyar de per aquí la Mimi Watford de seguida…; després…

—Sí?

—Cal destruir el monstre.

—Bravo! Una conclusió encertada i ben valenta. Costi el que costi, l’hem de dur a terme.

—Ara mateix?

—Tan aviat com puguem. La mateixa existència d’aquest ser constitueix un perill. I el perill és imminent si continua a la rodalia.

Mentre parlava, a sir Nathaniel se li anava enrigidint la boca, i les celles van anar baixant fins a ajuntar-se. No hi havia dubte que estava totalment d’acord amb la determinació i a punt per ajudar a tirar-la endavant. És clar que era un home gran, carregat d’experiència i coneixements en el camp de les lleis i la diplomàcia, i per això mateix considerava que tenia el deure d’evitar que passés alguna cosa irremeiable, fins que no s’hagués rumiat bé tot i ho tinguessin completament llest. S’havien de tenir en compte tots els punts legals, i no solament quant al fet de llevar una vida, ni que fos la d’un monstre amb forma humana, sinó també la qüestió de la propietat. Lady Arabella, ja fos una dona, una serp o el diable, era propietària, segons la llei britànica, del terreny per on circulava, i la llei és zelosa i actua amb rapidesa a l’hora de castigar els errors que es cometen en el seu domini. S’havien d’evitar tots aquests entrebancs pel bé del senyor Salton, pel bé de l’Adam i, per damunt de tot, pel bé de la Mimi Watford.

Abans de tornar a parlar, sir Nathaniel va determinar que miraria d’ajornar l’actuació decisiva fins que les circumstàncies de què depenien —les quals, després de tot, eren prou incertes— s’haguessin pogut comprovar de manera satisfactòria d’una manera o altra. Quan es va decidir a parlar, l’Adam tot primer va pensar que el seu amic vacil·lava en la intenció o bé que «temia» la responsabilitat. Això no obstant, tenia un respecte tan gran per sir Nathaniel que li feia veure clar que no actuaria, ni tan sols arribaria a cap conclusió sobre un punt vital, sense la seva aprovació.

Se li va acostar i li va murmurar a cau d’orella:

—Prepararem el pla de combat i destrucció d’aquesta terrible amenaça quan hàgim aclarit alguns dels punts més desconcertants. Ara com ara, esperarem al vespre… sento els passos de l’oncle al vestíbul.

Sir Nathaniel va fer que sí amb el cap.





XXI. LLUM VERDA


Quan l’ancià senyor Salton s’havia retirat al dormitori, l’Adam i sir Nathaniel es van tornar a ficar a l’estudi. Tot marxava com un rellotge al Puig Petit, de manera que sabien que ningú no els havia d’interrompre la conversa.

Quan van haver encès els cigars, sir Nathaniel va començar:

—Espero, Adam, que no em consideris una persona feble o inconstant pel que fa a les idees. Tinc intenció d’arribar fins a l’amarg final en aquest assumpte, passi el que passi. Has de tenir present que la meva principal preocupació és i serà la protecció de la Mimi Watford. M’hi ben comprometo, fill, perquè tots dos estem ficats en el mateix perill. Aquest monstre semi-humà que ha sorgit de l’abisme ens odia i té intencions de destruir-nos a tots… A tu i a mi sense cap mena de dubte, i ben segur que també al teu oncle. Aquest vespre tenia una necessitat especial de parlar amb tu, perquè no em puc treure del cap que està arribant l’hora, i ben de pressa —si és que no ha arribat ja—, en què hem de posar al corrent dels fets el teu oncle. Una cosa era quan ens imaginàvem l’amenaça dels mals, però ara és probable que estigui en perill de mort, i té tot el dret d’estar-ne al corrent.

—Hi estic completament d’acord. Les coses han canviat d’ençà que vam decidir mantenir-lo al marge del problema. Ara no ho podem pas fer: la nostra consideració per la seva sensibilitat li podria costar la vida. Es tracta d’un deure, que d’altra banda no és ni fàcil ni agradable. No tinc cap dubte que ell voldrà fer per un en el tema. Però tinguem en compte que som els seus convidats; hem de tenir present el seu bon nom i el seu honor, així com la seva seguretat.

—Tot anirà com desitges, Adam. A veure, què hem de fer? No podem pas matar lady Arabella així com així. Haurem de disposar-ho tot per a aquest fl i de tal manera que no se’ns pugui acusar d’haver comès un crim.

—A mi em sembla que estem en un tràngol molt delicat. El primer problema és que no sabem per on començar. Mai no m’havia imaginat que lluitar amb un monstre antediluvià fos una tasca tan complicada. En aquest cas es tracta d’una dona, amb tot l’enginy femení combinat amb la crueltat d’una mundana. Té tanta força i és tan inassequible com un diplodocus. Podem estar ben segurs que en aquesta lluita que ens espera no hi haurà ni una espurna de joc net. I també que aquesta nostra adversària, que no té escrúpols, no es trairà pas ella mateixa!

—És cert. És clar que, pertanyent com pertany al sexe femení, probablement es passi de llesta. Guaita, Adam, ara se m’acut que, ja que ens hem de protegir nosaltres mateixos i els altres contra aquesta naturalesa femenina, haurem de jugar fort en el punt d’enfrontar la nostra condició masculina amb la seva condició femenina. Potser valdrà més que dormim abans. Ella és un ser de la nit; i la nit ens pot proporcionar alguna idea.

Així que tots dos es van retirar.

A trenc d’alba, l’Adam va tustar la porta de sir Nathaniel, i va entrar així que va sentir la invitació de fer-ho. Duia unes quantes cartes a la mà. Sir Nathaniel es va asseure al llit.

—Molt bé!

—M’agradaria llegir-li unes quantes cartes, però, és clar, no les enviaré pas fins que tingui la seva aprovació. En realitat —va dir amb un somriure i cert enrojolament—, tinc unes quantes coses al cap per fer, però contindré la mà i la llengua fins que vostè les hagi aprovades.

—Endavant! —li va dir l’altre amablement—. Explica-m’ho tot, i compta amb tot i per tot amb la meva comprensió, la meva aprovació i l’ajut que estigui a la meva mà.

L’Adam va continuar:

—Quan li vaig explicar les conclusions a què havia arribat, la primera cosa que li vaig dir és que la Mimi Watford s’havia de traslladar per la seva pròpia seguretat, i que després d’això caldria destruir el monstre que havia fet tant mal.

—Sí, això mateix.

—Per tirar això endavant, cal una actuació prèvia, si no volem enfrontar-nos amb una altra mena de perill. La Mimi hauria de tenir algú que la protegís, una persona que tothom pogués reconèixer. I l’única forma que reconeixen les convencions és el matrimoni!

Sir Nathaniel hi va fer un somriure paternal.

—Per casar-se, cal un marit. I aquest marit hauries de ser tu.

—Sí, sí.

—I el casament s’hauria de celebrar immediatament i en secret… o si més no, que la cosa quedés entre nosaltres. Trobes que aquesta senyoreta estarà d’acord amb el procediment?

—Jo encara no ho sé!

—Així, què podem fer?

—Suposo que nosaltres, o un de nosaltres, li ho hauria de preguntar.

—És una idea sobtada, Adam, una determinació sobtada?

—Una determinació sobtada, però no pas una idea sobtada. Si ella hi està d’acord, tot anirà de primera. El que seguirà és obvi.

—I haurem de mantenir el secret entre nosaltres?

—Jo no desitjo el secret, si no és per la seguretat de la Mimi. Si anés per mi, m’agradaria pregonar-ho als quatre vents, però hem de ser discrets. Si arribés a oïdes de l’enemic, el mal podria ser terrible.

—I com diries tu, Adam, que es pot combinar una qüestió tan transcendental amb la reserva?

L’Adam encara es va enrojolar més i s’anava movent tot inquiet.

—Algú li ho ha de preguntar… com més aviat millor!

—I aquest algú?

—Havia pensat en vostè, veig que és la persona adient!

—Valga’m Déu! Una tasca ben insòlita, a la meva edat. Adam, suposo que ja saps que pots comptar amb mi en tot el que et pugui ser útil!

—Ja hi havia comptat quan he decidit fer-li aquest suggeriment. Tot el que li demano —va afegir— és que miri de ser el màxim de comprensiu amb mi, amb nosaltres, i que vegi en aquesta tasca difícil com un acte voluntari de gràcia, inspirat per la comprensió i l’afecte.

—Tasca difícil!

—Sí —va dir l’Adam, enèrgicament—. Difícil per a vostè i, per a mi, una gran joia.

—Una feina ben curiosa per plantejar de bon matí! Cada dia se n’aprèn una de nova! Suposo que, com més aviat hi vagi, millor. M’hauries de fer quatre ratlles perquè jo les hi portés. Trobo que és una operació prou inusitada, que pot resultar violenta per a la senyoreta i també per a mi. Per això hauríem de tenir alguna mena de garantia, una cosa que li demostrés que tenim en compte els seus sentiments. No hauríem pas de donar per suposat el seu consentiment, encara que actuem pel seu propi bé.

—Sir Nathaniel, vostè és un autèntic amic. Tant la Mimi com jo li estarem agraïts tota la vida, per llarga que sigui la de l’un i la de l’altra!

Tots dos van acabar de puntualitzar les coses a fi que l’emissari tingués clar quina havia de ser exactament la seva tasca. Tocaven les deu quan sir Nathaniel va sortir de la casa acompanyat per la discreta mirada de l’Adam.

Mentre el jove el seguia amb ulls ansiosos —gairebé gelós del privilegi que li havia de proporcionar la seva confiança— va notar que havia traspassat el cor al pit del seu amic.

El record d’aquell matí representaria com un somni per a tots els qui van viure els fets de prop. Sir Nathaniel recordava amb certa confusió els detalls i la seqüència d’aquells fets, encara que els punts més importants li van quedar al cap de manera clara i precisa. Per a l’Adam Salton, era el record d’una espera infinita, plena d’angoixa, esperança i mortificació, en un marc de temps que transcorria lentament, acompanyada d’una basarda que no acabava de precisar. Quant a la Mimi, va passar molta estona abans de poder pensar alguna cosa en concret o recordar res, fora del fet que l’Adam l’estimava i que la volia salvar d’un gran perill. Quan finalment va ser capaç de pensar, força més tard, es va preguntar fins quan hauria ignorat que ell l’estimava i que ella el corresponia amb tot el cor. Cada cosa, cada detall, per insignificant que fos, encaixava en el conjunt de fets elementals, talment com si tot s’hagués emmotllat en conjunt. El record principal, el suprem, era el del moment en què havia dit adéu a sir Nathaniel, bo i confiant-li un missatge d’amor per a l’Adam, que li sorgí directe del cor, i l’actitud d’aquest quan, en un impuls que ella no va poder reprimir, va acostar els llavis als d’ell i el va besar. Més tard, quan va ser sola i va tenir la tranquil·litat necessària per pensar, va experimentar la punxada momentània d’adonar-se que havia d’amagar a la Lilla un temps la felicitat que li havia proporcionat aquella estranya missió.

Per descomptat que la Mimi havia estat d’acord a mantenir el secret fins que l’Adam li permetés de confiar-lo.

Els consells i l’assistència de sir Nathaniel van ser un gran ajut per a l’Adam a l’hora de dur a terme la idea de casar-se amb la Mimi Watford sense fer-ne cap mena de publicitat. L’ancià el va acompanyar a Londres i, gràcies a la seva influència, l’Adam va obtenir llicència de l’arquebisbe de Canterbury per celebrar un casament secret. Després, sir Nathaniel va convèncer el senyor Salton perquè deixés passar a l’Adam unes setmanes a la Torre del Mal Averany, que va ser on la Mimi es va convertir en l’esposa de l’Adam. Tanmateix, aquell era el primer pas del pla; abans de tirar endavant, però, l’Adam va portar la seva dona a l’illa de Man. Volia posar el mar entre la Mimi i el Cuc Blanc mentre les coses anaven madurant. Quan en van tornar, sir Nathaniel els va anar a esperar i els va acompanyar a la Torre del Mal Averany, amb gran compte per no trobar cap conegut durant el viatge.

Sir Nathaniel ja havia previst de tenir totes les portes i finestres tancades amb clau, fora de la d’entrada. Tots els finestrons eren tancats, les persianes abaixades i havia fet córrer les atapeïdes cortines. Quan l’Adam li va fer un comentari sobre aquestes precaucions, sir Nathaniel li va respondre en un murmuri:

—Quan ens quedem sols t’explicaré per què ho he fet. Mentrestant, ni una paraula ni un gest. Quan n’hàgim parlat, hi estaràs d’acord.

No va tornar a sortir el tema fins després de sopar, que es van instal·lar còmodament a l’estudi de sir Nathaniel, a l’última planta. La Torre del Mal Averany tenia una estructura elevada i es dreçava en un turó del Peak. De dalt, es dominava una àmplia panoràmica, que anava dels puigs de sobre el Ribble fins prop del Cim, que marcava el límit septentrional de l’antiga Mèrcia. L’edifici era del primer període normand, gairebé un segle posterior a Castra Regis. Les finestres de l’estudi eren tancades i barrades, i unes cortines fosques i pesants l’acabaven d’aïllar de l’exterior. Des de fora no es podia veure ni una espurna de llum de la torre.

Quan van quedar sols, sir Nathaniel va explicar a l’Adam que havia parlat amb tota confiança al seu amic, el senyor Salton, i que a partir de llavors treballarien tots tres junts.

—És important que vagis molt amb compte. Malgrat que el casament s’ha celebrat en secret i que la teva absència temporal també s’hi ha mantingut, se saben totes dues coses.

—Com? Qui ho sap?

—El com, no el sé, però en tinc una certa idea.

—Ho sap ella? —va preguntar l’Adam, tot d’una espantat.

A sir Nathaniel li va venir una esgarrifança.

—El Cuc Blanc… Sí!

L’Adam es va fixar que, d’ençà d’aleshores, el seu amic només es referia a lady Arabella amb aquest nom, llevat de quan volia desviar les sospites dels altres.

Sir Nathaniel va tancar el llum, i, quan la sala va quedar totalment a les fosques, es va acostar a l’Adam, el va agafar de la mà i el va portar fins a un seient situat davant de la finestra que donava al migdia. Després, va fer córrer molt a poc a poc una part de la cortina i va indicar al seu company que mirés enfora.

L’Adam va fer el que li deien, però es va fer enrera de seguida com aquell qui hagués obert els ulls a un perill imminent. El seu company el va tranquil·litzar bo i dient-li en veu baixa:

—No passa res. Pots parlar, però fes-ho en veu baixa. Aquí no hi ha cap perill… de moment!

L’Adam es va tornar a tirar endavant, mirant, però, de no estintolar el cap contra el vidre. El que va veure, en circumstàncies normals, no hauria inquietat ningú. Però amb els seus coneixements, era una cosa esfereïdora, malgrat que la nit era tan negra que en realitat hi havia ben poc per veure.

A la part de ponent de la torre hi havia un bosc d’arbres molt vells, força separats, que feia l’efecte d’unes fileres d’arbres plantades a força distància. Sobre les capçades d’aquests arbres, es veia una llum verda, una cosa semblant al senyal de perill d’un pas a nivell. Tot primer, feia l’efecte que no es movia, però quan els ulls de l’Adam s’hi van haver acostumat, va notar que tremolava lleugerament. Tot d’una, li va venir al cap la llum tremolosa de la boca del pou en la foscor d’aquella sala interior de l’Arbreda de Diana, el crit esgarrifós de l’Oolanga, i l’horrorosa cara negra, que el terror havia tenyit de gris i anava desapareixent en la tenebra impenetrable del misteriós orifici. Instintivament, va agafar el revòlver i es va aixecar, disposat a anar a protegir la seva esposa. Després, en veure que no passava res i que la llum de fora es mantenia igual, va tornar a córrer lentament la cortina de la finestra.

Sir Nathaniel va tornar a encendre el llum, i, acompanyats per aquella resplendor tranquil·litzadora, van continuar la conversa amb tota llibertat.





XXII. DE PROP


—Ella és d’una astúcia diabòlica —va dir sir Nathaniel—. Des que vas marxar, ha estat voltant pel Cim i per tots els llocs que solies freqüentar. No m’he pogut assabentar com li ha arribat la informació sobre els teus moviments, ni tampoc he estat capaç d’obtenir cap dada per formar-me’n una opinió. Sembla que s’ha assabentat tant del teu casament com de la teva absència; però entenc, per deducció, que, de fet, no sap on sou ni tu ni la Mimi, ni tampoc que heu tornat. Així que es fa de nit, surt a fer les seves rondes, i abans de l’alba recorre tot el territori que rodeja el Cim i després puja al cor del Peak. El Cuc Blanc, en la seva forma real, segur que està molt capacitat per a la tasca en què està ocupat en aquests moments. Pot mirar corrents per les finestres. Sort que aquesta casa està fora del seu abast, si ella vol —com així es demostra— restar d’incògnit. Però, fins en aquesta altura, convé que no es vegi cap llum, no fos cas que arribés a saber alguna cosa de la nostra presència o absència.

—No aniria bé, senyor, que algun de nosaltres veiés aquest monstre en la seva forma real de prop? Jo estic disposat a córrer el risc, ja que comprenc que aquest no serà petit. Suposo que en aquests moment no hi ha ningú que l’hagi vist de prop i estigui viu per explicar-ho.

Sir Nathaniel va aixecar la mà per protestar.

—Déu meu, noi! Què estàs suggerint? Pensa en la teva esposa, i en tot el que hi ha en joc.

—És en la Mimi en qui penso, i és per al seu bé que arriscaré tot el que s’hagi d’arriscar.

La jove esposa de l’Adam estava orgullosa del seu marit, però va empal·lidir només de pensar en el terrible Cuc Blanc. L’Adam ho va veure i la va tranquil·litzar.

—Mentre la senyora no sàpiga on sóc, estaré tan segur com ho pugueu estar vosaltres. Tingues present, estimada, que anem amb tot el compte possible.

Sir Nathaniel es va adonar que l’Adam tenia raó; el Cuc Blanc no tenia poders sobrenaturals i no podia fer-los cap mal fins que no descobrís el seu amagatall. Van acordar, de tota manera, que els dos homes anirien junts.

Quan tots dos van sortir amb gran cautela per la porta del darrera de la casa, van agafar amb gran prudència la sendera que tirava cap a ponent. Era negra nit, tan fosc que havien d’orientar-se a les palpentes per les estaques i els troncs dels arbres. De tota manera, encara veien al seu davant, molt amunt en la llunyania, la sinistra llum que en aquella distància i alçada semblava una línia tènue. Ara que eren a nivell de terra, els semblava que aquella llum era infinitament més alta que quan l’havien vista de la torre estant. Davant d’aquella perspectiva, a l’Adam li va caure l’ànima als peus: tot d’una va notar l’esclat interior del que representava el perill d’una tasca tan desesperada. Però aquest sentiment quedà, al cap de poc, compensat per un altre que li va tornar la confiança en si mateix: un odi ferotge, un desig de matar que no havia experimentat mai.

Van avançar una estona per una carretera planera, força ampla, des de la qual veien la llum verda. Allí, sir Nathaniel li va parlar en veu molt baixa, acostant-se-li bé a l’orella per més seguretat:

—No sabem res del poder de la bèstia pel que fa a l’oïda i l’olfacte, encara que jo diria que els ha de tenir molt desenvolupats. En canvi, pel que fa a la vista, juraria el contrari. De tota manera, per si de cas, continuarem protegint-nos amb les ombres dels arbres. La mínima fallada podria tenir conseqüències fatals.

L’Adam es limitava a fer que sí amb el cap, en la malfiança que el monstre pogués espiar els seus moviments.

Al cap d’una estona, que els va semblar eterna, van sortir del bosc que envoltava la propietat. Comparat amb la negror mig nebulosa on havien estat immersos, era com tornar a la llum del sol. Hi havia prou llum per veure alguna cosa, si bé no suficient per observar en la distància. L’Adam va buscar amb la mirada la llum verda dalt del cel. Continuava més o menys al mateix lloc, però era més perfilada. Es veia dalt de tot d’una cosa que semblava un pal blanc i llarg, prop del cap del qual penjaven dues masses blanques, que semblaven uns braços o unes aletes rudimentaris. El més estrany era que la llum verda no minvava amb l’efecte de la llum de les estrelles, sinó que es feia més clara i se li intensificava el color. Mentre observaven atentament aquest fenomen —l’Adam, amb uns prismàtics—, una pesta terrible els arribà als narius, una cosa semblant a la fortor que havia sentit a la boca del pou de l’Arbreda de Diana.

A poc a poc, quan van aconseguir enfocar bé amb la mirada el punt, van veure una massa immensa blanca com la neu; alta i allargada. La part inferior quedava amagada pels arbres del voltant, però podien observar el pal blanc i llarg i també la doble llum verda que el coronava. Mentre s’ho guaitaven, es va produir un moviment: el pal semblava que s’inclinés i la llum verda baixava cap als arbres. Van poder veure com la llum verda espurnejava en travessar les branques.

Quan van situar el cap del monstre, els dos homes es van arriscar a tirar un xic endavant, amb la qual cosa van descobrir que la massa que hi havia amagada al peu del pal era formada per l’immens cabdell d’una serp gegantina, del qual n’emergia el cap de la bèstia. Mentre s’ho miraven, aquesta massa inferior es va remenar. Els sacsons lluents i circulars reflectien la llum de la lluna, i tots dos es van adonar que el monstre avançava pel terra. Es dirigia cap a ells, força de pressa, per això mateix van fer mitja volta i van arrencar a córrer, vigilant al màxim de no fer gens de soroll, ni amb els peus ni amb els matolls, que per força havien de tocar. No van reposar ni es van aturar fins que van tenir al davant la gran Torre del Mal Averany.





XXIII. A CASA DE L’ENEMIC


L’endemà al matí, havent esmorzat, sir Nathaniel era a la biblioteca quan va entrar l’Adam amb una carta a la mà.

—La senyora no perd el temps. Ja s’ha posat mans a l’obra!

Sir Nathaniel, que estava escrivint en un escriptori prop de la finestra, va alçar la vista.

—De què es tracta? —va preguntar.

L’Adam li va allargar la carta. El sobre duia un escut d’armes.

—Ep! —va fer sir Nathaniel—. Del Cuc Blanc! Ja me n’esperava una d’així!

—Ara que —va dir l’Adam—, com pot haver sabut que érem aquí? Anit no ho sabia pas.

—No crec que ens hàgim d’amoïnar per això, Adam! N’hi ha tantes de coses que no entenem! Això no és més que un altre misteri. Ja fem prou de saber que ho sap. Probablement per a nosaltres és millor, ens pot protegir més.

—Com vol dir? —li va preguntar l’Adam, mirant-lo desconcertat.

—Un procés de raonament global, fill. I l’experiència d’uns quants anys al cos diplomàtic. Aquesta bèstia és un monstre sense cor ni consideració per ningú ni per res. A la llum del dia no és ni de bon tros tan perillosa com quan té la fosca per protegir-la. A més, sabem per experiència pròpia que té algun motiu per dissimular els seus moviments. Malgrat la seva grandària i aquella força tan fora del corrent, no gosa atacar obertament. Al capdavall, no és més que una serp, i per naturalesa s’ha d’arrossegar i recargolar i avançar furtivament, amb astúcia. No atacarà mai si pot fugir, tot i que sap molt bé que la fugida li pot resultar fatal. De què va la carta?

Sir Nathaniel hi posava un to pausat, segur. Quan es comprometia en una confrontació d’intel·ligències, era tot diplomàcia.

—Ens convida a la Mimi i a mi a prendre el te aquesta tarda a l’Arbreda de Diana i espera que vostè també accepti la invitació.

Sir Nathaniel va somriure.

—Fes-me el favor de demanar a la senyora Salton que accepti en nom de tots nosaltres.

—Segur que està ordint alguna maldat. Seria més prudent no anar-hi, això segur.

—Hi ha un antic truc que, en diplomàcia, s’aprèn de seguida, Adam: cal lluitar en el terreny que tu tries. És cert que en aquesta ocasió el lloc l’ha triat ella, però també ho és que, en acceptar-lo, ens el fem nostre. Altrament, ella no entendrà per què ho fem, i la seva pròpia mala consciència —si és que en té, de dolenta o de bona—, la seva por i el dubte jugaran a favor nostre. No, amic meu, això s’ha d’acceptar de totes totes.

L’Adam no va dir res; en silenci va alçar la mà, que el seu company encaixà; no calia ni una paraula.

Quan s’acostava l’hora del te, la Mimi va preguntar a sir Nathaniel com hi anirien.

—És importantíssim anar-hi amb gran cerimònia. La notícia ha de córrer. —La Mimi se’l va mirar amb aire interrogatiu—. I tant, estimada joveneta, en les circumstàncies actuals el fet de fer-ho públic ens dóna una gran cobertura. No t’estranyi que quan siguem a l’Arbreda de Diana t’arribi algun missatge, que ens n’arribi algun a tots o a qualsevol de nosaltres.

—Ja ho entenc! —va dir la senyora Salton—. Ho té tot previst.

—Tot, estimada meva. Tot el que he après a les corts estrangeres i entre gent civilitzada i per civilitzar ho utilitzarem a favor nostre les hores vinents.

La veu de sir Nathaniel era molt seriosa i va convèncer la Mimi de la gravetat de la situació.

Quan va arribar el moment, van sortir en un carruatge de dos cavalls extraordinaris que, en un tres i no res, va recórrer els pocs quilòmetres del camí. Abans d’arribar a la reixa de l’entrada, sir Nathaniel es va adreçar a la Mimi:

—Hem quedat amb l’Adam que faríem servir determinats senyals si es produïa algun problema. És una qüestió que no té res a veure amb tu directament. Ara bé, si et demano a tu o a l’Adam de fer alguna cosa, heu de mirar de fer-ho sense perdre ni un segon. Mirarem de superar un moment d’aquests amb l’aire despreocupat. De tota manera, no penso pas que calgui res d’això. El Cuc Blanc no farà servir la força, per molta que en tingui. El que pugui intentar avui, el mal que ens compti fer, agafarà la forma d’un complot secret. Ja arribarà el moment en què utilitzarà la força, però, si no vaig errat, no serà pas avui. Les persones que ens portin el missatge no solament ens faran de testimonis, sinó que ens poden ajudar a apartar el perill. —Com que veia que la noia encara hi posava un aire d’interrogació, va continuar—: El que ja no sé és de quina mena de perill es pot tractar, no m’ho puc ni afigurar. Segur que es presentarà com una circumstància corrent, però per això no serà pas menys perillosa. Bé, ja som a la porta. Ara, molt de compte amb tot, per insignificants que semblin els detalls. Si conservem la calma, tenim mitja batalla guanyada.

Quan van entrar al vestíbul, hi van trobar una colla d’homes vestits amb lliurea. Es van obrir les portes del saló i va comparèixer lady Arabella a donar-los la benvinguda. En acabat, ella mateixa els va convidar a passar en una altra sala, on els van servir el te.

L’Adam estava completament a l’aguait, la sospita no l’abandonava. A l’extrem d’aquella sala va veure una porta de ferro amb plafons, de la mateixa forma i del mateix color que la porta que donava a la sala del pou per on havia desaparegut l’Oolanga. Aquella imatge el va espantar i es va quedar tot quiet al pas de la porta. No es va moure per res, ni tan sols parpellejava, però es va adonar que sir Nathaniel se’l mirava atentament, i li va semblar que feia un gest d’aprovació.

Es van asseure tots al voltant de la taula preparada per al te, mentre l’Adam encara era al pas de la porta. Lady Arabella es ventallava, s’anava queixant de la calor i va dir a un dels lacais que obrís totes les portes exteriors.

La reunió seguia el seu curs quan, tot d’una, la Mimi es va aixecar amb una expressió esglaiada; en aquell precís moment els dos homes van notar un fum espès que es començava a escampar per la sala, un fum que els mig ofegava. Els lacais es van fer cap a la porta interior. El fum s’anava fent més espès i deixava anar una olor acre. La Mimi, que rebia directament el fum que venia de la porta oberta, es va apartar esbufegant i es va acostar a la porta interior; la va obrir de bat a bat i en va córrer una fina cortina de seda que hi havia fixada als muntants. El corrent que va entrar per aquella porta oberta li va tirar la fina seda al damunt, i ella, espantada, va estripar la cortina, i aquesta va caure embolcallant-la de cap a peus. Va arrencar a córrer traspassant la porta oberta sense adonar-se del que feia. Primer l’Adam i després sir Nathaniel hi van córrer al darrera. L’Adam va agafar la seva esposa pel braç i la va aturar; sort que ho va fer a temps, perquè la Mimi era just davant del forat negre del pou, que ella no veia perquè encara duia la cortina de seda al cap. El terra relliscava de mala manera: devien haver-hi vessat algun oli negre i espès. Quan va ser a tocar de la vora del pou, va perdre el control dels peus i va ensopegar endavant, cap al forat.

Així que l’Adam va veure la relliscada de la Mimi, va agafar impuls cap enrera sense deixar-li anar el braç en cap moment. Amb el pes d’ell va aconseguir arrossegar-la, allunyar-la del forat i tots dos van caure a terra, fora del tros que tenia el terra untat. En un moment es van alçar, van passar de pressa la porta i van sortir a la llum del dia, amb sir Nathaniel al seu darrera. La parella estava blanca com la cera, i en canvi el vell diplomàtic tenia un aire calmat i fred. L’Adam i la seva esposa es van tranquil·litzar i animar quan van veure el domini d’aquell home. Tots dos van mirar de seguir-ne l’exemple, davant de l’astorament dels lacais, que van veure com, després d’haver-se escapat d’un perill tan terrible com aquell, caminaven tots junts alegrement i que, després d’un gest d’invitació que havia fet sir Nathaniel amb la mà, tornaven a entrar a la casa.

Lady Arabella, blanca com la cera, va reemprendre el servei del te com si res no hagués passat. El bol de buidar les tasses era ple de papers marronosos mig cremats.

Sir Nathaniel observava minuciosament la seva amfitriona i va aprofitar la primera oportunitat que va trobar per murmurar a l’Adam:

—L’atac de debò encara no ha arribat… se la veu massa quieta. Si veus que allargo la mà a la teva esposa per endur-me-la a fora, surt de seguida i digues-li que s’afanyi. No perdis ni un segon, encara que hagueu de muntar un espectacle. Xxxist!

Es van tornar a situar al voltant de la taula, i els servents, obeint l’ordre de lady Arabella, els van tornar a servir te.

A partir d’aquell moment, a l’Adam, que tenia la sensibilitat a flor de pell, li va semblar que aquella reunió era com un terrible somni. La Mimi estava tan atrapada per la basarda del moment i la idea de la del futur, pel terror del perill que havia superat, que tenia els sentits mig balbs. De tota manera, continuava determinada a passar la prova, segura de tirar endavant passés el que passés. Sir Nathaniel estava com sempre: tranquil, pensarós, amb un aire molt digne i un domini total de si mateix. L’Adam veia clar que la Mimi estava molt intranquil·la, i ho veia per la manera com anava girant el cap per mirar a una banda i l’altra, els canvis sobtats del color de la cara, la respiració accelerada, que alternava amb estones d’una calma prou sospitosa; tot plegat, trobava que eren proves d’una certa pertorbació mental. Per a la Mimi, l’actitud de lady Arabella semblava una barreja d’amabilitat envers els convidats i de consideració personal; fins i tot li costava d’imaginar que algú pogués ser més sol·lícit i gentil envers un convidat.

Quan van haver acabat de prendre el te i els criats van tenir el servei recollit, lady Arabella, bo i agafant la Mimi de la cintura, la va portar cap a la sala del costat, on guardava una col·lecció de fotografies en diferents llocs de l’estança. Es van asseure de costat i es van posar a mirar-les. Mentrestant, els servents van tancar totes les portes d’aquelles sales i també la que s’obria de l’altre costat, que donava al pou i a la sendera de fora. Tot d’una, sense que passés res especial, la llum d’aquella sala va anar minvant. Sir Nathaniel, que s’havia assegut al costat de la Mimi, es va aixecar de pressa, i amb el crit de «Ràpid!», li va agafar la mà i la va arrossegar cap a fora de la sala. L’Adam va agafar l’altra mà de la seva esposa i entre els dos homes la van fer sortir per la porta que els criats estaven a punt de tancar. Tot primer, els va resultar difícil trobar el camí en la densa foscor. Però, per a tranquil·litat de tots plegats, quan l’Adam va fer un fort xiulet, el carruatge i els cavalls, que havien estat a l’espera en una recolzada de la carretera, van acudir de pressa. Sir Nathaniel i l’Adam van ajudar a pujar —gairebé van llançar— la Mimi al carruatge. El postilló va ventar fuetada, cop d’esperó, i el vehicle, trontollant amb la velocitat, va travessar la reixa i va agafar la carretera rabent. Al seu darrera quedava un gran rebombori: servents que corrien d’una banda a l’altra, crits donant ordres, portes que petaven, i en algun punt de la casa, que semblava cap a la part del darrera, una fressa molt estranya. Els cavalls tenien tots els nervis en tensió i galopaven desbocats carretera enllà. Els dos homes aguantaven la Mimi, abraçant-la amb posat protector. Pel camí es van trobar al davant d’una sobtada elevació del terreny, però els cavalls, panteixant fortament, la van superar en un moment i van guanyar velocitat en la baixada.

Seria temerari afirmar que la Mimi o l’Adam no experimentaven la basarda en tornar a la Torre del Mal Averany. La Mimi estava molt més espantada que el seu marit, ja que aquest tenia els nervis més temperats i estava un pèl més avesat al perill. Tanmateix, ella va demostrar una gran valentia, i, com sempre, l’esforç va tenir la seva compensació. Quan va tornar a ser a l’estudi de dalt de tot de la torre, gairebé va oblidar els terrors que els assetjaven a fora, a la foscor. Ella no va fer ni l’intent de donar una ullada a través de la finestra, cosa que l’Adam va provar, encara que no va veure res. El clar de lluna il·luminava tota la rodalia, però enlloc no es veia aquella trèmula línia de llum verda.

La tranquil·litat de la nit va fer molt de bé a tots; el perill, com que no es veia, semblava llunyà. Fins en determinats moments costava de creure que hagués existit. Amb l’ànim recuperat, l’Adam es va aixecar aviat i va sortir a donar un vol pel Cim, on no va observar cap canvi vistent pel que fa a la vida de Castra Regis. El que sí que va veure, i el va deixar força astorat, quan ja tornava cap a casa, va ser lady Arabella, amb el vestit blanc i cenyit i el collaret d’ermini, que en aquella ocasió no duia les maragdes, sortint de l’Arbreda de Diana en direcció al castell. L’Adam va estar rumiant sobre aquella aparició i intentant trobar-li algun sentit fins que es va trobar entaulat amb la Mimi i sir Nathaniel a l’hora d’esmorzar. Van menjar en silenci. El que havia passat, passat estava, tots ho sabien prou bé. A més, no constituïa pas un tema de conversa gaire agradable.

L’esperó de la conversa va ser el comentari de l’Adam sobre el fet que havia vist lady Arabella que es dirigia cap a Castra Regis. Llavors tots van dir la seva quant a aquella dona i sobre les intencions que podia alimentar envers l’Edgar Caswall. La Mimi parlava de la dama amb un gran ressentiment. No havia oblidat —ni oblidaria mai— el dia que, per fer mal a la Lilla, aquella dona s’havia associat amb el negre. Quant a l’aspecte social, trobava molt desagradable que anés al darrera d’aquell ric propietari, «que s’hi llancés a sobre tan descaradament», comentava la Mimi. Va demostrar un gran interès quan va saber que el gran estel encara volava per damunt de la torre d’en Caswall. Però no va gosar anar més enllà en el tema. L’únic comentari que va fer després va ser sobre la immensa sorpresa que li provocava la «barra» de la dama en mirar de dissimular les seves accions criminals i la insolència de donar per suposat que els altres també les havien passades per alt.





XXIV. UNA PROPOSICIÓ ESFEREÏDORA


Com més pensava la Mimi en els darrers esdeveniments, més desconcertada estava. Què significava tot allò? Què podia significar, fora que hi hagués un error patent en algun lloc? Podia ser que algun d’ells… que tots ells s’haguessin equivocat, que aquest Cuc Blanc no hagués existit mai? Ho mirés com ho mirés, hi havia alguna cosa que no podia copsar. El fet de no creure en el que semblava real comportava destrossar els mateixos fonaments de la certesa… Tanmateix, a l’antiguitat, hi havia hagut monstres a la terra, i també gent que havia cregut en aquests canvis d’identitat tan misteriosos. Tot plegat era molt estrany. S’imaginava què pensaria d’ella una persona de fora, posem per cas un metge, si li explicava que havia anat a prendre el te amb un monstre antediluvià i havien estat atesos per uns criats dels nostres dies.

L’Adam va tornar del passeig més optimista, feia temps que no tenia el cap tan clar. Igual que la Mimi, havia passat la fase del dubte i la incapacitat de creure que tot allò fos cert, tot i que a ell no l’havia afectat tant. Tanmateix, la idea que la seva esposa patís els efectes d’aquella experiència tan horrorosa l’esperonava. Es va quedar una estona amb ella i després va anar a buscar sir Nathaniel per parlar de l’assumpte. Sabia que el sentit comú de l’ancià i la seguretat que tenia en si mateix, juntament amb la seva experiència, els havia de ser molt útil.

Sir Nathaniel havia arribat a la conclusió que, per alguna raó que no acabava d’entendre, lady Arabella havia canviat els plans, i, de moment, havia optat per una actitud pacífica. Es decantava a pensar que aquell nou comportament anava lligat al fet que la seva influència sobre l’Edgar Caswall havia augmentat prou perquè ella donés per fet que el tenia sotmès als seus encants.

De fet, lady Arabella havia vist en Caswall aquell mateix matí, quan havia anat a Castra Regis, on havien tingut una llarga conversa sobre la possibilitat de la seva unió. En Caswall, sense estar massa entusiasmat amb el tema, s’havia mostrat cortès i atent; ella, tornant cap a l’Arbreda de Diana, quasi es felicitava del nou tombant que podia agafar la seva vida. Aquesta idea, quedava clar que la tenia en ment per la carta que va escriure un xic més tard a l’Adam Salton. Li va fer portar per un criat i deia:

«Apreciat senyor Salton:

M’agradaria saber si tindria l’amabilitat d’aconsellar-me, i, cas que estigués a la seva mà ajudar-me, en un assumpte de negocis. Fa una temporada que tinc al cap de vendre l’Arbreda de Diana, però ho he anat ajornant fins ara. La propietat és meva i, per tant, en puc disposar sense consultar-ho a ningú. La va comprar el meu difunt marit, el capità Adolphus Ranger March, el qual, d’altra banda, tenia una altra residència, la Carena, a Appleby. Amb l’adquisició va disposar de tots els drets, incloent-hi els de l’explotació de mines i l’esportiva. Quan va morir, em va deixar tota la propietat a mi. Em sabrà greu deixar aquest indret, que ara ja guarda per a mi records molt preciosos i entranyables: la memòria dels dies feliços de quan era casada de nou i de l’home que vaig estimar i que em va estimar tant. Estaria disposada a vendre la propietat per un preu raonable, sempre que, és clar, el comprador sigui una persona adient i compti amb la meva aprovació. Em permeto suggerir-li que vostè mateix seria la persona ideal. Però no goso esperar tant, més aviat se m’ha acudit que entre els seus amics australians hi podria haver algú que desitgés establir-se en el vell país i fixar la residència en una de les regions amb més interès històric d’Anglaterra, farcida d’històries i de llegenda, i situada en un emplaçament de gran interès històric. Es tracta d’una propietat que, encara que sigui petita, està en perfecte estat, i té àmplies possibilitats de desenvolupament, així com una colla de drets incerts, o pendents, que daten d’abans dels temps dels romans i fins i tot dels celtes, que en van ser els primers propietaris. A més, la casa s’ha mantingut sempre au dernier cri. Se’n podria arranjar la transferència immediata. Els meus advocats li poden proporcionar, a vostè o a qui vostè em recomani, tota mena de detalls econòmics i històrics. Només li demano una paraula d’acceptació o de negativa, la resta la deixaríem als nostres agents. Ja em dispensarà que el molesti amb aquest assumpte. Sempre a la seva sincera disposició,

ARABELLA MARCH»



L’Adam va llegir la carta unes quantes vegades, i després, un cop va haver pres la determinació, va anar a preguntar a la Mimi si hi tenia cap inconvenient. Ella li va respondre, amb una esgarrifança, que en aquest aspecte, així com en tots, estava disposada a fer el que ell desitgés.

—Estimada meva, jo voldria que tu jutgessis el que és millor per a nosaltres. Respon amb plena llibertat segons el que tu creguis què cal fer i el que et dicti la consciència. Estem a les mans de Déu, que és qui ens ha guiat fins aquí i ho continuarà fent fins que es compleixin els seus designis.

De l’habitació de la seva esposa, l’Adam se’n va anar de dret a l’estudi de la torre, on sabia que en aquells moments trobaria sir Nathaniel. L’ancià era sol, així és que, després que li respongués amb un «Endavant» al seu truc, l’Adam va entrar, va tancar la porta i es va asseure al seu costat.

—Li sembla que faria bé de comprar l’Arbreda de Diana?

—Alabat siga Déu! —va dir l’altre, sorprès—. I per què dimonis voldries fer una cosa així?

—El cas és que he jurat que destruiria aquest Cuc Blanc, i trobo que si tinc possibilitat de controlar-ne el Catau, la comesa em seria més fàcil i m’estalviaria complicacions.

Sir Nathaniel va vacil·lar més estona del normal abans d’obrir la boca. S’ho va pensar a fons.

—Sí, Adam, la teva idea té prou sentit comú, malgrat que tot primer m’hagi sobresaltat. Vist des del punt de vista que sigui, faries bé de comprar la propietat, i de tancar el tracte com més aviat millor. Si et calen diners, de moment, m’ho fas saber i jo et puc fer de banquer.

—Moltes gràcies, de debò, però ara com ara tinc més diners dels que necessito. Estic content que hi estigui d’acord.

—És una propietat d’un gran valor històric, i com més temps passa més guanya. A més, et diré una cosa que, tot i que avui no és més que una conjectura, si no m’erro, pot afegir molt de valor a la propietat. —L’Adam se l’anava escoltant—. Has rumiat algun cop d’on ve aquest nom antic d’«El Catau del Cuc Blanc»? Sabem que hi havia una serp que en aquell temps en deien un cuc. Ara bé, per què blanc?

—La veritat és que no ho sé, no hi he pensat mai. Era una cosa que la donava per feta.

—El mateix que em va passar a mi al principi, fa molts anys. Però després vaig anar rumiant i rumiant, buscant-ne la raó.

—I quina és la raó?

—Simplement, únicament que aquella serp o cuc era blanc. Estem a prop del comtat d’Stafford, on es va crear i va créixer la gran indústria de la porcellana. Gran part de la riquesa d’Stafford ve dels grans jaciments de caolí que s’hi han anat trobant de tant en tant. Aquests jaciments, en una època determinada, es van esgotar. Però, durant segles, els aventurers d’Stafford van buscar el preciat caolí de la mateixa manera que els pagesos i els exploradors d’Ohio i de Pennsilvània van buscar petroli. La persona que té una propietat on es pot trobar caolí disposa d’una espècie de mina d’or.

—Sí, i després…? —el jove semblava desconcertat.

—El que en principi en van dir «Cuc», que és el que va donar nom al lloc, havia de trobar una via directa descendent cap a les maresmes i mulladius. Doncs bé, l’argila és un material en el qual es pot penetrar fàcilment, i el forat original podria molt ben ser que hagués travessat un jaciment de caolí. Un cop oberta la via, havia de convertir-se en una espècie de carretera per al Cuc. Però, tenint en compte que per pujar una distància tan llarga li calia fer molt de moviment, hem de comptar que amb el frec aquesta argila blanca se li anava enganxant a la pell rugosa. El camí de descens devia ser fàcil, però la pujada, molt diferent, i, quan el monstre apareixia al món exterior, la crosta d’argila blanca del frec es devia veure fresca. D’aquí ve el nom, que no té cap significat críptic, sinó que respon a un fet. A veure, si aquesta suposició fos certa, i no veig per què no, hi hauria d’haver un jaciment d’argila blanca de molt valor, probablement a una gran profunditat.

El comentari de l’Adam va complaure l’ancià.

—Tinc tot el pressentiment que ha trobat, més ben dit, que ha raonat una gran veritat.

Sir Nathaniel va continuar tot satisfet:

—Quan el món dels negocis descobreixi el valor de la teva troballa, serà convenient que tinguis en regla el títol de propietat. Tu et mereixes aquests guanys.

Ajudat pel seu amic, l’Adam va fer els tràmits de la propietat sense perdre gens el temps. Després, va anar a veure el seu oncle i li va explicar l’operació. El senyor Salton va estar molt content de saber que el seu jove parent havia aconseguit una magnífica propietat, que, d’altra banda, li donava una gran rellevància en el comtat. Li va fer una sèrie de preguntes, preocupat per la Mimi i pel cas del Cuc Blanc, però l’Adam el va tranquil·litzar.

L’endemà al matí, quan l’Adam va anar a veure el seu amfitrió a la sala de fumar, sir Nathaniel li va preguntar com pensava tirar endavant el que havia promès.

—Has entreprès una qüestió complicada. Per destruir un monstre d’aquests calen gairebé els treballs de l’Hèrcules, ja que no solament tens en contra la seva mida, el pes i el poder, que et són desconeguts, sinó la banda oculta que per ella mateixa ja representa una dificultat insalvable. El Cuc domina tots els elements, fora del foc, i el cas és que no veig com es pot utilitzar el foc per atacar-lo. Sempre té la solució d’enfonsar-se en la terra, de la manera que té per mà, i no series capaç d’arribar-hi ni que disposessis de la mina de carbó més gran del món. Però també diria que deus tenir algun pla al cap —li va dir amb gran cortesia.

—Sí que el tinc. És clar que no sé si passarà la prova de la pràctica.

—I es pot saber quin és?

—El meu raonament va per aquí: a l’època dels avalots del cartisme, entre els cercles financers va córrer el rumor que hi hauria un atac al Banc d’Anglaterra. Arran d’això, els directors de la institució van consultar amb moltes persones que comptaven que sabrien quins passos s’havien de fer en aquelles circumstàncies, i a la fi van decidir que la millor protecció contra el foc, que era el que temien, no era l’aigua, sinó la sorra. Per dur a terme el pla, es van proveir d’unes quantes tones de sorra, d’aquesta que vola amb el vent i es fa servir pels rellotges de sorra. Van col·locar-ne per tot l’edifici, sobretot en els punts que creien més susceptibles de rebre l’atac.

»De seguida que l’Arbreda de Diana sigui meva, pensava fer-hi portar una gran quantitat de sorra d’aquesta, i haig de mirar de trobar aviat l’ocasió de ficar-ne al pou, ja que compto que amb el temps quedarà cegat. D’aquesta manera, lady Arabella, en la seva forma de Cuc Blanc, es trobarà aïllada del refugi. La boca és molt estreta i té uns quants centenars de metres de profunditat. El pes de la sorra que pugui contenir no seria suficient per obstruir-lo, però la fricció d’un cos com aquell lluitant-hi en contra segur que seria terrible.

—Un moment! I quin paper hi jugaria la sorra en la destrucció?

—Directament, cap. Però mantindria el monstre en lluita i al seu lloc mentre jo tiraria endavant la resta del pla.

—I la resta quina és?

—A mesura que es vagi tirant la sorra al pou s’hi pot anar llençant també una bona quantitat de dinamita!

—Molt bé. Però com explotarà la dinamita? Perquè, suposo que és el que pretens. No hi caldrà una metxa o cable per a cada paquet de dinamita?

L’Adam va somriure.

—Avui dia ja no. Això ja ha estat provat a Nova York. Van col·locar quatre-cents quilos de dinamita en llaunes tancades al voltant d’unes excavacions. Finalment van fer explotar una càrrega de pólvora que, per simpatia, va abrandar la dinamita. Va ser un gran èxit. Els que no eren experts en explosius comptaven que es trencarien tots els vidres de Nova York. Però el que va passar és que no es va produir cap dany fora de la zona delimitada, malgrat que havien estat minades sis hectàrees de roques. Tota la roca va quedar esmicolada i només van quedar intactes els murs i els pilars de suport.

Sir Nathaniel va fer que sí amb el cap.

—Em sembla un bon pla, un pla excel·lent. Ara que, si s’han de destrossar tants metres de pou, s’esberlaran tots els voltants.

—I els lliurarem del monstre per sempre més —va afegir l’Adam, sortint de l’habitació per anar a veure la seva esposa.





XXV. L’ÚLTIMA BATALLA


Lady Arabella va donar instruccions als seus advocats perquè acceleressin els tràmits del traspàs de l’Arbreda de Diana, de manera que l’Adam va haver d’esperar ben poc per prendre possessió de la propietat. Després de l’entrevista amb sir Nathaniel, havia fet els primers passos per engegar el seu pla d’actuació. De cara a aconseguir un bon proveïment de sorra, va donar ordres al majordom perquè preparés un elaborat sistema de recobriment de tot el sòl de la mansió. La gran pila de sorra, procedent de les badies de la costa gal·lesa, anava creixent a la part del darrera de l’Arbreda. Ningú no va sospitar que aquell material pogués servir per un altre objectiu que el que era de domini públic.

Lady Arabella, que potser era l’única persona que podia haver sospitat, estava tan atrafegada en l’acuit de l’Edgar Caswall de cara al matrimoni que no tenia temps per plantejar-se una idea tan estranya com aquella. Ni tan sols s’havia mogut de casa, malgrat haver traspassat ja la propietat.

L’Adam va fer construir un cobert de metall ondulat darrera de l’Arbreda i allí va emmagatzemar els explosius. Quan ho va tenir tot a punt, i com que trigava el moment adequat, es va resignar a esperar, tot satisfet. A fi de matar el temps, va centrar l’interès en altres coses, fins en l’estel d’en Caswall, que encara voleiava pel damunt de la torre de Castra Regis.

La pila de sorra va arribar a unes proporcions que va sobtar els administradors i pagesos de la contrada. L’hora de l’esperat cataclisme s’acostava de pressa. L’Adam desitjava, encara que en va, trobar una oportunitat que semblés natural per fer una visita a en Caswall a la torre de Castra Regis. Finalment, un matí, va trobar lady Arabella que anava cap al castell, i, armant-se de coratge, li va demanar si la podia acompanyar. Aquella proposició va alegrar la dama, ja que casava amb el seu objectiu. Van arribar, doncs, plegats al castell i van anar directament cap a la sala de la torre. En Caswall va quedar tot sorprès de veure l’Adam, però va posar tanta punya en el paper d’amfitrió que ni tan sols l’Adam se’n va adonar. Van sortir tots tres a l’exterior de la torre, on en Caswall els va explicar el mecanisme d’elevació i descens de l’estel, bo i aprofitant per fer-los una demostració sobre els moviments dels estols d’ocells i la forma gairebé instantània en què responien al descens i l’ascens de l’estel.

Quan se’n tornaven de Castra Regis, lady Arabella va preguntar a l’Adam si li podia demanar un favor. Davant de la resposta afirmativa del jove, li va explicar que, abans d’abandonar definitivament l’Arbreda de Diana, on havia viscut tant temps, li agradaria saber la profunditat del pou. L’Adam es va alegrar de poder-la complaure, i no pas per cap sentiment envers la dama, sinó perquè estava buscant un pretext plausible per examinar el passatge del Cuc i evitar alhora les sospites que pogués aixecar la seva presència per allí. Es va fer portar de Londres un aparell de so Kelvin i la llargada suficient de filferro de piano per sondar la profunditat. El filferro va passar sense dificultat pel torn, i, un cop va quedar fixat sobre la boca del pou, va esperar el moment propici per a l’experiment definitiu.

Entretant, al mas Mercè, la vida transcorria plàcidament. Si bé la Lilla trobava a faltar la seva cosina, el tarannà diari tampoc no s’havia alterat tant per a ella, ja que, quan va haver superat la primera impressió, les coses van continuar com sempre. Només hi havia una diferència: mentre continuava la rutina de la llar, la Lilla estava contenta de mantenir l’ambició ben lluny del seu abast i d’encarar-se amb la vida com havia fet d’ençà del seu record. Però el casament de la Mimi l’havia feta rumiar; com és natural, va arribar a la conclusió que a ella també li calia un company. En realitat, per allí hi havia poques possibilitats, es veia ben poc moviment en aquest sentit pels encontorns del mas. Tot i que no li agradava el caràcter de l’Edgar Caswall, i li havia agafat una certa por quan havia mantingut la pugna amb la Mimi, veia que era un partit excel·lent, molt millor del que ella tenia dret a esperar. Una reflexió d’aquestes pesa molt en una dona, i encara més en una de la seva classe. De manera que, fet i fet, deixava que els esdeveniments seguissin el seu curs per poder obrar d’acord amb el que sortís.

Tanmateix, a mesura que va anar passant el temps, va tenir prou raons per creure que tot plegat no agafava pas el camí adient per a la seva felicitat. No podia pas tancar els ulls davant de determinats fets pertorbadors, entre els quals hi havia l’existència de lady Arabella i la intimitat cada cop més gran d’aquesta amb l’Edgar Caswall. També calia tenir en compte la naturalesa freda i arrogant d’aquell home, que xocava tant amb l’ardor, que és a la base dels somnis de felicitat d’una joveneta.

No gosava ni pensar fins a quin punt haurien de canviar les coses si s’hi hagués de casar. En resum, que no tenia pas una perspectiva venturosa, i sempre tenia aquell desig secret que alguna cosa havia de succeir per alterar l’ordre que regnava en aquells moments.

Quan la Lilla va rebre una nota de l’Edgar Caswall en què li preguntava si podia passar a prendre el te l’endemà a la tarda, el cor li va fer un salt. Ni que hagués estat només per al seu pare, no podia pas rebutjar la invitació, ni mostrar una manca de disposició que es pogués interpretar com a descortesia. En aquell moment enyorava molt la Mimi, més del que s’atrevia a pensar. Fins llavors sempre havia tingut la seva cosina per companya, com a persona que la comprenia i li oferia un suport lleial. Ara ella era fora, i amb ella se n’havien anat un miler de coses: la tendresa, la tranquil·litat, el suport… I en el seu lloc havia quedat un terrible i dolorós buit.

Durant aquella tarda, el vespre i l’endemà al matí, el sentiment de solitud de la pobra Lilla va anar creixent fins a convertir-se en una gran angoixa. Per primer cop era conscient de la pèrdua, com si el patiment anterior no hagués estat més que una preparació. Tot el que veia, tot el que recordava o pensava quedava a l’acte carregat de records intensos i punyents. I al damunt de tot, experimentava una nova basarda. La reacció d’aquest sentiment de seguretat, que l’havia envoltat tota la vida, davant d’una aprensió que no l’abandonava, en alguns moments se li feia pràcticament insuportable. Estava tan espantada que sovint pensava que tant li feia morir com viure. Això no obstant, i deixant de banda els sentiments, sabia que abans que tot hi havia el deure, així l’havien pujada, de manera que es va preparar posant-hi tot l’esforç per encarar-se amb el que li oferís el futur.

De tota manera, la pugna llarga i dura que havia lliurat la Lilla per aconseguir l’autocontrol es reflectia en el seu aspecte: se la veia malalta i feble. Realment estava en un estat de debilitat, abatuda, se li feien uns cercles negres al voltant dels ulls, fins i tot els llavis els tenia pàl·lids i era constantment presa d’un tremolor que no podia controlar. Per a ella constituïa una gran desgràcia que la Mimi fos lluny, ja que l’amor de la cosina havia anat superant tots els punts foscos, havia portat la llum al malaurat estat de salut de la noia. La Lilla era completament incapaç de fer res per escapar-se del tràngol que tenia al davant; però la seva cosina, amb l’experiència que tenia, a partir de les pugnes anteriors amb el senyor Caswall, sobre l’estat en què quedava ella, hauria pres les mesures convenients, fins i tot, si calia, alguna de peremptòria, per evitar que allò es repetís.

L’Edgar va arribar puntualment a l’hora que ella havia fixat. Quan va veure a través del vidre que s’acostava a la casa, va tenir un trasbals nerviós terrible. De tota manera, es va armar de coratge i va aconseguir que, pel seu aspecte i comportament, durant els primers moments ell no s’adonés de res. Una altra cosa que l’aterria era pensar que aquell home duria al darrera l’ombra negra de l’Oolanga. Li va treure un pes de sobre veure que el negre no apareixia per allí amb aquell seu aire furtiu. També havia temut, encara que potser no tant, que comparagués lady Arabella a complicar-li encara més les coses.

Amb la previsió normal d’una dona que es troba en una situació difícil, havia disposat la taula per al te de manera que quedés subtilment establerta la diferència social que hi havia entre ella i el seu convidat. Havia triat, doncs, que tant el servei com el menjar fossin el màxim d’humils. En comptes de presentar la tetera de plata i les tasses de porcellana xinesa, havia disposat una tetera de terrissa com la que feien servir normalment a la cuina del mas. I el mateix havia previst per a les tasses i els platets de porcellana de Delft i per a la gerreta de la llet. El pa era moreno i fet a casa. La mantega era molt bona, ja que l’havia feta ella mateixa, i la mel i les confitures també eren de casa. El rostre li lluí de satisfacció quan el convidat es va mirar la taula amb aire altiu. Allò representava un xoc per a ella, perquè sempre s’alegrava d’oferir als seus convidats els petits detalls que tenia a l’abast, però en aquella ocasió havia hagut de sacrificar aquell plaer i alguns altres.

El rostre d’en Caswall es veia més determinat i ferreny que mai: aquells ulls penetrants semblava que la travessessin de dalt a baix. A la noia, se li va encongir el cor quan va pensar el que vindria després, com podria acabar allò, si anava així el principi. A tall de protecció, encara que només pogués ser de caire sentimental, havia portat allí les fotos de la Mimi, del seu avi i de l’Adam Salton, a qui a hores d’ara ja considerava com un germà, una persona en qui confiar. Es va posar totes aquestes fotos prop del cor, i la mà se n’hi anava de tant en tant quan els sentiments de cohibició, de malfiança o basarda se li feien tan evidents com per interferir en la calma, que veia imprescindible per superar el tràngol.

Al principi, l’Edgar Caswall es va comportar amb educació i cortesia, fins i tot amb consideració envers la noia; però, al cap d’una estona, quan va entendre que cada cop es resistia més al seu domini, va deixar completament de banda la vigilància i va deixar palesa l’actitud preponderant que havia mostrat en altres ocasions. De tota manera, ella estava preparada per resistir, tant per l’experiència que li havien proporcionat les vivències anteriors com per l’instint de pugna que duia a dins. Així, doncs, a mesura que anava passant l’estona, una cosa i l’altra anaven guanyant terreny, mantenint l’equilibri del començament.

Sense avís previ, la batalla psíquica entre tots dos es va intensificar, i en aquest pic, tant les forces negatives com les positives eren a favor de l’home. La dona es trobava sola, deprimida i sense cap mena de suport; no tenia res al seu favor, fora de la victòria en les dues pugnes anteriors; en canvi l’home, malgrat que també li faltava el suport de lady Arabella i de l’Oolanga, tenia tota la fortalesa, se sentia tranquil i veia les circumstàncies favorables. No era res d’estrany, doncs, que el seu instint de dominació trobés oportunitat d’afermar-se. Li va adreçar la primera mirada, conscient de la força que comportava, i, en veure l’efecte que feia a la noia, va quedar convençut que la victòria era seva.

Al cap de poc, a la Lilla li va flaquejar la feble determinació que havia aconseguit: va veure que la contesa es lliurava amb gran desigualtat, que es veia incapaç d’aplicar els seus afanys. Com que no tenia res d’egoista, no tenia per a ella les mateixes armes que hauria fet valer en defensa d’un altre ser estimat o per al qual sentís una gran inclinació. L’Edgar va notar que se li relaxaven els músculs de la cara, el front, i com li pesaven les parpelles, que eren a punt de tancar-se. La Lilla feia uns esforços terribles per recuperar aquelles forces, que notava que l’abandonaven, però durant una bona estona no va trobar el camí. Sort que, després, es va produir una interrupció, que va constituir un gran estímul. A través de la finestra, va veure que lady Arabella passava el portal del mas i anava avançant cap a l’entrada. Anava vestida de blanc i cenyida, com sempre, cosa que destacava la seva figura esvelta i sinuosa.

La visió d’aquella silueta va aconseguir en la Lilla allò que no havia assolit el gran coresforç. Els ulls li van espurnejar, i en un moment va notar que una nova vida li eixia de dins. L’entrada de lady Arabella, amb aquell posat indiferent, arrogant, en va augmentar l’efecte de tal manera que, quan totes dues dones es van trobar tu per tu, s’inicià una nova batalla. El senyor Caswall també va agafar nou valor en veure la dama: es va sentir altre cop amo de la situació. Les mirades, que va intensificar, van aconseguir els efectes més enèrgics de tota la tarda. La Lilla semblava completament vençuda; la cara ara li agafava un to pujat, ara blanc com la cera; ningú no hauria dit que li quedés un bri de vitalitat. Els genolls no l’aguantaven i estava a punt de caure quan va tenir la gran sorpresa, la immensa il·lusió de veure que entrava la Mimi, corrent, esbufegant.

La Lilla se li acostà de pressa i totes dues es van agafar les mans. Amb aquella acció va semblar que esperonés la seva cosina amb un nou sentit del poder, que la mateixa Mimi no havia experimentat mai. Va abrandar la mà enlaire, davant de l’Edgar Caswall, fent-lo retrocedir en cada moviment, fins que, a l’últim, gairebé el va llançar a través de la porta, que ella mateixa havia deixat oberta, bo i fent-lo caure tan llarg com era a la sendera de grava de davant del mas.

Llavors sí que es va produir l’esfondrament total de la Lilla; sense articular ni un so, es va desplomar.





XXVI. CARA A CARA


La Mimi va tenir un gran sobresalt. En alguna ocasió havia vist la Lilla a punt de desmaiar-se, però mai no havia vist que hagués perdut el sentit. I ara estava espantada. Es va agenollar al costat de la seva cosina i va intentar, fregant-li les mans i amb altres remeis corrents, fer-la tornar en si, però no hi va haver manera. La Lilla continuava lívida, sense sentit. De fet, a cada moment que passava, tenia més mal aspecte; el pit, que se li havia agitat tant amb la tensió, ara no se li movia, i la pal·lidesa del rostre li anava agafant el to del marbre.

Amb tots aquells canvis, la Mimi es va anar espantant, fins que la por la va dominar de dalt a baix. Va aconseguir controlar-se només fins al punt de no començar a cridar.

Lady Arabella, mentrestant, havia seguit en Caswall, quan aquest havia recuperat prou forces per aixecar-se i començar a caminar, encara que trontollant, cap a Castra Regis. Quan finalment la Mimi va quedar sola amb la Lilla i va veure que ja no li calia mantenir l’esforç, tot d’una es va sentir feble, va començar a tremolar. Mentalment, va atribuir aquell estat a un canvi de temps sobtat, ja que cada cop era més vistent que s’acostava una tempesta.

Va alçar el cap de la Lilla i l’estintolà sobre el seu pit càlid i jove, però no hi va haver res a fer. La fredor d’aquell rostre tan blanc la va fer estremir de dalt a baix, i, finalment, es va esfondrar del tot quan va comprendre que la Lilla havia passat d’aquesta vida a l’altra.

La foscor es va anar apoderant del cel, i les ombres del capvespre es van anar espesseint, però la Mimi ni ho notava ni li afectava. Es va asseure a terra, abraçada al cos d’aquella noia que estimava tant. El cel es va tapar, va quedar ben negre, quan la tempesta que es congriava i la nit van aplegar forces. Allí es va quedar ella, asseguda, sola, incapaç de plorar, incapaç de pensar. Tot i que li semblava que havien passat segles, amb prou feines havia transcorregut mitja hora. De sobte, va tornar en si i va quedar sorpresa de veure que el seu avi encara no havia tornat. Es va quedar una estona quieta, pensant en tot el que acabava de passar. Encara tenia agafada la mà de la Lilla, i la va colpir adonar-se que encara era tèbia. En certa manera això la va ajudar a recuperar la realitat, i sense un acte de voluntat concret, es va aixecar. Va encendre un llum i es va mirar la seva cosina. No hi havia dubte que la Lilla era morta; però, quan la llum es projectà en els ulls d’aquesta, a la Mimi li va semblar que l’estaven mirant amb una gran intensitat, amb determinació. En aquell estat de fosc aïllament, li va venir al cap una nova resolució que se li va anar afermant fins a convertir-se en un propòsit ferm i definit. S’enfrontaria amb en Caswall i li demanaria comptes per haver assassinat la Lilla, perquè així ho qualificava ella. I també prendria les mesures convenients, malgrat que no sabia ni quines ni com ho havia de fer, per venjar-se de lady Arabella, per la participació que havia tingut en l’assumpte.

Amb totes aquestes coses al cap, va encendre tots els llums de la sala, va anar a buscar aigua i roba neta a la seva habitació i es va disposar a arreglar el cadàver de la Lilla, tasca que va durar una bona estona; en acabat, es va posar el barret i la capa, va apagar tots els llums i es va encaminar cap a Castra Regis.

Quan va ser prop del Castell, va veure que no hi havia cap llum encès, fora dels de la sala de la torre i a l’exterior d’aquesta. Aquella llum li va indicar que el senyor Caswall hi era, de manera que va passar la porta del vestíbul, que era oberta com sempre, i, a les palpentes, a les fosques, va pujar l’escala fins a l’avantsala de la torre. La porta era mig ajustada i per l’escletxa es podia veure l’interior, es va fixar que l’Edgar Caswall es passejava tot nerviós amunt i avall de la sala, amb les mans al darrera. Sense tustar ni res, va obrir la porta i es va ficar cap dins. Quan ell la va veure entrar, va parar en sec; se la va mirar tot sorprès. Ella no va dir res, ni una observació ni un comentari; es va limitar a mirar-lo fixament.

El silenci regnà a la sala una estona, durant la qual tots dos es miraven fit a fit. La Mimi va ser la primera d’obrir la boca:

—Assassí! La Lilla és morta!

—Morta! Déu del Cel! Quan ha mort?

—Aquesta tarda, just quan vostè se n’ha anat.

—N’està segura?

—Sí, igual que vostè, o igual com vostè n’hauria d’estar. Vostè l’ha morta!

—Jo l’he morta! Vagi amb compte amb el que diu!

—Tan cert com que Déu ens està veient. I vostè ho sap molt bé, perquè ha anat al mas Mercè amb la intenció de doblegar-la, si és que ho podia aconseguir. I la seva còmplice, lady Arabella March, hi ha anat amb el mateix propòsit.

—Vagi amb compte, senyora —va dir ell acalorat—. No utilitzi aquests termes o ho haurà de pagar.

—Ho estic pagant, ho he pagat i ho pagaré. I no pago pas per dir la veritat, que és el que he fet ara, sinó perquè vostès dos, amb la seva maldat demoníaca, han portat la meva estimada a la mort. És vostè i la seva còmplice qui hauran de patir el càstig, no pas jo.

—Vagi amb compte! —va repetir.

—No em fa por ni vostè ni la seva còmplice —va dir ella amb gran coratge—. Estic orgullosa de mantenir tot el que he dit, cadascun dels meus actes. Jo crec en la justícia de Déu. No temo el grinyol dels seus molins. Si calgués, jo mateixa faria anar la sínia. Però vostè no té temor de Déu, no hi creu. El seu Déu és el seu gran estel, que espanta els ocells de tota la contrada. Ara que, estigui segur que quan s’alça la mà del Totpoderós sempre cau en el lloc que cal. Podria ser que ara mateix el Gran Tribunal estigués cridant el seu nom. Penedeixi-se’n ara que encara hi és a temps. Pot considerar-se afortunat si li permeten d’entrar a l’immens saló en companyia de l’àngel pur, ja que, amb un sol murmuri de justícia d’aquest, vostè se sumiria per sempre més en el turment infinit.

La mort sobtada de la Lilla va causar consternació entre els amics de la Mimi i les persones de bona fe. Ningú no podia esperar una tragèdia com aquella, ni tan sols l’Adam i sir Nathaniel, que havien comptat que la venjança del Cuc Blanc cauria sobre ells.

L’Adam va deixar que la seva esposa seguís la seva inclinació pel que feia a la Lilla i al seu avi, mentre ell se submergia en la tasca d’omplir el forat del pou amb la sorra fina que tenia preparada, alternant-hi a intervals estudiats una determinada quantitat de dinamita que li permetés la desitjada explosió final. Tenia un grup de treballadors a les seves ordres i comptava amb l’assistència de sir Nathaniel, que també s’havia traslladat amb aquest fi al Puig Petit.

El senyor Salton també es va interessar molt per la tasca; constantment anava amunt i avall perquè no se li escapés ni un detall.

La Mimi, d’ençà que s’havia casat amb l’Adam, i havien anat a passar una temporada a la Torre del Mal Averany, havia estat força trasbalsada pel terrible monstre de l’Arbreda de Diana. Tanmateix, ara ja no el temia. Acceptava que el monstre prengués quan volgués la forma de lady Arabella. Aquesta ara havia de pagar la part que li corresponia per tota la desgràcia que havia portat a la Lilla i la seva participació en la mort.

Un vespre, quan la Mimi va entrar a la seva habitació, es va acostar a la finestra i va donar una ullada ansiosa a la panoràmica de fora. A primer cop d’ull, va quedar tranquil·la de no veure el Cuc Blanc in propia persona. Es va asseure a tocar la finestra per regalar-se amb el plaer d’una vista que feia temps que no es permetia. La cambrera li va dir que el senyor Salton encara no havia tornat a casa, per això mateix es va sentir lliure per aprofitar una estona aquella pau i aquella quietud.

Mentre mirava enfora, va veure una ombra allargada i blanca que circulava per la sendera. Li va semblar que era lady Arabella i, amb un moviment instintiu, va córrer la cortina i s’hi va amagar al darrera. Quan es va haver assegurat, mirant furtivament unes quantes vegades, que la dama no l’havia vista, la va observar amb més calma, notant alhora tot l’odi que li produïa aquella visió. Lady Arabella avançava de pressa, amagant-se mirant de tant en tant endarrera i a un costat i l’altre, com aquell qui té por que la segueixin. Això va fer sospitar a la Mimi que en portava alguna de cap, de manera que va decidir aprofitar l’ocasió per vigilar-la bé.

Es va posar de pressa la capa i el barret i va baixar corrent cap a la sendera. Lady Arabella ja n’era fora, però entre els roures joves del voltant de la reixa encara ressaltava aquell vestit blanc. La Mimi, protegint-se en les ombres, la va anar seguint, amb compte de no acostar-se-li gaire, que l’altra no sospités; d’aquesta manera va veure que agafava el camí cap a Castra Regis.

La va anar seguint, determinada, entre la foscor dels arbres, no perdent mai de vista el punt blanc del vestit. El bosc s’espesseïa i, en el punt en què la carretera es feia més ampla i anaven quedant enrera els arbres de la sendera, va perdre el sentit de l’orientació. En aquelles circumstàncies, no podia fer res. Va esperar una mica amagada en una ombra per veure si recuperava el punt blanc del vestit, però, en veure que l’havia perdut, va decidir tirar endavant a poc a poc cap a Castra Regis, confiant que potser la sort li oferiria de nou el rastre. Va avançar a poc a poc, aprofitant cada ombra i cada obstacle per mantenir-se amagada. Finalment, va arribar a la propietat del castell, en un punt des del qual veia vagament les finestres de la torre. Continuava sense veure ni rastre de lady Arabella.

El que havia succeït era que, mentre la Mimi Salton caminava cautelosament en la fosca, en realitat tenia al darrera lady Arabella, la qual, després de veure-la sortir de la casa, no l’havia perdut ni un segon de vista. Es tractava del típic cas del caçador caçat. Durant una estoneta, les giragonses de la Mimi havien causat algun problema a lady Arabella; però quan van ser a tocar de Castra Regis, on ja no hi havia possibilitats d’amagar-se, aquell estrany doble seguiment va fer el seu curs amb gran rapidesa.

Quan lady Arabella va veure que la Mimi passava la porta de Castra Regis i pujava els graons, ella al darrera. La Mimi va travessar el fosc vestíbul i va agafar l’escala a les palpentes, convençuda que seguia lady Arabella, i aquesta, al contrari, li anava al darrera. Quan van arribar l’avantsala de la torre, la Mimi creia que la persona que ella seguia ja havia passat cap dins.

L’Edgar Caswall s’estava assegut a les fosques a la gran sala, i es distreia de tant en tant quan l’anar i venir dels núvols deixava passar un xic de llum en aquell cel agitat per la tempesta. El cas és que havia perdut l’interès per tot. Des que s’havia assabentat de la mort de la Lilla, la negror del remordiment, abrusat per les amargues recriminacions de la Mimi, li havia desballestat aquell temperament cruel, egoista i saturnià. No va sentir cap soroll, ja que se li havien entumit els sentits.

La Mimi, en arribar a la porta, que era ajustada, hi va tustar lleugerament. Tan lleugerament que el truc no va arribar a l’oïda d’en Caswall. Després, envalentint-se, va empènyer la porta i va entrar. Quan ho va haver fet, va notar que el cor se li encongia, perquè veia que es trobava cara a cara amb un problema que, en el seu trasbals, no li havia passat pel cap.





XXVII. A LA TEULADA DE LA TORRE


El grop ja s’havia fet present no sols en tot l’àmbit de la natura, sinó també dins dels cors i els esperits dels sers humans. La convulsió elèctrica del cel i de l’atmosfera es reprodueix en els animals de totes les espècies, especialment les de gèneres superiors, les més receptives, les més susceptibles a l’electricitat. Això succeïa a l’Edgar Caswall, malgrat el seu natural egoista i la seva sang freda. El mateix passava a la Mimi Salton, malgrat el seu altruisme i la gran devoció que sentia per tots els qui estimava. Era també el cas de lady Arabella, que, moguda pels instints de la serp prehistòrica, arrossegava eternament els delers i costums del gènere femení, sempre vells… i sempre nous.

L’Edgar, després d’haver girat la vista cap a la Mimi, va tornar a adoptar aquell posat apàtic i el silenci adust. La Mimi, sense dir res, es va asseure força lluny d’ell, situada de manera que pogués observar el grop i el seu abast en tota la rodalia. Es trobava més plena de vigor i més animada del que havia estat els darrers dies. Lady Arabella mirava d’amagar-se darrera de la porta, que ara era oberta.

A fora, els núvols eren cada cop més espessos i negres: la tempesta era a tocar. Fins llavors, les forces que en topar provoquen el llampec encara no s’havien posat en contacte, i el silenci de la natura proclamava la calma que precedeix la tempesta. En Caswall notava l’efecte de la força elèctrica a punt de xocar. Al seu interior brollava l’exultació que havia sentit tantes vegades just abans de desencadenar-se una tempesta tropical. Quan en va prendre consciència, va alçar el cap i va veure la Mimi. L’emoció que sentia era més forta que ell mateix. En aquell estat d’ànim, sentia la necessitat de fer alguna gesta desesperada. Estava completament eixelebrat, i com que associava la Mimi amb el record que l’havia turmentat, desitjava involucrar-la en aquesta acció. No tenia ni idea de la proximitat de lady Arabella, i se sentia molt allunyat de totes les coses que coneixia, dels interessos que havia experimentat algun cop: estava sol amb els elements salvatges, esperonats cap a la fúria, prop de la dona que havia lluitat amb ell i l’havia vençut, sobre la qual havia d’abocar tot el seu odi.

En realitat, l’Edgar Caswall, si no s’havia tornat boig, estava al límit. El primer estadi de la follia, la monomania, es manifesta en la manca de proporció. Es tracta d’un fet generalitzat, encara que no sempre perceptible, ja que l’observador exterior no disposa dels mitjans de comparació imprescindibles. Ara bé, en la persona que pateix la monomania, les obsessions errants es manifesten d’una forma innegable. Cadascuna d’aquestes deixa de banda, amaga o agafa el lloc d’una altra, de la mateixa manera que el cap d’una agulla, centrat davant de l’iris, bloqueja tot el camp de visió. En general, la forma més corrent de monomania arrenca del mateix origen que la que atacava l’Edgar Caswall: una desmesurada sensació de la importància pròpia. Els alienistes, que han estudiat el tema amb detall, segur que coneixen més que cap altra persona la vanitat humana i els seus efectes. L’alteració mental d’en Caswall era fàcil d’identificar. Els manicomis són plens de casos d’aquests, d’homes i dones, pagats de si mateixos i egoistes per naturalesa, que tenen en tanta estima el seu orgull que qualsevol altra circumstància de la vida passa a ser subordinada d’aquest. La mateixa malaltia proporciona l’autosatisfacció material. Quan el mal ataca una naturalesa altiva, egoista i vanitosa, mancada de l’aptitud i l’hàbit de l’autocontrol, la malaltia es desenvolupa amb més rapidesa i assoleix límits més amplis. Aquestes persones acaben convençudes que tenen els atributs del Totpoderós, fins i tot que elles mateixes són el Totpoderós.

La Mimi va sospitar, o potser més aviat va intuir, el veritable estat de les coses quan el va sentir parlar i alhora va notar l’estranya vermellor del seu rostre i els ulls desorbitats. Es va fixar que hi havia una manca d’encarrilament en la seva expressió, cosa que per a ella era nova: una pronunciació ràpida i espasmòdica, que s’atribueix més als desequilibrats que no pas a la gent que té la veritat. No solament l’espantava el que deia, sinó la forma com ho deia.

En Caswall se’n va anar cap a la porta que donava a l’escala de la torratxa i va dir, amb un to peremptori que va provocar el desafiament de la Mimi:

—Vingui! Vull que vingui!

Ella es va fer enrera, instintivament. No estava acostumada a sentir paraules d’aquelles, i molt menys en aquell to. La seva resposta va marcar un nou repte:

—Per què haig de venir? Per què ho haig de fer?

Ell no va respondre a l’acte, un altre senyal del seu egoisme desbordant. Ella va tornar a formular les preguntes. L’hàbit es va refermar i ell va deixar anar, sense reflexionar, les paraules que li sortien de dins.

—Vull que vingui, que tingui l’amabilitat de pujar amb mi al teulat de la torre. Tinc molt d’interès a fer un determinat experiment amb l’estel, que per a vostè representarà, si no un plaer, una nova experiència. Veurà una cosa que d’altra manera no veuria mai.

—Està bé, ja vinc —es va limitar a respondre ella. L’Edgar va agafar l’escala i ella pujà al seu darrera.

A la Mimi, no li agradava gens quedar-se sola allí dalt, en un lloc tan estrany com aquell, a les fosques i amb la tempesta a les portes. No tenia por d’en Caswall, tot el que havia passat s’havia saldat amb les seves dues victòries en la pugna de voluntats. A més a més, l’aprensió que havia experimentat feia un moment, sobre la follia d’ell, també s’havia dissipat. Durant els darrers moments de la conversa, l’havia vist tan racional, tan clar i tan poc agressiu que tot d’una no va trobar cap raó per dubtar. Estava tan tranquil·la que, fins quan ell li va allargar la mà per guiar-la en aquella escala dreta i estreta, ella la va acceptar amb tota naturalitat.

Lady Arabella, arraulida a l’avantcambra, darrera la porta, havia sentit tota la conversa i n’havia fet la seva pròpia interpretació. Semblava que s’havia produït algun Crapprochement entre aquelles dues persones que darrerament s’havien mostrat tan hostils; i això l’enfurismava. La Mimi interferia en els seus plans! Havia arribat a tenir tan clar que havia caçat l’Edgar Caswall que no estava disposada a permetre la més mínima fantasia que el pogués desviar del camí que ella marcava. Quan va veure que ell volia que la Mimi pugés a la teulada amb ell i que la noia assentia, la ràbia se la va emportar. Tot d’una va deixar de banda el perill que podia comportar una visita en un lloc tan exposat i en aquelles hores, així com qualsevol detall de menys importància, i va determinar passar-los al davant. Amb gran cautela, d’esquitllentes, es va esmunyir per la portella i va pujar l’escala fins a la teulada. Feia un fred terrible, ja que les violentes envestides de la tempesta assotaven la torratxa descoberta, xiulant en les cantonades escairades i cantussejant al voltant del tremolós pal de la bandera. La corda de l’estel i el cable que controlava els missatges competien en sons estranys, que, potser degut a la violència de l’entorn, se sentien de lluny i cedien després en una mena d’harmonia: l’acompanyament perfecte per a la tragèdia que semblava que era a punt de desencadenar-se.

El cor de la Mimi anava a cent per hora. Un moment abans de deixar la cambra de la torratxa va tenir una impressió momentània que no es podia treure de sobre. La llum de l’habitació li havia deixat veure, en el moment de sortir, la cara de l’Edgar, amb una expressió de concentració idèntica a la que ella recordava de quan feia servir el poder mesmèric. Les negres celles formaven com una línia espessa que li travessava el rostre, sota de la qual els ulls li brillaven i li espurnejaven. La Mimi hi va reconèixer el perill i de seguida va adoptar l’actitud desafiadora que en les dues ocasions anteriors l’havia ajudat tant. Tenia por que les circumstàncies i el lloc li anessin en contra, per això mateix veia que havia d’intensificar la guàrdia.

El cel semblava un pèl més clar que una estona abans: tant podia ser pels llampecs de la llunyania, els reflexos dels quals transportaven els núvols, com per les forces que s’aplegaven i que encara no esclataven en forma de llampec. Aquella situació afectava tant l’home com la dona. L’Edgar estava completament dominat per la seva influència; se’l veia violent, exaltat. Havia arribat al súmmum: més enfollit del que havia estat en tota la nit.

La Mimi, intentant apartar-se al màxim d’ell, va caminar pel terra de pedra de la sala de la torratxa i va trobar un nínxol que l’amagava. No era gaire lluny de l’amagatall de lady Arabella.

A l’Edgar, que havia quedat sol al centre del teulat, el va dominar un sentiment de poder absolut que tendia a augmentar la seva follia. Sabia que tenia la Mimi a l’abast, encara que l’hagués perduda de vista. Es va posar a parlar molt fort, i el seu mateix to de veu, que el vent escombrava així que havia articulat una paraula, encara l’exaltava més. Fins els elements enfurismats que l’envoltaven se sumaven a la seva exaltació, i s’imaginava que aquelles manifestacions obeïen a la seva voluntat. Havia arribat a la sublimació de la follia; veia que ja era el Totpoderós i que el que s’esdevingués a partir d’aquell moment respondria al seu mandat. Com que no podia veure la Mimi ni precisar on era, va cridar més fort:

—Vine amb mi! Ara veuràs el que estàs menyspreant, a qui t’estàs enfrontant. Tot el que veus és meu… la foscor i també la llum. Jo sóc més gran que qualsevol n’hagi pogut ser, n’és o en serà. Quan el Senyor del Mal va portar Crist dalt de la muntanya i li va mostrar tots els regnes de la terra, feia el que creia que ningú més no podia fer. Anava errat… es va oblidar de Mi. Jo enviaré la llum fins a les muralles del cel. Una llum tan intensa que esvairà aquests núvols negres que es precipiten aquí dalt i s’amunteguen al voltant nostre. Mira! Mira! Només em cal un frec de la mà i aquesta llum brolla i puja… i puja… i puja!

Mentre parlava, se’n va anar a la cantonada de la torratxa, a la part que voleiava l’estel gegant, des d’on pujaven els missatges. La Mimi s’ho mirava astorada, no volia parlar per por de precipitar alguna calamitat. Lady Arabella s’encongia dins del nínxol presa d’un paroxisme de terror.

L’Edgar va agafar una capseta de fusta que tenia un forat a través del qual corria el missatge. Evidentment, allò va accionar algun mecanisme, perquè es va sentir una mena de brunzit. D’un costat de la capsa voleiava una cosa que semblava una cinta encarcarada, que espetegava amb l’empenta del vent. Durant uns segons, la Mimi va veure com es precipitava al llarg de la corda fluixa de l’estel. Quan hi va ser a tocar, es va sentir un fort retrò, i de cada clivella de la capseta va brollar una llum sobtada. Després, una flama fugissera va resplendir al llarg de la cinta, amb una llum enlluernadora: una llum tan forta que va il·luminar tota la rodalia, que tot d’una es destacà sobre el fons d’aquells núvols tan negres. La llum va continuar uns segons i després va desaparèixer en la fosca. Es tractava simplement d’una llum de magnesi, que s’havia abrandat amb el mecanisme de l’interior de la capsa i havia pujat cap a l’estel. L’Edgar estava excitadíssim, cridava i xisclava fins on li arribava la veu i ballava com un home boig.

Allò era molt més del que podia suportar la curiosa naturalesa dual de lady Arabella; el seu tombant cruel va emergir triomfant, i tot d’una va abandonar la idea del matrimoni amb l’Edgar Caswall, bo i rabejant-se diabòlicament amb la idea de la venjança.

L’havia d’atraure cap al forat del Cuc Blanc… Però com ho podia fer? Va mirar amunt i avall i de seguida va prendre la determinació. El cap d’aquell home estava absort en el seu meravellós estel, que mostrava al món per fascinar la seva rival imaginària, la Mimi.

En un moment es va esmunyir en la foscor fins a la roda on s’enroscava la corda de l’estel. Amb mà destra la va desmuntar i va anar tesant la corda tot caminant per mantenir com fos el contacte amb l’estel. Després s’esquitllà per la portella i va tancar amb clau la porta de l’escala quan va ser fora.

Va baixar corrent l’escala de la torratxa, deixant anar la corda de la roda, que transportava amb gran cura, i, després de travessar la porta del vestíbul, es va apressar cap a la sendera. De seguida va ser al portal de casa seva, va passar la sendera rabent i amb la clau va obrir la porta de ferro que donava al pou.

Se sentia satisfeta. Tots els seus plans anaven madurant, o ja havien madurat. Tenia engrapat l’amo de Castra Regis. La dona que s’hi havia interferit més, la Lilla Watford, era morta. Realment tot li anava de primera, i per això mateix va decidir que es mereixia un descans. Es va estripar el vestit d’una revolada i, aprofitant al màxim la seva llibertat natural, va estirar aquella figura esvelta amb el delit d’un animal. Llavors es va estirar al sofà… a l’espera de la víctima! La sang de l’Edgar Caswall la satisfaria per una bona temporada.





XVIII. L’ESCLAT DE LA TEMPESTA


Quan lady Arabella va sortir d’allí amb la seva habitual furtivitat, els altres dos es van quedar una estona on eren, allà a la torratxa: en Caswall, perquè no tenia res a dir, i la Mimi, perquè tenia moltes coses a dir i volia posar en ordre els seus pensaments. Durant un lapse de temps —que va semblar etern— el silenci va regnar entre els dos. Va ser la Mimi qui el va trencar, ja havia decidit com havia d’actuar.

—Senyor Caswall —va dir ben fort per assegurar-se que la sentiria malgrat l’assot del vent i l’estrèpit elèctric.

En Caswall va respondre alguna cosa, però la tempesta se li va endur les paraules. Tanmateix, la noia havia aconseguit un dels objectius: ara sabia exactament en quina part de la teulada era. S’hi va acostar una mica abans de tornar a parlar, forçant la veu fins a articular gairebé un crit.

—La portella és tancada. Obri-la, si us plau. No puc sortir.

Mentre parlava, tenia la mà sobre un revòlver que li havia donat l’Adam per a un cas d’emergència i que ara tenia amagat al pit. Se sentia atrapada com una rata en un parany, però no estava disposada a deixar que ningú no se n’aprofités, passés el que passés. En Caswall també se sentia enxampat, i, en constatar-ho, li va sortir tota la brutalitat que duia tancada a dins. Amb una veu esquinçada i salvatge —semblant a la d’una dona dels barris baixos apallissada pel seu marit—, va cridar, i cadascuna de les síl·labes havia de superar el bramul de la tempesta:

—Vostè ha vingut per voluntat pròpia… sense permís, ni tan sols l’ha demanat. Ara es pot quedar o se’n pot anar, vostè mateixa. S’haurà d’espavilar tota sola. Jo no hi tinc res a veure.

La Mimi va respondre amb una afabilitat perillosa:

—Me’n vaig. És culpa seva si no ho faig en el moment adequat i de la forma adequada. Val a dir que l’Adam, el meu marit, tindrà alguna cosa a dir en tot això!

—Que la digui, llamp el mati, i a vostè també! Li mostraré la llum. Així no podrà dir que no veia el que es feia.

Mentre ho deia, estava encenent un altre tros de cinta amb magnesi, que ho va enlluernar tot i va fer la claror, fins féu visible el més petit detall. Allò era exactament el que convenia a la Mimi, la qual, aprofitant la circumstància, es va fixar bé amb el pany de portella abans que es tornés a esvanir la claror. Es va treure el revòlver i va apuntar el pany; aquest, en un segon, va volar fet miques en totes direccions, encara que, afortunadament no va fer mal a ningú. Va obrir la portella i va arrencar a córrer per aquella escala tan estreta fins a la porta del vestíbul. Sempre corrent, va travessar la sendera i no va parar fins que no va ser a la porta del Puig Petit. Només de tocar la campana, la porta es va obrir.

—És a casa el senyor Adam Salton? —va preguntar.

—Fa un moment que ha arribat. Ha pujat a l’estudi —li va respondre el criat.

Va pujar l’escala a més córrer. L’Adam es va tranquil·litzar quan la va veure, però se la mirà de cap a peus. Notava que havia estat en un gran destret, així és que la va fer seure en el sofà de tocar la finestra i ell se li va posar al costat.

—A veure, estimada meva, explica-m’ho tot! —va dir.

Ella va anar desgranant tots els detalls de l’aventura al teulat de la torre, amb veu mig trencada. L’Adam se la va escoltar atentament, ajudant-la en el que va poder, però sense molestar-la amb cap pregunta. L’assenyat silenci d’ell la va ajudar molt, ja que li va permetre aplegar i organitzar cadascuna de les idees.

—Demà aniré a veure en Caswall, a escoltar què m’ha de dir sobre tot això.

—Però, estimat meu, fes-ho per mi, no et barallis amb el senyor Caswall. Ja he passat prou dolor i tribulacions darrerament per haver-n’hi d’afegir més amb la teva persona.

—No en tindràs cap més, si ho puc evitar, si Déu vol —va dir ell solemnement, i després li va fer un petó.

Al cap de poc, per interessar-la en un altre tema i fer-li oblidar la basarda i l’angoixa que havia passat, li va començar a parlar dels detalls d’aquella aventura, bo i fent-hi comentaris enginyosos que li van centrar l’atenció. Entre altres coses, li va dir:

—En Caswall juga a un joc molt perillós. Em fa l’efecte que aquest jove, encara que sembli que ell no se n’adona, està fent el fatxenda!

—Com vols dir? No ho entenc.

—Això de fer volar un estel en una nit com aquesta i en un lloc com la torre de Castra Regis és, com a mínim, perillós. No es tracta solament d’exposar-se a la mort o a algun altre accident derivat dels llampecs, sinó d’atraure el llampec a casa seva. Cadascun dels núvols d’allà dalt —i tots tendeixen a dirigir-se al punt més alt— pot generar el llampec. Aquell estel que penja dalt de tot el pot atraure. La corda constitueix la via recta perquè baixi fins a la terra. Quan arribi el moment, el llampec petarà a dalt de tot de la torre amb una força cent vegades més gran de la de tot un parc d’artilleria, i Castra Regis quedarà completament esfondrat. Ningú no pot saber cap on es canalitzarà després l’energia. Si hi hagués alguna conducció metàl·lica no solament marcaria el camí, sinó que ella mateixa serviria de via.

—I seria perillós estar a l’aire lliure quan succeís això? —va preguntar ella.

—No, petita. Seria el lloc més segur, sempre que et trobessis fora de la línia de corrent elèctric.

—Doncs sortim a fora. No vull córrer cap perill per una rucada, o, el que és més important, demanar-te a tu que el corris. Així, doncs, si l’aire lliure és el lloc més segur, aquest serà el nostre lloc.

Sense dir una paraula més, es va tornar a posar la capa que s’havia tret i la petita boina que li cenyia bé el cap. L’Adam també es va posar la gorra, i, un cop va haver comprovat que el revòlver estava en condicions, li va donar la mà i van sortir junts de la casa.

—Em penso que el millor que podem fer és donar un volt per tots els llocs que han tingut alguna relació amb l’assumpte.

—Està bé, estimat, jo estic a punt. Però, si no et fa res, jo aniria primer al mas Mercè. Em fa patir l’avi, i així veurem que, com a mínim fins ara, no ha passat res.

Així és que van agafar la rosta carretera cap al Cim. Allí el vent era molt fort i feia una mena de brunzit com si bufés molt enlaire; era una remor diferent a l’espetec i al soroll d’esquinçament que feia quan passava enmig dels boscos d’arbres alts i esvelts que creixien a banda i banda de la carretera. La Mimi pràcticament no tocava de peus a terra. No estava pas espantada: la força que se li enfrontava li oferia una bona excusa per aferrar-se més al seu marit.

Al mas Mercè no hi havia ningú despert, si més no els llums eren apagats. La Mimi, però, acostumada al ritme habitual de la casa a la nit, va detectar que tot seguia el seu curs normal, fora de la petita habitació del primer pis, on hi havia les persianes abaixades. No s’ho va poder mirar, ni tan sols era capaç de pensar-hi. L’Adam va entendre la seva pena, perquè també havia sentit un gran afecte per la pobra Lilla. Se li va acostar, li va fer un petó i després li va agafar fort la mà. Així van passar el mas per anar a agafar la carretera ampla que duia a Castra Regis.

Quan van ser a la reixa de l’entrada, van accentuar la cautela. Allí a tocar, l’Adam va ensopegar amb el filferro que lady Arabella havia deixat anar en la seva fugida. L’Adam va contenir la respiració i va parlar en una mena de greu murmuri:

—No et voldria pas espantar, Mimi, però el perill és on desemboqui aquest cable.

—Perill? Com?

—És la via que han de seguir els llampecs. En qualsevol moment, fins i tot ara mateix que estem parlant i mirant, ens pot caure a sobre una força temible. Corre, estimada meva, ja saps en quin punt s’ajunta la sendera amb la carretera. I si veus algun rastre del cable, per l’amor de Déu, aparta-te’n. Ens trobarem a la porta d’entrada.

—I tu seguiràs el cable tot sol?

—Sí, estimada meva. És un treball que el pot fer un tot sol. No perdré ni un minut i em vindré a reunir amb tu.

—Adam, quan he dit de sortir a fora, tot el que desitjava és poder estar al teu costat si passava alguna cosa. No em deus pas voler negar aquest dret.

—Ni aquest ni cap altre dret. Dono gràcies a Déu per aquest desig de la meva esposa. Vine, hi anirem junts. Estem a les mans de Déu. Si ell ho desitja, anirem junts fins al final, sigui el que sigui i quan sigui.

Van anar seguint el rastre del cable pels graons i sendera amunt, amb compte de no tocar-lo amb els peus. No era pas difícil de seguir-lo, perquè, si bé no era brillant, tenia un color uniforme i destacava força. El van anar seguint travessant el portal i l’avinguda de l’Arboreda de Diana.

Allí, una nova idea va canviar l’expressió de l’Adam, encara que la Mimi no va veure motiu de preocupació. Era un punt ben fàcil d’explicar: l’Adam comandava els treballs amb explosius que s’estaven duent a terme en el pou, encara que no n’havia parlat amb la seva esposa. Quan van ser a tocar la casa, l’Adam va dir a la Mimi que tornés cap a la carretera, a vigilar el camí del cable, que no es ramifiqués cap a una altra banda. Li va dir que mirés pel sotabosc i que, si el veia, l’avisés amb el crit dels indígenes australians: «Cui!»

Mentre estaven tots dos junts, va caure un llampec que va deixar uns segons el cel i la terra completament clars. Aquella era la primera nota del preludi celestial, ja que tot seguit va rebre l’acompanyament d’una sèrie de llampecs i del retruny dels corresponents trons, que semblava que no havien de parar mai més.

L’Adam, esfereït, va agafar la seva esposa i la va abraçar fort. Per l’interval de temps que separava els llamps dels trons, va calcular que el gruix de la tempesta encara era a una certa distància, i per això no va comptar que el perill per a ells fos imminent. Això no obstant, el grop s’acostava de pressa. Els llamps cada cop se succeïen amb més rapidesa; el bruel dels trons era continuat, no parava ni un segon: quan l’un minvava, l’altre prenia força. L’Adam va intentar mirar cap a la direcció on l’estel lluitava contra la tensió de la corda, però, com és natural, la foscor de la nit li impedia veure-ho amb detall.

Al cap d’una estona es va veure una fogonada tan enlluernadora que va semblar com si la naturalesa quedés paralitzada amb aquella resplendor. Va durar tant que no se’n va poder ni distingir el perfil. Semblava un immens arbre invertit que pengés del cel. Tot el terreny del voltant va quedar il·luminat, fins i tot feia la sensació que era abrandat. Després, una gran faixa de foc va semblar que es desprenia de la torre de Castra Regis just en el moment de l’estrèpit del tro. Amb la resplendor, l’Adam va poder veure com se somovia i tremolava la torre i com queia finalment com un castell de cartes. En cessar el llampec, el cel es va tornar a enfosquir, però hi havia una flama blava que baixava de la torre, i, amb una rapidesa inconcebible, corria pel terra en direcció a l’Arbreda de Diana; en un moment va arribar a la quietud de la casa, que, en un instant, s’abrandà des d’una infinitat de punts diferents.

En aquell mateix moment s’alçà de la casa un estrèpit com de fusta trencada, esquerdada o esmicolada, juntament amb un xisclet tan aterridor que l’Adam, per més fort que tingués el cor, va notar que se li glaçava la sang. Instintivament, malgrat el perill i la consciència que tots dos en tenien, marit i muller es van agafar les mans i es van quedar allí, escoltant, tremolant. Ben a prop d’ells estava succeint una cosa misteriosa, terrible, mortal! Els xiscles van continuar, encara que menys aguts, com si alguna cosa els esmortís. Llavors, allí mateix, hi va haver una terrible explosió, que, pel que semblava, venia de les profunditats de la terra.

Les flames de Castra Regis i de l’Arbreda de Diana il·luminaven la rodalia gairebé com la llum del sol; i ara que els llampecs ja no els enlluernaven, podien jutjar-ne la perspectiva i els detalls. La calor de la casa en flames va anar vinclant les portes de ferro fins a esfondrar-les. Semblava com si, per voluntat pròpia, s’haguessin obert de bat a bat per exposar-ne l’interior. Llavors els Salton van poder centrar la vista en la sala de més enllà, on badava la boca del pou, l’abisme profund, estret i circular. D’allí pujaven els xerrics agonitzants, que amb el temps s’anaven fent més terribles.

Però el que va deixar la Mimi gairebé paralitzada de terror no va ser només aquell so punyent, perquè, amb el que va veure, n’hi havia prou per omplir tota una vida de malsons…

El que quedava dels murs era completament cobert de fragments de pell escatosa, semblant a la d’un llangardaix o una serp gegants. Però, quan es va produir una espècie de treva o de pausa, tot el contingut bullent del pou va pujar, de la manera com ho fa una font termal, i l’Adam va veure que, enmig d’una gran massa de llot, despuntava una part de l’esvelta figura de lady Arabella juntament amb trossos del que devia haver estat el monstre. Uns quants cops van sortir disparades del pou, amb una violència terrible, unes masses enormes que, en escampar-se en l’ampli espai, mostraven les seccions del gran Cuc Blanc que l’Adam i sir Nathaniel havien vist que sobreexia dels arbres més alts amb els seus enormes ulls verd maragda guspirejant com els fars enmig d’un vendaval.

Finalment, la força explosiva, que encara no s’havia exhaurit, evidentment va arribar al dipòsit principal de dinamita que s’havia enfonsat al forat del cuc. L’efecte va ser espantós. El terra dels voltants va tremolar i s’esquerdà deixant vistents unes escletxes llargues i fondes, els extrems de les quals es tornaven a enfonsar, projectant uns grans núvols de sorra que, en caure, bombollejaven en contacte amb l’aigua que començava a brollar. Aquella casa tan sòlida va tremolar fins als mateixos fonaments. En sortien disparades cap amunt grans pedres amb l’ímpetu d’un volcà, i algunes d’aquestes, immenses masses de pedra massissa, arrodonides i acanalades per efecte de la mà de l’home, es partien pel mig enlaire, com si les hagués esberlades algun poder infernal. Els arbres de tocar la casa —per tant, situats a prou distància del forat que encara vomitava núvols de sorra i vapor, que tot plegat feia una sentor espantosa— quedaven arrencats amb arrel i tot i eren impel·lits per amunt. Va arribar un moment que les flames cremaven amb tanta violència enmig de totes les runes, d’una manera tan perillosa, que l’Adam va abraçar fort la seva esposa i se la va endur lluny del radi d’acció del foc.

Al cap d’una estona, gairebé amb la mateixa rapidesa amb què s’havia abrandat, el cataclisme va cessar, si bé durant un bon lapse de temps es va sentir una remor profunda i somorta. El silenci tornà a regnar —un silenci tan total que semblava en si mateix un ser dotat de sentit—, un silenci que semblava l’encarnació de les tenebres i inspirava aquesta mateixa sensació a tots els qui es trobaven sota el seu domini. Als joves que havien patit el llarg terror d’una nit espantosa, aquest silenci els portà l’alleujament —alleujament de la presència de la basarda davant d’allò tan horrible—, un alleujament que s’acabà de completar quan els vermells raigs del sol naixent es van projectar per damunt dels turons de llevant, bo i portant, juntament amb el nou dia, la promesa d’un nou ordre de coses.

* * *

Aquella nit, el llit de l’Adam Salton devia enyorar el seu amo. Ell i la Mimi es van passejar agafats de la mà, en la reconfortadora llum de l’alba, del Cim a Castra Regis, i d’allí, al Puig Petit. Va ser un passeig planificat per mirar de no pensar en la terrible experiència de la nit. Feia un matí clar i alegre, com solen ser els matins després d’una tempesta devastadora. Els núvols, n’hi havia molts al cel, ja no donaven idea de foscor. Tot era clar i exultant, un gran contrast amb la panoràmica de ruïna i devastació, els efectes del foc destructor i els enderrocs que se’n derivaren.

Tot el que quedava de la majestàtica propietat de Castra Regis i dels seus habitants era una pila de runes informe, que es perfilà quan la brisa fresca es va endur la fumèrria acre que indicava l’emplaçament concret d’allò que en altre temps havia estat un castell senyorial. Quant l’Arbreda de Diana, per més que van buscar, no van trobar rastre indicatiu del seu emplaçament. Encara es veien els roures de l’Arbreda —si més no alguns— enmig de la boirina de fum; aquelles grans i sòlides soques es mantenien dretes com sempre, però les branques més llargues eren trencades, esquinçades i clivellades, l’escorça espellifada, estellada, i les petites, esmicolades, a causa de la batuda i l’agitació de la tempesta.

Pel que feia a la casa, ni d’aquella curta distància des d’on s’ho miraven ells, no en quedava ni el més mínim rastre. L’Adam es va girar amb gran determinació per no veure aquella desfeta i va accelerar el pas. La Mimi no solament estava trasbalsada i commocionada, sinó que estava físicament «morta i rebentada», quasi s’adormia a peu dret. L’Adam la va portar a la seva habitació, la va fer despullar i la va ajudar a ficar-se al llit, amb gran cura que l’habitació quedés ben il·luminada amb la llum del sol i totes les làmpades a l’abast. L’únic filtre que hi va permetre va ser una cortina de seda, que va córrer per evitar que la resplendor l’enlluernés. Es va asseure al seu costat i li va agafar la mà, conscient que la seva presència l’ajudaria a refer-se. S’hi va quedar fins que la son va vèncer aquell cos abatut. Després, va sortir a poc a poc de l’habitació, va trobar sir Nathaniel i el seu oncle a l’estudi, que es prenien la primera tassa de te del dia, la qual es va ampliar fins a convertir-se en un esmorzar. L’Adam els va explicar que no havia dit a la seva esposa que volia tornar en aquells llocs tan terribles, per no espantar-la, ja que el repòs i la dormida en la ignorància l’ajudarien a trobar un recer de pau enmig de tants horrors.

Sir Nathaniel hi va estar d’acord.

—Ja sabem, fill —va dir—, que la malaguanyada lady Arabella és morta, i que la malèfica carcassa del cuc ha quedat esquinçada de dalt a baix. Déu vulgui que la seva ànima maligna no s’escapi mai més de l’infern més profund.

Tot primer, van anar a l’Arbreda de Diana, i no només perquè els quedava més a prop, sinó perquè era el lloc que requeria més explicacions, i a l’Adam li va semblar que d’allí estant podia explicar més bé la història. A la llum del dia, la destrucció total de l’indret semblava gairebé inconcebible. Per a sir Nathaniel es tractava d’una història de terror total i completa. Però per a l’Adam, no constituïa més que els prolegòmens. Ell sabia el que quedava per veure quan els seus amics haguessin paït els detalls externs. Fins en aquell moment, només havien vist la part de fora de la casa, o més ben dit, on hi havia hagut l’exterior de la casa. El gran terror radicava a l’interior. Tot i això, l’edat —i l’experiència de l’edat— compta prou.

S’havia produït un canvi estrany, gairebé elemental, en el terreny en el temps que havia transcorregut de l’alba fins llavors. Quasi s’hauria dit que la mateixa naturalesa havia intentat esborrar els rastres malèfics del que havia succeït. En efecte, la gran ruïna de la casa quedava més palesa en la llum del dia; en canvi, la destrucció més esfereïdora que venia del fons no es veia. L’obra esquerdada, esquinçada i desconjuntada tenia molt més mal aspecte que unes hores abans; els fonaments somoguts, les piles de runes, les fissures en la terra clivellada… tot estava molt pitjor. Encara es veia el forat del Cuc, una fenedura arrodonida que semblava que havia de conduir a les mateixes entranyes de la terra. En canvi, havia desaparegut aquella horrorosa massa de llim i les restes repugnants de la mort violenta. Tant podia ser que la darrera explosió hagués remogut des de les profunditats unes grans quantitats d’aigua que, encara que bruta i corrompuda, hagués tingut un efecte detergent, o bé que la massa arremolinada que s’agitava en el forat ho hagués xuclat tot endins per esborrar-ne l’horror. Tot era cobert d’un polsim grisenc, format en part per la sorra fina i en part per les restes de runes, que, encara que en si mateix era repugnant, amagava el sota, més espantós encara.

S’ho van estar guaitant uns minuts, i després tots tres van veure clar que la remor de sota no s’havia extingit. De tant en tant, aquell brou infernal semblava que encara bullia forat endins. Pujava i tornava a baixar bo i mostrant de nou aquelles imatges nauseabundes que s’havien vist tan clares abans. El pitjor de tot eren les grans masses de carn del Cuc monstruós, sangonoses i llefiscoses. Si aquells trossos havien estat horrorosos abans, ara eren molt pitjor. La corrupció es produeix amb una rapidesa increïble en els sers destruïts totalment o parcialment pel llamp. En aquell moment semblava que tota la massa s’hagués corromput en un no-res! Tota la superfície de cadascun dels fragments, que feia poc era viva, estava coberta d’insectes, cucs i paràsits de tota mena. La sola visió d’aquell espectacle ja era prou espantosa, però si hi afegim la pesta insuportable, era una cosa impossible de tolerar. Semblava que el forat del Cuc exhalava la mort en la forma més repulsiva. Els tres amics, en un impuls comú, se’n van anar a dalt del Cim, on bufava una fresca brisa que venia de mar.

Quan van ser a dalt, van mirar cap a la plana i van veure una massa brillant de color blanc, que semblava realment fora de lloc enmig de la destrucció que havien estat contemplant. Els va semblar tan estranya que l’Adam va suggerir de buscar un camí per acostar-s’hi i veure-ho de més a prop.

—No cal que baixem. Ja sé de què es tracta —va dir sir Nathaniel—. Les explosions d’anit han ensorrat la part exterior del penya-segat. I el que ara veiem és el gran jaciment de caolí des del qual el Cuc trobava la via d’accés al catau. Veig la lluïssor de l’aigua dels aiguamolls, que són molt pregons. La veritat és que la nostra dama no es mereixia uns funerals com aquests, més ben dit, un monument com aquest.

* * *

Els estralls de les darreres hores havien alterat tant els nervis de la Mimi que es feia urgent un canvi d’escenari, si volien evitar un daltabaix més gros.

—Trobo —va dir l’ancià senyor Salton— que és prou hora que vosaltres dos, joves, aneu a fer el viatge de nuvis! —va acabar amb una forta lluïssor als ulls.

La dolça i tímida mirada de la Mimi al seu lleial espòs va fer el fet com a resposta.





ABRAHAM STOKER (Clontarf, Irlanda, 8 de novembre de 1847 - Londres, Anglaterra, 20 d’abril de 1912) va ser un escriptor irlandès cèlebre per la seva novel·la de terror Dràcula (1887), una de les obres més famoses de la literatura gòtica. Literàriament, se’l coneix amb el seu pseudònim de BRAM STOKER, nom que rep el premi més prestigiós a la novel·la de terror.

A més de Dràcula, novel·la traduïda a diverses llengües i representada en versions teatrals i cinematogràfiques, Stoker va publicar altres novel·les importants, com The Snake’s Pass (1890), The Jewel of Seven Stars (1903) o The Lair of the White Worm (1911).





