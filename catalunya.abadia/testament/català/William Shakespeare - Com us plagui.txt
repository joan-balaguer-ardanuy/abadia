Com us plagui és la nova traducció de Miquel Desclot de As You Like It de William Shakespeare, coneguda aquí com Al vostre gust. Comèdia de les més àcides de William Shakespeare, incorpora molts dels seus trets característics: la naturalesa oposada a la cort, personatges disfressats, el tractament de l'amor i el joc d'identitats com a tema central, que activa el desenvolupament de tota la trama. A més, la peça tracta el conflicte familiar entorn a l'herència i l'ambició pel poder.





William Shakespeare





Com us plagui


Traducció de Miquel Desclot



ePUB v1.0

Puck 21.01.22





Títol original: As You Like It

William Shakespeare, 1599

Traducció: Miquel Desclot, 2017

Edició digital: Puck (v1.0)

ePUBCat base r1.3





PERSONATGES


EL VELL DUC, proscrit en exili

EL DUC FREDERIC, germà seu i usurpador dels seus dominis

LE BEAU, cortesà de Frederic

CARLES, lluitador del duc Frederic

PEDRADETOC, bufó de la cort del duc

Fills de Sir Roland de Boys:

OLIVER

ROLAND

JAQUES

Criats d’Oliver:

DENNIS

ADAM

Nobles del seguici del duc exiliat:

AMIENS

JAQUES

Pastors al bosc d’Arden:

CORÍ

SILVI

GUILLEM, pagès

MOSSÈN OLIVER XAFALLETRA, vicari de parròquia de pagès

ROSALINA, filla del vell duc

CÈLIA, filla del duc Frederic

FEBE, pastora

CONSTANÇA, cabrera

HIMENEU

JAQUES DE BOYS, fill segon de Sir Roland de Boys

Senyors del seguici dels ducs, bosquerols i altres servents

L’escena té lloc als dominis de l’usurpador i al bosc d’Arden.





ACTE PRIMER





ESCENA PRIMERA


Jardí d’Oliver.

Entren Roland i Adam.

ROLAND Prou recordo, Adam, que va ser així que em va deixar en herència mil tristes corones i, com bé dius, va encomanar al meu germà, al llit de mort, que m’eduqués bé. I aquí comença la meva desgràcia. Ell manté a la universitat el meu germà Jaques, i la fama diu meravelles del seu rendiment; però a mi em manté rústicament a casa o, més ben dit, em reté a casa sense mantenir; perquè ¿tu creus que és manteniment per un home de la meva condició aquest que no es diferencia de l’estabulació d’un bou? Si cria molt millor els seus cavalls! Perquè, a més de tenir-los ben peixats i ufanosos, els doma i ensinistra i no els escatima el cost dels millors picadors; però jo, el seu germà, no guanyo sota la seva tutela res més que la creixença: per això els animals que cria a les corts li deuen tant com jo. A més d’aquest no res que tan abundosament em regala, la seva malícia fa per manera de prendre’m la mica que la natura m’ha donat. Em fa menjar amb els criats, em nega el lloc de germà i soscava tant com pot la meva gentilesa amb aquesta educació. Vet aquí, Adam, el que m’afligeix; i l’esperit del pare, que jo em penso sentir en mi, comença a rebel·lar-se contra aquesta servitud. No ho suportaré més, tot i que no se m’acut cap manera assenyada d’evitar-ho.

Entra Oliver.

ADAM Aquí ve el meu amo, el vostre germà.

ROLAND Fes-te enllà, Adam, i sentiràs com em maltracta.

OLIVER I doncs, senyor, què hi feu aquí?

ROLAND No res. Ningú no m’ensenya a fer res.

OLIVER Què esguerreu, doncs, senyor?

ROLAND A fe meva, senyor, us ajudo a esguerrar amb l’oci allò que Déu ha fet, el vostre pobre i indigne germà.

OLIVER A fe meva, senyor, busqueu una feina millor: aneu a pastar fang.

ROLAND Haig de guardar els vostres porcs i menjar glans amb ells? Quina legítima de fill pròdig he gastat per veure’m reduït a aquesta misèria?

OLIVER Sabeu on sou, senyor?

ROLAND Oi tant, senyor: aquí, al vostre hort.

OLIVER Sabeu davant de qui, senyor?

ROLAND Sí, millor del que em reconeix a mi aquell que em té al davant. Sé que sou el meu germà gran, i com a tal m’hauríeu de reconèixer per la noblesa de la sang. El costum de les nacions us reconeix preeminència sobre meu perquè sou el primogènit, però aquesta mateixa tradició no em pren la sang, ni que hi hagués vint germans entre nosaltres. Tinc tant del pare com vós, tot i que admeto que el fet d’haver nascut abans que jo us deixa més a prop de la seva venerable posició.

OLIVER (Amenaçant-lo o pegant-li.) Què vol dir, això, marrec?

ROLAND (Agafant-lo per la gola.) Vinga, vinga, germà gran, sou massa criatura per això.

OLIVER Gosaràs posar-me les mans a sobre, miserable?

ROLAND No sóc cap miserable: sóc el fill petit de Sir Roland de Boys. Ell era el meu pare, i és tres vegades miserable qui digui que un tal pare va engendrar miserables. Si no fóssiu el meu germà, no us trauria aquesta mà de la gola fins que l’altra no us hagués arrancat la llengua per haver-ho dit. Us heu insultat vós mateix.

ADAM Bons senyors, calmeu-vos. Per la memòria del vostre pare, poseu-vos d’acord.

OLIVER Deixa’m anar, et dic.

ROLAND No ho faré fins que em vingui de gust. Em sentireu tant sí com no. El pare, al testament, us va encarregar de donar-me una bona educació. I vós m’heu pujat com un pagerol, mirant d’esborrar-me tota qualitat de noblesa. Però l’esperit del pare és cada cop més fort dintre meu, i no ho penso aguantar més. Així, doncs, permeteu-me els exercicis que escauen a un gentilhome, o doneu-me la minsa porció que el pare em va deixar en herència, i amb això aniré a fer fortuna.

OLIVER I què fareu? Anar a captar quan s’acabi? Molt bé, senyor, entreu. No vull més maldecaps amb vós. Tindreu una part de la vostra herència. Deixeu-me, si us plau.

ROLAND No us vull ofendre més del que escau al meu propi interès.

OLIVER Passa tu també, vell gos pollós.

ADAM «Vell gos pollós» és el meu premi? És ben cert, he perdut totes les dents al vostre servei. Déu tingui el vell amo en la glòria, que ell no hauria dit mai una cosa així.

Surten Roland i Adam.

OLIVER Així anem? Comences a inflamar-te’m? Jo et curaré aquesta inflamació, sense donar-te les mil corones tampoc. Ei, Dennis!

Entra Dennis.

DENNIS Em demaneu, senyor?

OLIVER ¿No havia vingut en Carles, el lluitador del Duc, a parlar amb mi?

DENNIS Amb el vostre permís, és a la porta, i us demana accés.

OLIVER Fes-lo passar. (Surt Dennis.) Serà una bona manera, i demà és el combat.

Entra Carles.

CARLES Bon dia, excel·lència.

OLIVER Bon monsieur Carles, hi ha noves noves a la nova cort?

CARLES No hi ha més noves a la cort, senyor, que les velles noves: és a dir, el vell Duc és desterrat pel seu germà petit, el nou Duc, i tres o quatre senyors lleials s’han exiliat voluntàriament amb ell, i ara les seves terres i rendes enriqueixen el nou Duc, de manera que ell prou els dóna llibertat d’anar-se’n a rodar món.

OLIVER Saps si Rosalina, la filla del Duc, també és desterrada amb son pare?

CARLES Oh, no! Perquè la filla del nou Duc, cosina seva, crescuda al seu costat des del bressol, l’estima tant que l’hauria seguida a l’exili o s’hauria mort si se n’hagués estat. És a la cort, no pas menys estimada del seu oncle que la pròpia filla, i mai dues dames no s’han estimat com elles.

OLIVER On viurà el vell Duc?

CARLES Diuen que ja és al bosc d’Arden, amb una colla de companys riallers, i que hi viuen com el vell Robin Hood d’Anglaterra. Diuen que molts cavallers joves se’ls afegeixen cada dia, i que passen el temps sense neguits, com feien a l’Edat d’Or.

OLIVER Així, demà lluites davant el nou Duc?

CARLES A fe meva, senyor, i us venia a fer saber una qüestió. M’han donat a entendre en secret que el vostre germà petit Roland s’ha proposat de venir-hi sota disfressa a intentar un assalt. Demà, senyor, lluito per la meva reputació, i aquell que se m’escapi sense cap membre trencat es pot sentir ben afortunat. El vostre germà encara és jove i tendre, i per amor vostre em repugnaria apallissar-lo com hauré de fer pel meu propi honor si s’hi presenta. Per això, per l’afecte que us tinc, us ho he vingut a fer saber, perquè el pugueu dissuadir de tal propòsit, o bé us prepareu per la desgràcia que se’n seguirà, i que s’haurà buscat ell tot sol, ben bé contra la meva voluntat.

OLIVER Carles, t’agraeixo el teu afecte, que et sabré correspondre de tot cor. Ja tenia notícia de la intenció del meu germà, i he treballat de sota mà per dissuadir-lo; però hi està ben resolt. Deixa-m’ho dir, Carles: és el jove més caparrut de tot França, ple d’ambició, menyspreador envejós de les qualitats dels altres, i conspirador secret i malèvol contra mi, el seu germà natural. De manera que fes com et sembli, tant me fa que li trenquis el coll com el dit petit. I val més que t’hi miris bé, perquè si només el desgracies una mica o ell no obté una victòria esclatant damunt teu, assajarà contra tu el verí, et pararà una trampa a traïció i no et deixarà de petja fins que t’hagi llevat la vida d’una manera indirecta o altra. Perquè t’asseguro —i t’ho dic quasi amb llàgrimes— que no hi ha avui dia al món ningú tan jove i tan vil. Te’n parlo com a bon germà, però si te l’hagués d’anatomitzar tal com és, em posaria vermell i ploraria, i tu et posaries blanc i te n’admiraries.

CARLES Estic ben content d’haver vingut. Si es presenta demà, li donaré la paga que es mereix. Si mai torna a caminar sense crosses, no em presentaré mai més a lluitar pel trofeu. Així, doncs, Déu guardi vostra excel·lència.

OLIVER Adéu, bon Carles. (Surt Carles.) Ara haig d’esperonar aquest gallet. Espero que en veuré la fi, perquè la meva ànima —i ni jo mateix en sé el motiu— res no odia tant com a ell. I això que és amable, instruït a pesar de no haver rebut instrucció, ple de noblesa cavalleresca, estimat meravellosament de tothom i tan arrelat al cor de la gent, i especialment de la meva pròpia gent, que el coneixen millor que ningú, que jo en resulto del tot menystingut. Però això no durarà gaire, aquest lluitador ho arreglarà tot. Ja no falta res més que empènyer el xitxarel·lo al combat, que és el que penso fer ara mateix.

Surt.





ESCENA SEGONA


Entren Rosalina i Cèlia.

CÈLIA T’ho prego, Rosalina, cosineta, estigues contenta.

ROSALINA Estimada Cèlia, ja aparento més alegria de la que tinc, i encara em voldries més contenta? Si no em pots ensenyar a oblidar el pare desterrat, no m’has pas d’ensenyar a recordar cap plaer extraordinari.

CÈLIA Amb això ja veig que no m’estimes amb tanta força com jo t’estimo a tu. Si el meu oncle, el teu pare desterrat, hagués desterrat el teu oncle, el meu pare el Duc, jo prou hauria ensenyat el meu amor a prendre el teu pare com a meu per tal que et quedessis amb mi. I això mateix faries tu, si el teu amor per mi estigués tan ben trempat com ho està el meu per tu.

ROSALINA D’acord, oblidaré l’estat de la meva situació per alegrar-me de la teva.

CÈLIA Ja saps que el meu pare no té, ni és probable que tingui, més descendència que jo. Quan ell es mori, tu en seràs en veritat l’hereva, perquè allò que ell ha pres al teu pare per la força jo t’ho restituiré per l’afecte. Pel meu honor que ho faré i, si mai trenco aquest jurament, que em converteixi en un monstre. Així, doncs, Rosa meva, Rosa dolça, estigues contenta.

ROSALINA Així ho faré des d’ara mateix, cosineta, i començaré a empescar-me divertiments. A veure, què et semblaria enamorar-se?

CÈLIA Oi tant, t’ho prego, diverteix-te així. Però no t’enamoris de debò d’un home, ni tampoc de broma, més enllà d’un senzill rubor que et permeti sortir-ne estàlvia amb honor.

ROSALINA A què podem jugar, doncs?

CÈLIA Seiem i amb escarnis arranquem la bona matrona Fortuna de la seva roda, a veure si així aprèn a concedir els seus dons amb més equitat.

ROSALINA Tant de bo ho poguéssim fer, perquè els seus beneficis estan molt mal repartits. I on més s’equivoca la vella cega és en els que concedeix a les dones.

CÈLIA És cert, perquè aquelles que fa boniques rarament són virtuoses, i aquelles que fa virtuoses les fa molt poc agraciades.

ROSALINA Vaja, ara has passat del domini de la Fortuna al de la Natura. La Fortuna manega els dons d’aquest món, no pas els trets de la Natura.

Entra el bufó Pedradetoc.

CÈLIA No? Quan la Natura ha fet una criatura bonica, no pot aquesta, per obra de la Fortuna, caure al foc etern? Encara que la Natura ens hagi donat enginy per mofar-nos de la Fortuna, ¿no és la Fortuna la que ens envia aquest beneit per tallar la discussió de soca-rel?

ROSALINA Certament, la Fortuna és en això massa dura amb la Natura, quan se serveix del fill natural de la Natura per fer-ne el botxí de l’enginy de la Natura.

CÈLIA Però per ventura això no és obra de la Fortuna, tampoc, sinó de la Natura, que en adonar-se que el nostre enginy natural és massa esmussat per enraonar de tals deesses, ens ha enviat aquest ximple com a pedra d’esmolar; perquè el tall esmussat del ximple és sempre la mola de l’enginy. I doncs, eixerit, on vas a fer mal?

PEDRADETOC Senyora, heu d’anar a veure el vostre pare.

CÈLIA I ara t’ha pres per missatger?

PEDRADETOC No, pel meu honor, però m’ha ordenat que us vingués a buscar.

ROSALINA On has après aquest jurament, albardà?

PEDRADETOC D’un cavaller que jurava pel seu honor que els crespells eren bons i que jurava pel seu honor que la mostassa no valia res. Però jo sostinc que els crespells no valien res i que la mostassa era bona, i això no fa pas el cavaller culpable de perjuri.

CÈLIA I això com ho demostraràs, amb el teu enorme sac de saviesa?

ROSALINA Sí, endavant, treu el morrió a la teva saviesa.

PEDRADETOC Doncs veniu endavant totes dues. Amanyagueu-vos el mentó i jureu per les vostres barbes que jo sóc un bandarra.

CÈLIA Per les nostres barbes, si en tinguéssim, ets un bandarra.

PEDRADETOC Per la meva bandarreria, si en tingués, seria un bandarra. Però si jureu per allò que no existeix, no sou perjures. Tampoc no ho era aquell cavaller jurant pel seu honor, perquè no n’havia tingut mai ni una engruna; o, si n’havia tingut, l’havia engegat a rodar molt abans de veure aquells crespells o aquella mostassa.

CÈLIA Si et plau, digues, de qui parles?

PEDRADETOC (A Rosalina.) D’un que el vell Ferran, el vostre pare, estima.

ROSALINA L’estimació del meu pare és prou per honorar-lo. Prou, no en parlis més, d’ell. Qualsevol dia d’aquests acabaràs fuetejat per maldiença.

PEDRADETOC Malament si els ximples no poden parlar amb seny d’allò que els homes de seny fan amb ximpleria.

CÈLIA A fe que hi toques. Perquè d’ençà que s’ha silenciat el poc seny dels ximples, la poca ximpleria dels homes de seny fa un senyor espectacle.

Entra Le Beau.

Vet aquí monsieur Le Beau.

ROSALINA Amb la boca plena de notícies.

CÈLIA Que ens deurà regurgitar, com fan els coloms amb els seus polls.

ROSALINA Aleshores quedarem tots ben embotits de notícies.

CÈLIA Millor; així valdrem més al mercat. Bonjour, monsieur Le Beau, què hi ha de nou?

LE BEAU Bella princesa, us heu perdut una bona diversió.

CÈLIA Diversió? De quina mena?

LE BEAU De quina mena, senyora? Com us respondria?

ROSALINA Com vulguin el vostre enteniment i la Fortuna.

PEDRADETOC O com decretin els destins.

CÈLIA Ben dit: bon cop de paleta.

PEDRADETOC No fos que el rang se’m tornés ranci…!

ROSALINA Que llavors deixaries anar la vella flaire.

LE BEAU Em meravelleu, senyores. Jo us volia parlar d’un magnífic combat que us hauria regalat els ulls.

ROSALINA Feu-nos-en cinc cèntims.

LE BEAU Us en contaré el començament i, si us plau podreu veure’n el final, perquè el millor encara està per fer, i vindran aquí mateix on sou a resoldre-ho.

CÈLIA Vinga, doncs, aquest començament que ja és mort i enterrat.

LE BEAU Vet aquí que arriba un vell amb els seus tres fills…

CÈLIA Comença igual que una rondalla antiga.

LE BEAU Tres joves exemplars, de planta i presència excel·lents.

PEDRADETOC Amb uns avisos al coll que diuen: «Es fa saber a tothom per la present…».

LE BEAU El fill gran lluita amb Carles, el lluitador del Duc, i aquest el tira per terra i li trenca tres costelles, i el deixa sense esperances de vida. I així mateix ocorre amb el fill segon i també amb el petit. Allà jeuen tots tres, amb el pobre vell, son pare, lamentant-se tan tristament damunt seu que tots els presents el planyen amb les pròpies llàgrimes.

ROSALINA Ai las!

PEDRADETOC Però, monsieur, ¿quina és la diversió que les senyores s’han perdut?

LE BEAU Ves, aquesta que us conto.

PEDRADETOC Així es fan els homes més savis cada dia. És el primer cop que sento dir que una trencadissa de costelles sigui un divertiment per senyores.

CÈLIA Jo també, t’ho prometo.

ROSALINA Però hi ha algú més que frisi per sentir aquesta música esquerdada als propis costats? Queda cap altre llaminer d’aquesta mena de costellada? Ens afegim a veure aquest combat, cosina?

LE BEAU Prou el veureu si us quedeu aquí, perquè aquest és l’indret escollit pel combat i ja estan a punt per començar.

CÈLIA Ben cert, per allà vénen. Quedem-nos i veiem el què.

Fanfares. Entren el Duc Frederic, nobles, Roland, Carles i seguici.

DUC FREDERIC Som-hi, com que el noi no vol sentir parlar de deixar-ho córrer, que assumeixi els riscos de la seva temeritat.

ROSALINA És aquell, l’home?

LE BEAU Ell mateix, senyora.

CÈLIA Ai senyor, és massa jove. Però sí que té un aire victoriós.

DUC FREDERIC Així, doncs, filla i neboda, us heu esmunyit fins aquí per veure el combat?

ROSALINA Sí, vostra mercè, si us plau donar-nos-en llicència.

DUC FREDERIC No us ho passareu gaire bé, ja us ho dic ara. Hi ha tanta diferència amb el meu campió! Per llàstima de la joventut de l’aspirant, jo el dissuadiria de bon grat, però el que és ell no en vol saber res. Parleu-hi, dames, a veure si el podeu convèncer.

CÈLIA Feu-lo venir, bon monsieur Le Beau.

DUC FREDERIC Feu-ho. Jo em retiro.

LE BEAU Monsieur desafiador, la Princesa us demana.

ROLAND Estic al seu manar amb tot respecte i deferència.

ROSALINA Jove, vós heu desafiat el lluitador Carles?

ROLAND No, bella princesa. És ell qui ha llançat un desafiament universal. Jo m’hi presento com tants altres per provar la força de la meva joventut.

CÈLIA Jove cavaller, el vostre esperit és massa audaç per la vostra edat. Heu tingut proves ben cruels de la força d’aquest home. Si us veiéssiu amb els vostres ulls i us coneguéssiu amb el vostre judici, la por del perill us aconsellaria una empresa menys desigual. Us preguem pel vostre bé que escolliu la seguretat i que abandoneu aquesta temptativa.

ROSALINA Feu-ho, jove senyor. La vostra reputació no en sortirà mal parada. Nosaltres sol·licitarem al Duc que el combat no tiri endavant.

ROLAND Us ho suplico, no em castigueu amb un judici advers, tot i que em confesso culpable de refusar una cosa a unes dames tan belles i excel·lents. Però que els vostres bells ulls i els vostres bons desitjos vinguin amb mi a la prova. Si caic vençut, només hi haurà la humiliació d’un que no ha conegut mai la gràcia. Si moro, només un mort que no desitja altra cosa. No faré cap tort als meus amics, perquè no en tinc cap per plorar-me, ni cap injúria al món, perquè no hi tinc ben res. Al món només hi ocupo un lloc que es podrà omplir molt millor quan jo el deixi vacant.

ROSALINA Voldria que la mica de força que tinc fos tota amb vós.

CÈLIA I jo la meva, per augmentar la d’ella.

ROSALINA Que us vagi bé. El cel vulgui que m’equivoqui amb vós.

CÈLIA Que els desitjos del vostre cor siguin amb vós.

CARLES Vinga, on és aquest jove galant que tant es deleix per jeure amb la seva mare terra?

ROLAND Present, senyor. Però la seva ambició és molt més modesta.

DUC FREDERIC Deixeu-ho córrer a la primera caiguda.

CARLES No, ho garanteixo a vostra gràcia, no l’haureu d’empènyer a una segona, després d’haver intentat tan bé dissuadir-lo de la primera.

ROLAND Si comptàveu fer burla de mi després, no ho hauríeu d’haver fet abans. Però som-hi.

ROSALINA Que Hèrcules us doni força i ajuda, jove.

CÈLIA Tant de bo jo fos invisible per engrapar el forçut per la cama.

Carles i Roland lluiten.

ROSALINA Oh jove excel·lent!

CÈLIA Si tingués un llamp als ulls, no cal dir qui abatria.

Roland fa caure Carles. Crits.

DUC FREDERIC Prou, prou.

ROLAND No, us ho suplico, vostra gràcia, que encara no m’he escalfat.

DUC FREDERIC Com estàs tu, Carles?

LE BEAU No pot parlar, senyor.

DUC FREDERIC Emporteu-vos-el. Com et dius, xicot?

ROLAND Roland, vostra mercè, sóc el fill petit de Sir Roland de Boys.

DUC FREDERIC

Tant de bo fossis fill d’algun altre home.

Ton pare era tingut per honorable,

però jo sempre el vaig sentir enemic.

Més m’hauria plagut la teva gesta

si fossis descendent d’una altra casa.

Vés en bona hora, que ets un galant jove.

Tant de bo haguessis dit un altre pare.

Surten el Duc Frederic, Le Beau i seguici.

CÈLIA (A Rosalina.)

Al lloc del pare, jo faria això?

ROLAND

Em vanto més de ser el fill més petit

de Sir Roland, i això no ho canviaria

per ser hereu adoptiu de Frederic.

ROSALINA

El meu pare estimava Sir Roland

amb l’ànima, i tothom pensava igual.

Si hagués sabut que aquest era el seu fill,

l’hauria omplert de llàgrimes i precs

abans que s’arrisqués així.

CÈLIA Cosina,

anem-lo a encoratjar i a regraciar.

L’humor tan agre i envejós del pare

em puny el cor. (A Roland.) Senyor, teniu molt mèrit.

Si guardeu les promeses en amor,

com ara heu excedit tota promesa,

fareu feliç la dama.

ROSALINA Gentilhome (donant-li una cadena que es treu del coll),

dugueu això per mi, una infortunada

que donaria més si res tingués.

Anem, cosina?

CÈLIA Sí. (A Roland.) Adéu, bell jove.

Rosalina i Cèlia es retiren.

ROLAND

No puc dir «gràcies»? El millor de mi

és per terra, i això que queda en peus

és just un pobre estaquirot de fusta.

ROSALINA

Ens crida. L’urc vaig perdre’l amb la sort,

i així, doncs, me n’hi vaig. Senyor, ens cridàveu?

Heu lluitat bé, senyor, i heu aterrat

molt més que l’enemic.

CÈLIA Anem, cosina?

ROSALINA

Ja vinc. (A Roland.) Adéu-siau.

Surten Rosalina i Cèlia.

ROLAND

Quina passió em trepitja així la llengua?

No hi he pogut parlar, i ella ho volia.

Entra Le Beau.

Pobre Roland! T’han aterrat ben bé.

Carles o algú més feble et té collat.

LE BEAU

Bon senyor, jo en confiança us aconsello

que partiu. Tot i haver-vos ben guanyat

aplaudiment, elogi i simpatia,

l’humor del Duc a hores d’ara és tal

que veu de molt mal ull tot el que heu fet.

És llunàtic, el Duc. Més val que vós

jutgeu com és, que no que jo us ho digui.

ROLAND

Gràcies, senyor, però si us plau digueu-me,

d’aquestes noies que m’han vist lluitar,

quina és filla del Duc?

LE BEAU

Cap de les dues, si jutgem maneres,

però sí, la més baixa és filla seva.

L’altra és filla del Duc desposseït,

retinguda per l’oncle usurpador

per companyia de la seva filla,

amb qui s’estimen més que no germanes.

Però us puc dir que últimament el Duc

demostra malvolença amb la neboda,

per l’única raó i el sol motiu

que tothom n’elogia les virtuts

i la plany per la sort del seu bon pare.

I em temo que la ràbia en contra d’ella

esclatarà de cop. Senyor, a reveure.

Algun dia, en un món millor que aquest,

buscaré el vostre afecte i coneixença.

ROLAND

Estic en deute amb vós. Adéu-siau.

Surt Le Beau.

Com qui cau de la barca en el pantà,

d’un duc tirà salto a un tirà germà.

Celestial Rosalina!

Surt.





ESCENA TERCERA


Entren Cèlia i Rosalina.

CÈLIA I ara, cosina! Què hi ha, Rosalina? Valga’m Cupido, ni una paraula?

ROSALINA Ni una per llençar als gossos.

CÈLIA No, les teves paraules són massa precioses per llençar-les als gossos. Llança-me’n unes quantes a mi. Vinga, esguerra’m a cops de raons.

ROSALINA Aleshores seríem dues cosines invàlides: l’una esguerrada a cops de raó i l’altra enfollida per manca de raó.

CÈLIA Tot això és pel teu pare?

ROSALINA No, una part és pel pare dels meus fills. Ah, que ple d’esbarzers és aquest món de cada dia!

CÈLIA Només són llapasses de les que es tiren a la roba en la gatzara de la festa. Si no anem per camins fressats, en sortirem amb les faldilles plenes.

ROSALINA Del vestit me les podria espolsar, però aquestes llapasses se m’han enganxat al cor.

CÈLIA Escup-les.

ROSALINA Ho provaria si amb un «ehem» pogués aconseguir-lo a ell.

CÈLIA Vinga, vinga, has de lluitar amb la teva passió.

ROSALINA Ai, s’ha posat de part d’un lluitador més fort que jo.

CÈLIA T’hi desitjo bona sort! Ho has d’intentar, encara que caiguis. Però, deixem de banda aquestes bromes i parlem seriosament. És possible que t’hagis encapritxat tan de sobte del fill petit del vell Sir Roland?

ROSALINA El meu pare, el Duc, estimava el seu pare de tot cor.

CÈLIA I d’això se’n segueix que tu hagis d’estimar el seu fill de tot cor? Per aquesta regla, jo l’hauria d’odiar, perquè el meu pare odiava el seu de tot cor. I, en canvi, jo no odio Roland.

ROSALINA No, si et plau, no l’odiïs, fes-ho per mi.

CÈLIA Per què hauria d’odiar-lo? No té tots els mereixements?

Entra el Duc Frederic, amb seguici.

ROSALINA Deixa que jo l’estimi per això, i tu estima’l perquè jo l’estimo. Mira, aquí ve el Duc.

CÈLIA Amb els ulls plens de ràbia.

DUC FREDERIC

Noia, prepara’t pel teu bé, de pressa,

i vés-te’n de la cort.

ROSALINA Jo, oncle?

DUC FREDERIC Tu, neboda:

si a partir de deu dies et trobem

més ençà de vint milles de la cort,

moriràs.

ROSALINA Us suplico que em deixeu

marxar sabent quina és la meva culpa.

Si és cert que tinc consciència del meu seny

i bon coneixement dels meus desitjos,

i que no desvariejo ni somio

—com bé espero—, llavors, estimat oncle,

ni tan sols en informe pensament

us he ofès mai.

DUC FREDERIC Així ho fan els traïdors.

Si el seu perdó estigués en les paraules,

serien innocents com la puresa.

Que et basti això: que no confio en tu.

ROSALINA

Però el vostre recel no em fa traïdora.

Digueu-me, doncs, quines en són les causes.

DUC FREDERIC

Ets filla del teu pare, i això és prou.

ROSALINA

Ja ho era quan vau prendre-li el ducat,

ja ho era quan el vau forçar a l’exili.

La traïció no s’hereta, missenyor,

i si ens vingués de veres dels parents,

què hi fa: el meu pare no ha estat mai traïdor.

Així, doncs, no em jutgeu tan malament

per creure que ser pobra em fa traïdora.

CÈLIA

Bon sobirà, deixeu-me enraonar.

DUC FREDERIC

Sí, Cèlia, l’hem tinguda aquí per tu;

si no, hauria rodat amb el seu pare.

CÈLIA

Jo no vaig demanar-vos-ho, llavors.

Va ser el vostre plaer, i la compassió.

Jo era massa jove per jutjar-la,

però ara la conec. Si ella és traïdora,

jo també. Hem dormit sempre plegades,

plegades hem après, jugat, menjat,

i sempre arreu, com els cignes de Juno,

hem anat de costat, inseparables.

DUC FREDERIC

Massa subtil per tu, i el seu silenci

i la seva paciència i cortesia

capten l’amor del poble, i ells la planyen.

Ets ben ximpleta. Et roba el teu bon nom,

i a tu et veuran més clara i més virtuosa

quan sigui fora. Tanca, doncs, els llavis.

La meva decisió és irrevocable

sobre el seu cas: des d’ara és desterrada.

CÈLIA

La mateixa sentència, doncs, dicteu-me.

Jo no puc viure lluny del seu costat.

DUC FREDERIC

Ximpleta! (A Rosalina.) Tu, neboda, vés, prepara’t.

Si ultrapasses el temps, pel meu honor

i la meva paraula, has de morir.

Surt el Duc Frederic, amb el seguici.

CÈLIA

Oh, Rosalina meva, on aniràs?

Vols que ens canviem els pares? Pren el meu.

No ploris més que jo, fes-me el favor.

ROSALINA

Jo en tinc molt més motiu.

CÈLIA No és cert, cosina.

Vinga, alegria! Que no veus que el Duc

m’ha desterrat a mi també?

ROSALINA No és cert.

CÈLIA

No, Rosalina? Has perdut, doncs, l’amor

que t’ensenyava que tu i jo som una!

Deixarem que ens separin, dolça meva?

No, que el meu pare es busqui un altre hereu.

Pensem plegades, doncs, com fugirem,

on anirem, i què durem a sobre.

No provis pas de carregar tu sola

el pes de tot això, i deixar-me’n fora.

Per aquest cel dolgut dels nostres mals,

t’agradi molt o poc, jo vindré amb tu.

ROSALINA

Vaja, i on anirem?

CÈLIA

Doncs al bosc d’Arden, a buscar el meu oncle.

ROSALINA

Ai las, amb quins perills ens toparem,

noies com som, anant pel món tan lluny!

La bellesa provoca més que l’or.

CÈLIA

Jo em posaré un vestit tronat i pobre,

i em pintaré la cara amb bru de Siena.

Fes tu el mateix, i passarem per ull

sense atreure assaltants.

ROSALINA I, alta com sóc,

¿vols dir que no seria molt millor

que jo em vestís sencera com un home,

amb l’espasa a la cuixa, ben vistosa,

i un venable a la mà? Per més que al cor

s’hi arrauleixin les pors d’una doneta,

prendrem un aire fanfarró i marcial

com solen fer els gallines masculins,

que es maquillen les pors amb l’aparença.

CÈLIA

I quin nom t’haig de dir quan siguis home?

ROSALINA

Cap d’inferior al del coper de Júpiter,

i per tant ja pots dir-me Ganimedes.

I tu com et diràs?

CÈLIA

Un nom que es refereixi al meu estat.

Ja no em dic Cèlia, ara em diré Aliena.

ROSALINA

Cosina, i si provéssim d’emportar-nos

el bufó de la cort, d’amagatotis?

No seria un confort pel nostre viatge?

CÈLIA

Aquell em seguirà a la fi del món.

No em costarà convence’l. I ara anem,

arrepleguem les nostres pertinences,

i decidim el millor punt i forma

d’evitar la recerca que vindrà

darrere meu. I anem amb dignitat

no a l’exili, sinó a la llibertat.

Surten.





ACTE SEGON





ESCENA PRIMERA


El bosc d’Arden.

Entren el vell Duc, Amiens i dos o tres senyors vestits de bosquerols.

VELL DUC

Vejam, confrares i companys d’exili,

no és més dolç aquest viure tan antic

que el de la falsa pompa? No és menys aspre

aquest bosc que la cort bullent d’enveges?

Aquí només sentim el fat d’Adam,

les mudances de l’any, com l’ullal gèlid

i l’espetec brutal del vent d’hivern,

que en clavar-se’m al cos i fustigar-lo

fins a encongir-me, em fan somriure i dir:

«Això no són llagots. Són consellers

que em fan sentir el que sóc de veritat».

Els usos de l’adversitat són dolços:

com el gripau, que, lleig i verinós,

du una joia preciosa dins el cap.

I aquest viure, allunyat del bullit públic,

troba llengües als pins, llibres als rius,

sermons als rocs, i en tota cosa el bé.

AMIENS

No ho canviaria. Sort té vostra gràcia,

que sap girar els rigors de la fortuna

en un estil tan plàcid i tan dolç.

VELL DUC

Què us semblaria anar a caçar algun cérvol?

Bé que em dol que aquests pobres dissortats,

els ciutadans nadius d’aquest desert,

acabin amb la gropa ensangonada

per puntes de sageta, als seus confins.

SENYOR PRIMER

Sí, el melancòlic Jaques, senyor, se’n plany,

i jura que en això vós usurpeu

més que el vostre germà que us desterrava.

Avui milord d’Amiens i jo mateix

hem anat a espiar-lo mentre jeia

sota un roure d’antiga arrel que guaita

el riuet que mormola endins del bosc,

just al lloc on un cérvol solitari,

malferit pel bon ull del caçador,

llanguia, moribund; i, en veritat,

la pobra bèstia feia tals sanglots

que la pell li tibava, amb tant d’esforç,

fins a quasi esclatar, i les grosses llàgrimes

corrien per les galtes, perseguint-se

en llastimós encalç; i així el salvatge,

ben observat pel melancòlic Jaques,

s’estava arran del rierol llisquent,

nodrint-lo amb llàgrimes.

VELL DUC Què deia Jaques?

No n’ha tret cap moral, de l’espectacle?

SENYOR PRIMER

Oi tant, amb un miler de comparances.

De primer, pel seu plor en el riu sobrat:

«Pobre cérvol», ha dit, «fas testament

com els mundans, que dónes els teus béns

a qui ja massa en té». Llavors, veient-lo sol

i abandonat dels vellutats companys:

«És just», diu, «la misèria aparta així

l’excés de companyia». Després passa

a la vora un ramat ben pasturat

i ni menys li diu res. «Sí», exclama Jaques,

«vinga, allunyeu-vos, grassos ciutadans!

Així es fa. Per què hauríeu de fixar-vos

en aquest pobre desnonat d’aquí?».

De tal forma inclement invectivava

tothom arreu en camp, ciutat o cort,

i fins el nostre viure, bo i jurant

que som uns mers tirans i usurpadors,

que aterrim i matem els animals

al lloc nadiu que la natura els dóna.

VELL DUC

I l’heu deixat en tal contemplació?

SENYOR SEGON

Ben cert, senyor, plorant i enraonant

del cérvol gemegós.

VELL DUC Mostreu-me el lloc.

Em plau trobar-lo en tal humor sorrut,

que així és ple de substància.

SENYOR PRIMER Ja us hi duc.

Surten.





ESCENA SEGONA


Entra el Duc Frederic, amb senyors.

DUC FREDERIC

Com pot ser que ningú les hagi vistes?

No pot ser, alguns traïdors d’aquesta cort

hi han d’haver estat d’acord i en connivència.

NOBLE PRIMER

No he sentit de ningú que l’hagi vista.

Les dames que a la cambra la serveixen

la van deixar dormint, i aquest matí

s’han trobat amb el llit sense el tresor.

NOBLE SEGON

Senyor, el ronyós bufó que tan sovint

us ha fet riure s’ha esfumat també.

Hespèria, la cambrera principal,

confessa haver sentit secretament

les dues noies exalçar de cor

les gràcies i els encants del lluitador

que ha doblegat fa poc el forçut Carles,

i creu que on sigui que hagin escapat

el xicot és amb elles sense dubte.

DUC FREDERIC

Aneu a cal germà a buscar el galant.

I si no hi és, porteu-me el seu germà,

que jo faré que el trobi. Aneu, de pressa,

i no afluixeu ni mica en la recerca

per dur-me aquest parell de fugitives.

Surten.





ESCENA TERCERA


Davant la casa d’Oliver.

Entren Roland i Adam.

ROLAND

Qui hi ha?

ADAM

Vaja, jove senyor, dolç senyor meu,

amo gentil, memòria i aparença

de Sir Roland, què hi feu, aquí?

Per què sou tan virtuós? Per què us estimen?

I per què sou tan dolç, valent i fort?

¿Per què volíeu l’obsessió de vèncer

el cepat lluitador del Duc llunàtic?

La fama n’ha arribat abans que vós.

¿Que no ho sabeu, bon amo, que a alguns homes

les virtuts se’ls regiren enemigues?

Vós sou d’aquests. Els vostres dots, senyor,

són sants i celestials traïdors per vós.

Quin món, aquest, on tot el que és esplèndid

enverina qui ho té!

ROLAND

I doncs, què passa?

ADAM Oh, jove dissortat,

no passeu el portal. Sota aquest sostre

hi habita l’enemic dels vostres dons,

el germà vostre —no el germà, què dic!—,

el fill —no, no, tampoc en diré fill—

de qui ja anava a anomenar el seu pare,

us ha sentit lloar, i aquesta nit

pensa cremar l’estada on soleu jeure,

amb vós a dins; i si no se’n sortís,

trobarà altra manera d’enllestir-vos.

L’he sorprès en les seves intencions.

Aquesta casa és un escorxador.

Avorriu-la, temeu-la, no hi entreu.

ROLAND

I doncs, Adam, on voldries que anés?

ADAM

No importa on, mentre no entreu aquí.

ROLAND

¿Vols que pidoli el meu manteniment,

o que amb espasa vil surti a guanyar-me

una vida de lladre al camí ral?

I hauré de fer-ho, si no sé què fer.

Però no m’hi avindré, faci el que faci.

Abans em sotmetria a la maldat

de la sang desviada d’un germà.

ADAM

Però no ho feu. Tinc cinc-centes corones,

els meus estalvis amb el vostre pare,

que he guardat perquè em siguin infermers

quan el servei s’assequi en els meus membres

i l’edat menystinguda m’arraconi.

Preneu-les, i que aquell que peix els corbs

i alimenta els pardals pròvidament

em conforti de vell. Heus aquí l’or,

us el dono, vulgueu-me de criat.

Semblo vell, però sóc robust i fort,

que de jove no em vaig enverinar

les venes amb licors rebels i ardents,

ni vaig reptar amb el front desvergonyit

els mitjans del desmai i la feblesa.

La meva edat és un hivern ferreny:

glaçat, però fecund. Vulgueu-me amb vós,

i jo us faré el servei d’un home jove

en els afers i les necessitats.

ROLAND

Bon vell, que clarament llueix en tu

el servei coratjós del temps antic,

que suava per deure, i no per guany!

Tu no ets pas fet pels usos d’aquests temps,

on tothom s’escarrassa per profit

i, un cop aconseguit, enterra el zel

en la satisfacció. No és el teu cas.

Pobre, vetlles un arbre renocat

que no pot oferir-te ni una flor

en premi per la cura i el conreu.

Però vine, farem camí plegats,

i abans que s’hagi fos el teu racó

trobarem poca o molta situació.

ADAM

Senyor, endavant, jo us seguiré amb plaer

lleialment mentre em quedi un buf d’alè.

Aquí he estat quaranta anys, des dels disset,

però ara ja no hi sento el meu indret.

A disset anys, molts busquen la fortuna,

però als vuitanta no n’esperes una.

I, amb tot, no em pot donar més bon guardó

que morir sense deure al meu senyor.

Surten.





ESCENA QUARTA


El bosc d’Arden.

Entren Rosalina com a Ganimedes; Cèlia com a Aliena; i el bufó Pedradetoc.

ROSALINA Oh, Júpiter, tinc els esperits tan esgotats!

PEDRADETOC A passeig els esperits! Jo hi tinc les cames, esgotades.

ROSALINA De bon grat m’avindria a deshonorar aquest abillament d’home i a plorar com una dona, però jo haig d’animar el vas més fràgil, com l’armilla i els calçons han de donar exemple de coratge als enagos. Així, doncs, coratge, bona Aliena!

CÈLIA Si et plau, mira d’aguantar el meu defalliment: no puc més.

PEDRADETOC Per part meva, prefereixo aguantar el vostre defalliment que no aguantar el pes de la vostra persona. Tot i que no hauria de carregar cap creu si us hagués de portar, perquè em penso que no teniu ni una moneda a la bossa.

ROSALINA Doncs vet aquí el bosc d’Arden.

PEDRADETOC Sí, ja sóc a Arden, i això encara em fa més ximple. Tan bé que s’hi estava, a casa! Però els viatgers s’han de conformar, vet-ho aquí.

Entren Corí i Silvi.

ROSALINA Sí, conforma’t, bon Pedradetoc. Mira qui ve: un jove i un vell en conversa solemne.

CORÍ

Així et menysprearà una mica més.

SILVI

Oh, Corí, si sabessis com l’estimo!

CORÍ

Mig m’ho afiguro; jo també he estimat.

SILVI

No, Corí, vell com ets, no t’ho afigures,

ni havent estat de jove el millor amant

que sospirés sobre un coixí nocturn.

Si el teu amor ha igualat mai el meu

—i sé que mai cap home ha estimat tant—,

a quants actes absurds i estrafolaris

no t’ha empès la passió i la fantasia?

CORÍ

A més de mil que ni tan sols recordo.

SILVI

Doncs no has estimat mai tan tendrament.

Si no recordes ni una ximpleria

de totes les que et feia fer l’amor,

no saps què és estimar.

O si mai no has segut com jo faig ara,

cansant l’amic de tant lloar l’amada,

no saps què és estimar.

O si no has repel·lit la societat

com ara la passió m’empeny a mi,

no saps què és estimar.

Oh Febe, Febe, Febe!

ROSALINA

Ah, bon pastor, furgant-te la ferida,

m’has fet trobar per mala sort la meva.

PEDRADETOC I a mi la meva. Recordo que quan estava enamorat vaig trencar l’espasa contra una pedra i li vaig dir «té, això per visitar de nit la Jana Somrís!», i recordo haver-li petonejat la mà de morter i també els mugrons de la vaca que acabava de munyir amb aquelles manetes clivellades. I recordo haver festejat, en lloc seu, una tavella de pèsol, i haver-ne arrencat un parell de pèsols per donà’ls-hi, mentre li deia amb llàgrimes als ulls: «Porta’ls per amor meu». Els enamorats de debò som donats a capritxos ben estranys. Però així com tot és mortal a la natura, tota natura enamorada és mortalment folla.

ROSALINA

Parles amb més seny del que et penses.

PEDRADETOC No, no pensaré res del meu seny fins que no m’hi topi de morros.

ROSALINA

Déus del cel, la passió d’aquest pastor

em recorda la meva, pel color.

PEDRADETOC I a mi la meva, sinó que a mi em comença a fer pudor de ranci.

CÈLIA

Si us plau, que algú demani a aquell bon home

si ens pot vendre una mica de menjar.

Estic ben defallida.

PEDRADETOC Ei, tu, liró!

ROSALINA

Calma, ximplet, que no és dels teus.

CORÍ Qui crida?

PEDRADETOC Superiors vostres, senyor.

CORÍ Si no, serien uns arreplegats.

ROSALINA (A Pedradetoc.)

Calma, et dic. (A Corí.) Bona tarda a vós, amic.

CORÍ

I a vós, gentil senyor, i a tots vosaltres.

ROSALINA

Si et plau, pastor, si l’amistat o l’or

pot trobar en tal desert acolliment,

porta’ns on obtinguem menjar i repòs.

Aquesta noia està mig desmaiada

de cansament.

CORÍ La planyo, bon senyor,

i, més per ella que per mi, voldria

una millor fortuna per socorre-la.

Però jo sóc pastor per compte d’altre

i no xollo la llana que pasturo.

El meu amo és ben aspre de caràcter,

i no es perd per trobar el camí del cel

amb gaires gestos d’hospitalitat.

I ara el mas, el ramat i les pastures

estan en venda, i a la nostra borda,

per absència de l’amo, no hi ha res

per nodrir-vos, però veniu si us plau:

tindreu la benvinguda que us escau.

ROSALINA

Qui comprarà el ramat i la pastura?

CORÍ

El rabadà que vèieu fa un moment,

però que ara no està per comprar res.

ROSALINA

Si et plau, i si pot fer-se amb honradesa,

compra mas i ramat, i les pastures,

que et donarem moneda per pagar-ho.

CÈLIA

I més bon sou. Aquest indret m’agrada,

i de bon grat hi passaria el temps.

CORÍ

És ben cert que la cosa està per vendre.

Veniu amb mi. I, si en veure-ho, us agraden

el terreny, el profit i aquesta vida,

us seré fidelíssim majoral

i al punt ho compraré amb el vostre aval.

Surten.





ESCENA CINQUENA


Una altra part del bosc.

Entren Amiens, Jaques i altres.

AMIENS (Cantant.)

Qui en olor de romaní

vulgui el goig de jeure amb mi,

i acordar el seu cantussol

amb el tord i el tallarol,

que vingui, que vingui en floresta:

no hi ha més pessic

ni més enemic

que l’hivern i la tempesta.

JAQUES Més, més, si et plau.

AMIENS Us encomanarà tristesa, monsieur Jaques.

JAQUES Millor. Més, si et plau, més. Puc xuclar la melancolia d’una cançó com la mostela xucla un ou. Més, si et plau, més.

AMIENS Tinc la veu ronca, sé que no us puc plaure.

JAQUES No vull pas que em plaguis, el que jo vull és que cantis. Vinga, més, una altra estrofa! En dieu «estrofes», vosaltres, oi?

AMIENS Com vulgueu, monsieur Jaques.

JAQUES Tant me fa com es diguin: no les haig pas de cridar. Cantes o no?

AMIENS Per complaure el vostre gust més que no el meu.

JAQUES Molt bé, si mai dono les gràcies a ningú, te les donaré a tu. Però això que en diuen compliments s’assembla a la trobada de dos micos. I quan algú em dóna les gràcies cordialment, em fa la sensació que li he donat una moneda d’un sou i que ell me’n dóna les gràcies del captaire. Au, canta, i el que no vulgui cantar que es mossegui la llengua.

AMIENS Bé, doncs, acabaré la cançó. Senyors, pareu les estovalles, mentrestant, que el Duc vindrà a fer beguda sota aquest arbre. S’ha passat el dia buscant-vos.

JAQUES I jo m’he passat el dia evitant-lo. Li agrada massa discutir, pel meu gust. Jo penso tantes coses com ell, i no me’n vanto. Au, vinga, refila.

TOTS (Cantant.)

Qui detesti l’ambició

per fer vida sense por,

i es conformi amb el menjar

afanyat amb pròpia mà,

que vingui, que vingui en floresta:

no hi ha més pessic

ni més enemic

que l’hivern i la tempesta.

JAQUES Jo us donaré una estrofa que vaig escriure ahir per aquesta cançó, a desgrat de la meva inventiva.

AMIENS I jo la cantaré.

JAQUES Fa així:

Si s’escau que un malastruc

algun dia es torna ruc,

i abandona tot plaer

per complaure un mal voler,

ducdama, ducdama, ducdama:

aquí hi trobarà

més d’un albardà,

més d’un ximple per tancar.

AMIENS Què vol dir aquest «ducdama»?

JAQUES És una invocació grega per reunir els idiotes en rotllana. Me’n vaig a dormir, si puc. I si no puc, maleiré tots els primogènits d’Egipte.

AMIENS I jo aniré a buscar el Duc, que ja té el banquet a punt.

Surten.





ESCENA SISENA


Una altra banda del bosc.

Entren Roland i Adam.

ADAM Amo meu, no puc continuar. Em moro de gana! Jo m’estiro aquí a prendre les mides per la meva tomba. Adéu-siau, bon amo.

ROLAND I doncs, Adam? I el teu coratge? Viu una mica, anima’t una mica, alegra’t una mica. Si aquesta aspra selva amaga cap salvatgina, o bé te la porto d’aliment, o bé jo li serviré d’aliment. La mort és més a prop de la teva imaginació que de les teves forces. Tingues coratge, si em vols bé. Mantingues la mort a ratlla una estona. Jo tornaré aquí de seguida, i si llavors no et porto res per menjar, et donaré permís per morir-te. Però si et mors abans que arribi, pensaré que et rifes del meu esforç. Així m’agrada, sembla que fas més bona cara! De seguida tornaré amb tu. Però aquí jeus a la intempèrie, home. Vine, deixa’m portar-te a aixopluc, i no et moriràs per manca de sopar, mentre en aquest desert hi hagi cap cosa viva. Ànims, bon Adam.

Surt.





ESCENA SETENA


Al bosc. Una taula parada.

Entren el vell Duc i senyors, com a bandits.

VELL DUC

Per mi, s’ha convertit en una bèstia,

perquè no el veig enlloc en forma humana.

SENYOR PRIMER

Senyor, tot just acaba de marxar.

Xalava aquí, escoltant una cançó.

VELL DUC

Si, dissonant com és, se’ns torna músic,

aviat grinyolaran fins les esferes.

Busqueu-lo i feu-li dir que hi vull parlar.

Entra Jaques.

SENYOR PRIMER

Ell mateix m’estalvia tot l’esforç.

VELL DUC

I doncs, monsieur, quin viure és aquest vostre?

Feu implorar als amics la companyia?

Sembleu content.

JAQUES

Un bufó, he conegut un bufó al bosc,

un bufó virolat, quin món absurd!

Com menjo i bec, que m’he trobat un foll

prenent el sol estenallat a terra

i malparlant molt bé de la Fortuna,

amb mots triats, i amb tot era un bufó.

«Bon dia, ximple», faig, i ell: «No, senyor,

no em digueu ximple abans la sort no em rigui».

I ell que es treu aleshores un rellotge

i, mirant-lo amb els ulls enterbolits,

exclama amb gran prudència: «Són les deu.

Així es pot veure com remena el món.

Només fa una hora que eren just les nou,

i d’aquí a una hora ja seran les onze,

i d’hora en hora anem creixent creixent,

i d’hora en hora, així, morint morint,

i apa, conte contat». Havent sentit

el bufó discorrent sobre aquests temps,

els pulmons m’han cridat com gall a l’alba,

admirat d’un bufó tan reflexiu.

I sense interrupció he rigut una hora

del seu rellotge. Oh, digne i noble foll,

no hi ha millor vestit que el de bufó.

VELL DUC

Qui és aquest foll?

JAQUES

Oh, digne foll! Un que era cortesà,

i diu que si la dona és jove i bella

s’ho sap conèixer prou. I en el cervell,

que és sec com la galeta que ha sobrat

després d’un viatge, hi té racons curulls

d’observacions, que ell va ventant enfora

en formes barrejades. Vull ser un foll!

Vull un vestit de roba virolada.

VELL DUC

En tindràs un.

JAQUES És l’únic que m’escau,

si netegeu els vostres bons judicis

de la mala herba d’aquesta opinió

que em fa prudent. Em cal la llibertat,

una llicència franca com el vent

per rebufar a qui em plagui, com els folls,

i el qui més burxaré amb punyent follia

més en riurà. I això per què, senyor?

És pla com el camí de la parròquia:

qui rep el cop intel·ligent del foll

serà ben foll si, tot i la ferida,

no fa veure que no se’n sent. Si no,

la follia del savi és exposada

pels trets que el foll dispara a tort i a dret.

Vestiu-me en virolat. Doneu-me gràcia

de dir el que penso, i sense més embuts

purgaré el cos nafrat del món malalt,

si amb paciència vol rebre el meu remei.

VELL DUC

Desvergonyit, prou sé allò que faries.

JAQUES

Què faria, digueu-me, sinó el bé?

VELL DUC

El mal més horrorós, blasmant el mal.

Perquè tu ja has estat un llibertí,

i tan sensual com el fibló mateix,

i tots els xancres i úlceres malignes

que amb llicència pertot has atrapat

voldries enganxar-los a tothom.

JAQUES

Qui bescanta l’orgull

acusa per ventura algú en concret?

¿Que potser no es desborda com el mar

fins que ha de refluir d’esgotament?

¿Quina dona anomeno a la ciutat

si afirmo que la dona del rodal

du el preu dels prínceps sobre un pit indigne?

¿Quina protestarà que parlo d’ella,

quan és exactament com la veïna?

O ¿quin home d’humil ocupació

dirà que els seus vestits no em costen res,

cregut que parlo d’ell, així aplicant

la seva estupidesa al meu discurs?

Així, doncs, què? Digueu-me com i quan

els meus mots l’han ferit. I si l’encerto,

és ell qui s’ha ultratjat. Si no hi té culpa,

el meu retret s’envola com una oca

que ningú no reclama. Qui ve aquí?

Entra Roland (amb l’espasa desembeinada).

ROLAND

Alto, no mengeu més.

JAQUES No he menjat res encara!

ROLAND

Ni ho fareu, fins que mengi el freturós.

JAQUES

De quin ou ha sortit aquest gallet?

VELL DUC

¿La desventura us torna temerari

o sou menyspreador de les maneres,

que de civilitat sembleu tan buit?

ROLAND

Ho heu dit bé a la primera. L’aspra punxa

de la desgràcia em pren tota aparença

d’urbanitat, tot i que sóc civil

i educat a la cort. Però atureu-vos!

És home mort qui toqui un d’aquests fruits

abans que els meus afers rebin resposta.

JAQUES

Si cap raó no us val, sóc home mort.

VELL DUC

Què voleu? Amb dolcesa ens forçaríeu

més que amb la força ens inspireu dolcesa.

ROLAND

Em moro per menjar, deixeu-m’ho fer.

VELL DUC

Seieu, mengeu, sou benvingut a taula.

ROLAND

Parleu amb cortesia? Perdoneu-me.

Creia que tot aquí era salvatge,

i he adoptat per això una aspra actitud

d’exigència. Sigueu els que sigueu

que en aquest lloc desert i inaccessible,

a l’ombra d’una fronda melancòlica,

balafieu les hores fugisseres,

si mai heu conegut dies millors,

si mai heu conviscut amb les campanes,

si mai heu honorat un bon festí,

si mai heu eixugat alguna llàgrima,

i sabeu compadir, i ser compadit,

que la dolçor sigui la meva força,

i amb avergonyiment guardo l’espasa.

VELL DUC

Cert és que hem conegut dies millors,

i la campana ens ha guiat al temple,

i hem honorat la taula de braus homes,

i hem eixugat prou llàgrimes pietoses.

Per tant, seieu si us plau en cortesia,

i preneu a plaer del que ens pertany

el que pugui alleujar-vos les mancances.

ROLAND

No comenceu encara, i jo faré

com la daina que busca el cervató

per donar-li menjar. Hi ha un pobre vell

que amb mi s’ha arrossegat tot el camí

per afecte. Fins que ell se satisfaci,

oprimit per dos mals, la fam i els anys,

no tocaré un bocí.

VELL DUC Aneu a buscar-lo,

que no tocarem res fins que torneu.

ROLAND

Gràcies, que el cel us pagui el vostre ajut.

VELL DUC

Ja ho veus, no som els únics malaurats.

En aquest vast teatre universal

hi ha més drames punyents que a l’escenari

on actuem.

JAQUES El món és un teatre,

i els homes i les dones, uns actors.

Amb les seves entrades i sortides,

fan molts papers al llarg dels anys,

en set actes o edats. Primer, el nadó,

marranejant en braços de la dida.

Després el nen que, amb el sarró a l’esquena

i el cap viu, de mal grat puja a l’escola

com un cargol. Llavors, l’enamorat,

amb més sospirs que un forn, fent la balada

als ulls de la xicota. I el soldat,

barbut com un lleó, amb renecs estranys,

gelós del seu honor, i batisser,

insuflant la bombolla de la fama

pel ganyot del canó. Llavors el jutge,

amb la panxa rodona d’un capó,

que, amb ulls severs i barba retallada,

ple de preceptes i de llocs comuns,

fa el seu paper. L’edat sisena ens mena

al raquític calçasses amb plantofes,

les ulleres al nas, la bossa al flanc,

les calces del temps jove, ara massa amples

pels seus cuixots de canya, i la veu d’home

tan aprimada com la d’un infant,

tota bufs i xiulets. L’última escena,

que posa fi a una història tan estranya,

és segona infantesa i pur oblit,

sense dents, sense vista, sense res.

Entren Roland i Adam.

VELL DUC

Benvinguts: deposeu tan noble càrrega,

i doneu-li menjar.

ROLAND

Per ell us ho agraeixo.

ADAM I feu molt bé;

ni esma tinc per fer-ho jo mateix.

VELL DUC

Benvinguts. A menjar! No us torbaré

perquè em conteu les vostres aventures.

Música, mestre, i bon cosí, canteu.

AMIENS (Cantant.)

Bufa, bufa, tramuntana,

tu no ets pas més inhumana

que la humana ingratitud.

Tens la dent menys esmolada

perquè passes amagada,

tot i el teu alè sorrut.

Ei, cantem un ui, amb l’ocelleria;

l’amistat és falsa i l’amor follia.

Amb l’ocelleria,

viure és alegria.

Glaça, glaça, cel terrible,

el teu mossegar no fibla

com l’ajut no recordat.

Ni que l’aigua tornis dura,

el teu fible no tortura

com l’amic que t’ha oblidat.

Ei, cantem un ui, amb l’ocelleria;

l’amistat és falsa i l’amor follia.

Amb l’ocelleria,

viure és alegria.

VELL DUC

Si sou el fill del noble Sir Roland,

com heu dit francament de baix en baix

i com ho reconeix el meu esguard

en els trets tan vivents d’aquesta cara,

sigueu molt benvingut. Jo sóc el Duc

que de cor estimava el vostre pare.

Ja em contareu la resta en ser al meu cau.

Bon vell, ets benvingut, com el teu amo.

Agafeu-lo pel braç. Deu-me la mà,

i els vostres incidents feu-me escoltar.

Surten.





ACTE TERCER





ESCENA PRIMERA


Al palau del Duc Frederic.

Entren el Duc Frederic, senyors i Oliver.

DUC FREDERIC

No l’has vist més? Senyor, això no pot ser.

Si el meu cantó millor no fos benèvol,

no buscaria cap absent objecte

de venjança, tenint-te a tu present.

Ves què et dic: troba el teu germà allà on sigui,

amb llum de torxa, i porta’l viu o mort

abans d’un any, o ja no cal que tornis

a buscar-te la vida als meus dominis.

Les teves terres i els teus béns de vàlua

quedaran en la nostra possessió

fins que per boca del germà t’excusis

de les sospites que tenim de tu.

OLIVER

Si vostra altesa em conegués el cor!

En ma vida he estimat el meu germà.

DUC FREDERIC

Més vil, encara. Vinga, feu-lo fora,

i que els meus oficials per aquests temes

li segrestin les terres i les cases.

Feu-ho de pressa i engegueu-lo lluny.

Surten.





ESCENA SEGONA


El bosc d’Arden.

Entra Roland amb un paper, que penja en un arbre.

ROLAND

Del meu amor, oh versos, doneu fe,

i tu, adorada reina de la nit,

guarda amb ull cast des del teu ple

la nimfa que et serveix i em té asservit.

Rosalina, aquests arbres seran fulls

on gravaré els meus pensaments de preu,

i qui en aquesta selva posi els ulls

et veurà la virtut lloada arreu.

Vés, Roland, a gravar en tot arbre amable

la bonica, la casta, la inefable.

Entren Corí i Pedradetoc.

CORÍ I què us sembla aquesta vida de pastor, mestre Pedradetoc?

PEDRADETOC Si val a dir la veritat, pastor, considerada en ella mateixa, és una bona vida. Però, considerant que és una vida de pastor, no val ben res. Si considerem que és solitària, m’agrada molt; però si considerem que és retirada, és una vida miserable. I considerant que és al camp, em plau d’allò més; però considerant que no és a la cort, és ben tediosa. Tenint en compte que és una vida frugal, ves què et dic, s’avé amb el meu humor; però tenint en compte que és mancada d’abundància, se’m posa malament a l’estómac. Hi entens de filosofia, pastor?

CORÍ Just per saber que com més malalt estàs més malament et trobes; i que aquell que no té diners, mitjans ni satisfacció està mancat de tres bons amics; que la propietat de la pluja és mullar, i la del foc, cremar; que la bona pastura engreixa les ovelles; i que la gran causa de la nit és la manca de sol. I que aquell que no té coneixement per naturalesa ni per estudi es pot ben plànyer de la seva educació, si no és fill de pares idiotes.

PEDRADETOC D’això se’n diu un filòsof natural. Has estat mai a la cort, pastor?

CORÍ No, francament.

PEDRADETOC Aleshores estàs condemnat.

CORÍ Espero que no.

PEDRADETOC I tant si estàs condemnat, com un ou mal bullit, que només es cou d’una banda.

CORÍ Per no haver estat a la cort? I per quina raó?

PEDRADETOC Doncs perquè si no has estat mai a la cort no has vist mai bones maneres, i això vol dir que les teves deuen ser males maneres, i la maldat és pecat, i el pecat és la damnació. Et trobes en un estat perillós, pastor.

CORÍ Ni una mica, Pedradetoc. Les que són bones maneres a la cort són tan ridícules al camp com els comportaments del camp fan trencar de riure a la cort. Heu dit que a la cort no us saludeu sinó que us beseu les mans: doncs aquesta cortesia seria una bona brutícia si els cortesans fossin pastors.

PEDRADETOC Una prova! Vinga, una prova!

CORÍ Home, nosaltres sempre estem tocant el bestiar, i ja sabeu que la llana de les ovelles és greixosa.

PEDRADETOC I doncs, que no suen les mans dels cortesans? I el greix d’un moltó no és tan saludable com la suor d’un home? Primeta, primeta, aquesta prova. En vull una de millor, vinga.

CORÍ A més, tenim les mans rasposes.

PEDRADETOC Millor, així els llavis les senten abans. Primeta, també. Una prova més consistent, vinga!

CORÍ I sovint les tenim brutes de la brea que fem servir per curar el bestiar. Que besaríeu la brea, potser? Les mans dels cortesans són perfumades d’algàlia.

PEDRADETOC Quin home tan limitat! Ets ben bé carn de cuc en contrast amb un bon tall de carn! Aprèn del savi i para atenció. L’algàlia és més baixa de naixement que no la brea: bruta excreció d’un gat! Millora aquesta prova, pastor.

CORÍ Teniu un cap massa cortesà per mi. Jo paro.

PEDRADETOC Pararàs condemnat? Que Déu t’empari, homenet sense atributs. I que Ell t’acabi de coure, que estàs ben cru.

CORÍ Senyor, jo sóc un treballador honrat. Em guanyo el que menjo i el que porto a sobre. No odio ningú, ni envejo la felicitat de ningú; estic content amb la sort dels altres i satisfet amb la meva dissort; i tot el meu orgull està a veure les ovelles de casa pasturar i els xais mamar.

PEDRADETOC Vet aquí un altre pecat ben ximple, el d’ajuntar les ovelles i els marrans, i mirar de guanyar-se la vida amb la copulació del bestiar; fer d’alcavot a un marrà d’esquella, i lliurar una primala de dotze mesos a un vell banyut i potatort, contra tota llei de natura! Si no et condemnes per això, és que ni el diable vol pastors. No veig altrament com te’n pots escapar.

CORÍ Aquí ve el jove mestre Ganimedes, el germà de la meva nova mestressa.

Entra Rosalina.

ROSALINA (Llegeix.)

«De ponent fins a la Xina

no hi ha estel com Rosalina.

El mestral al món esbrina

els encants de Rosalina.

El retrat de la més fina

el fa pàl·lid Rosalina.

Cap més dama no fascina

com la bella Rosalina.»

PEDRADETOC Jo us rimaria així vuit anys seguits, tret de les hores de dinar, sopar i dormir. És ben bé la cantarella de les matonaires quan fan cap a mercat.

ROSALINA Calla, ximple!

PEDRADETOC Només a tall de prova:

«Si a un felí li cal felina,

que s’acosti a Rosalina.

Vol parella la gallina

i també en vol Rosalina.

L’instrument no es desafina

si qui el toca és Rosalina.

Per guanyar-se una propina

cal fer feina amb Rosalina.

Qui vol rosa vol espina,

per amor de Rosalina.

Si l’espina es desempina,

la redreça Rosalina.»

Vet aquí el fals rodolar dels rodolins. ¿Per què deixeu que us infectin amb el seu verí?

ROSALINA Para el carro, ximplet, els he trobat en un arbre.

PEDRADETOC Vet aquí un arbre que lleva mala fruita.

ROSALINA Doncs l’empeltaré de tu, i en acabat l’empeltaré de nesprer. Així serà la fruita més primerenca de tota la contrada, perquè ja estaràs podrit abans de madurar, que aquesta és la manera del nesprer.

PEDRADETOC Vós ho heu dit. Si amb raó o sense, el bosc ho decidirà.

Entra Cèlia, amb un escrit.

ROSALINA Silenci, aquí ve ma germana llegint. Apartem-nos.

CÈLIA (Llegeix.)

«Per què fóra això un desert?

Perquè és mig despoblat? No.

Deixaré a cada ram verd

una llengua de raó:

dirà l’una que la vida

és rabent pelegrinatge,

i que en puny de mitja mida

hi pot cabre tot el viatge;

dirà l’altra que és falsària

la promesa d’amistat.

A la branca a més alçària,

al final del redactat,

“Rosalina” hi haig d’escriure

per mostrar a qui sap llegir

que l’essència de l’alt viure

ha volgut el cel aquí.

Manà, doncs, a la natura

que en un cos volgués posar

tota gràcia sens mesura.

La natura destil·là

de la bella Helena el port,

de Cleòpatra el vellut,

d’Atalanta el millor acord,

de Lucrècia la virtut.

Rosalina, així, amb molts encisos

va dissenyar la cort del cel:

els rostres, ulls i cors precisos

per fer-ne un veritable estel.

El cel vol que ella tingui tants encants,

i que jo en sigui esclau sense descans.»

ROSALINA Oh gentilíssima predicadora, quina homilia d’amor tan pesada has encolomat als teus parroquians, i ni tan sols els has dit: «Paciència, bona gent!».

CÈLIA I doncs! Enrere, amics. Pastor, fes-te una mica enllà. Vés amb ell, bergant.

PEDRADETOC Anem, pastor, fem una retirada honorable, si no amb armes i bagatges, amb sarrons i formatges.

Surt amb Corí.

CÈLIA Has sentit aquests versos?

ROSALINA Oi tant, els he sentit tots, i amb escreix, perquè alguns tenien més peus dels que els versos poden portar.

CÈLIA Això rai: els peus poden portar els versos.

ROSALINA Sí, però els peus eren coixos, i no es podien portar a si mateixos sense els versos, i per això feien coixejar els versos.

CÈLIA Però els has sentit sense preguntar-te per què el teu nom corre penjat i inscrit en aquests arbres?

ROSALINA Dels nou dies de sorpresa de la dita ja n’havia consumit set quan has arribat tu. Perquè mira el que he trobat en una palmera. No m’havien rimat mai tant des dels temps de Pitàgores, quan jo era una rata irlandesa, cosa que jo amb prou feines recordo.

CÈLIA Endevines qui ho ha fet?

ROSALINA Un home?

CÈLIA Amb una cadena al coll que abans duies tu. Que canvies de color?

ROSALINA Si et plau, qui és?

CÈLIA Oh, Senyor, Senyor, que difícil és que els amics es trobin! Però les muntanyes es mouen amb els terratrèmols i acaben trobant-se.

ROSALINA Sí, però qui és?

CÈLIA És possible?

ROSALINA Au, t’ho suplico amb la més suplicadora de les vehemències, digue’m qui és.

CÈLIA Oh, meravellosa meravella, i més que meravella, per damunt de tota meravella, i encara més meravella, enllà de qualsevol límit!

ROSALINA Pel color de les meves galtes! ¿Et penses que perquè vagi guarnida com un home sóc de mena d’armilla i calçons? Un segon més de retard és una exploració dels Mars del Sud. T’ho prego, digue’m de pressa qui és, però parla a poc a poc. Tant de bo fossis tartamuda, i així poguessis abocar aquest home ocult talment com brolla el vi d’una ampolla de coll estret: o bé massa d’un glop o ni una gota. Si et plau, treu-te el tap de la boca perquè pugui beure això que saps.

CÈLIA I així et puguis ficar un home a la panxa.

ROSALINA Quina mena d’home és? És obra de Déu? Té un cap digne d’un barret? O un mentó digne d’una barba?

CÈLIA No, no té gaire barba.

ROSALINA Bé, Déu ja n’hi enviarà més, si l’home és agraït. Esperaré el creixement d’aquesta barba, si tu no em fas esperar el coneixement del seu mentó.

CÈLIA És el jove Roland, aquell que en un tancar i obrir d’ulls feia fer un capgirell al lluitador i al teu cor.

ROSALINA Vinga, al diable tanta broma! Sigues una noia seriosa i com cal.

CÈLIA De debò, cosina, és ell.

ROSALINA Roland?

CÈLIA Roland.

ROSALINA Oh, dia malaurat, ¿què en faré ara de l’armilla i els calçons? Què feia quan l’has vist? Què deia? Quin posat tenia? On anava? Què hi fa, aquí? Ha preguntat per mi? On és ara? Com s’ha acomiadat de tu? I quan el tornaràs a veure? Respon-me amb una paraula.

CÈLIA Primer m’hauries de buscar la boca de Gargantua: és una paraula massa grossa per una boca dels nostres temps. Dir «sí» i «no» a aquests particulars és més difícil que respondre a les preguntes del catecisme.

ROSALINA Però ell sap que jo sóc en aquest bosc, i amb vestits d’home? Se’l veu tan vigorós com el dia que va lluitar?

CÈLIA És tan fàcil comptar els àtoms com resoldre les proposicions d’una enamorada. Però degusta la meva trobada amb ell, i assaboreix-la amb atenció. L’he trobat sota un arbre, com una gla caiguda.

ROSALINA Bé se’n pot dir l’arbre de Júpiter, si deixa anar aquesta mena de fruita.

CÈLIA Concediu-me audiència, bona dama.

ROSALINA Continua.

CÈLIA Era allà, ajagut i estès com un cavaller ferit.

ROSALINA Tot i que devia fer pietat de veure’l, segur que esqueia a la terra.

CÈLIA Fes mossegar el fre a la llengua, si et plau: cabriola fora de temps. Anava vestit de caçador.

ROSALINA Quin mal presagi! Ve a traspassar-me el cor.

CÈLIA M’agradaria cantar la cançó sense un baix obstinat: em fas perdre el to.

ROSALINA Que no saps que sóc una dona? Quan penso, haig de parlar. Continua, bonica.

Entren Roland i Jaques.

CÈLIA Em fas perdre el fil. Xit, no és ell, aquest que ve?

ROSALINA I tant! Amaguem-nos i observem-lo.

JAQUES Us agraeixo la companyia, però a fe que hauria preferit estar sol.

ROLAND

I jo! Però, per bona educació,

també us vull agrair la companyia.

JAQUES Déu us empari, trobem-nos tan poc com puguem.

ROLAND Jo espero que siguem del tot estranys.

JAQUES Us prego que no feu malbé més arbres escrivint cançons d’amor a les escorces.

ROLAND Jo us prego que no em feu malbé més versos llegint-los de tan mala gana.

JAQUES Es diu Rosalina, la vostra enamorada?

ROLAND Justa.

JAQUES No me n’agrada el nom.

ROLAND No pensaven pas a plaure-us quan la van batejar.

JAQUES Quina estatura té?

ROLAND Tan alta com el meu cor.

JAQUES Sou ple de respostes boniques. ¿Que potser heu tingut relació amb alguna dona d’orfebre, i les heu apreses de l’interior dels anells?

ROLAND Doncs no. Jo us responc a l’estil dels tapissos d’on vós heu copiat les preguntes.

JAQUES Teniu l’enginy ràpid. Sembla fet dels talons d’Atalanta. Per què no seieu amb mi, i diem pestes plegats de la puta del món, i de la nostra misèria?

ROLAND No blasmaré cap altre mortal que no sigui jo mateix, que d’aquest en conec una colla de defectes.

JAQUES El vostre pitjor defecte és estar enamorat.

ROLAND És un defecte que no canviaria per la vostra millor virtut. Em canseu.

JAQUES Si val a dir la veritat, jo buscava un ximple quan us he trobat a vós.

ROLAND Doncs aquest ximple s’ha ofegat al rierol. Només us hi heu d’abocar, i l’hi veureu.

JAQUES Hi veuré la meva pròpia figura.

ROLAND Que jo prenc per un ximple o per una estàtua.

JAQUES No em vull entretenir més amb vós. Adéu-siau, bon signor Amor.

ROLAND Em plau que marxeu. Siau, bon monsieur Melancolia.

Surt Jaques.

ROSALINA Li parlaré com un lacai insolent, i sota aquesta espècie faré el bergant amb ell. (A Roland.) Em sentiu, bosquerol?

ROLAND I tant, què voleu?

ROSALINA Si us plau, quina hora diu el rellotge?

ROLAND M’hauríeu de demanar quina hora diu el sol, que al bosc no n’hi ha, de rellotge.

ROSALINA Aleshores és que al bosc no hi ha cap enamorat de debò, perquè un sospir cada minut i un gemec cada hora marcarien el pas cançoner del temps tan bé com un rellotge.

ROLAND I per què no el pas arrauxat del temps? No hi escauria igualment?

ROSALINA De cap manera, senyor. El temps camina a marxes diferents segons les persones. Jo us diré amb qui va al pas, amb qui trota, amb qui galopa, i amb qui s’atura en sec.

ROLAND Si us plau, amb qui trota, el temps?

ROSALINA A fe que trota de valent amb una noia que es troba entre el contracte de matrimoni i el dia de solemnitzar-lo. Mentrestant, ni que sigui una setmana, el pas del temps és tan feixuc que sembla que duri set anys.

ROLAND Amb qui va al pas, el temps?

ROSALINA Amb un capellà que no sap llatí, i amb el ric que no pateix de gota. Perquè el primer dorm sense neguit, ja que no pot estudiar, i l’altre viu joiosament perquè no sent cap dolor; el primer, lliure del pes de l’estudi eixarreït i inútil, i l’altre, lliure del pes d’una feixuga penúria tediosa. Amb aquests, el temps va al pas.

ROLAND I amb qui galopa?

ROSALINA Amb el lladre que puja al cadafal, perquè encara que camini tan a poc a poc com sàpiga, troba que hi arriba massa aviat.

ROLAND I amb qui s’atura en sec?

ROSALINA Amb els magistrats en temps de vacances, perquè dormen entre període i període, i no s’adonen del pas del temps.

ROLAND On viviu, bell jove?

ROSALINA Amb aquesta pastora, la meva germana, aquí, a la vora del bosc, com un serrell en uns enagos.

ROLAND Sou nadiu d’aquest indret?

ROSALINA Com el conill que viu on l’han parit.

ROLAND El vostre accent és més refinat del que es pot adquirir en un lloc tan remot.

ROSALINA Així m’ho han dit moltes vegades, però la veritat és que em va ensenyar a parlar un vell oncle religiós, que de jove havia estat un home de cort, i un que sabia prou de galanteries, perquè s’hi va enamorar. Li he sentit recitar molts sermons contra l’amor, i dono gràcies a Déu de no ser una dona, per estalviar-me tantes frivolitats com atribuïa a tot el sexe en general.

ROLAND Recordeu algun dels mals principals que carregava al compte de les dones?

ROSALINA No n’hi havia cap de principal: tots ells s’assemblaven com monedes d’un sou; cada defecte semblava monstruós fins que el següent el venia a igualar.

ROLAND Si us plau, esmenteu-me’n uns quants.

ROSALINA No. No vull desprendre la meva medecina sinó amb aquells que estan malalts. Hi ha un home que ronda per aquesta selva que turmenta els nostres plançons gravant-hi «Rosalina» damunt l’escorça; que penja odes als arços i elegies als esbarzers, totes deïficant el nom de Rosalina. Si pogués trobar aquest bufanúvols, li oferiria un bon tractament, perquè em sembla que pateix la febre persistent d’amor.

ROLAND Sóc jo, aquest enfebrat d’amor. Us prego que em digueu el vostre remei.

ROSALINA No hi ha en vós cap dels senyals que deia el meu oncle: ell em va ensenyar a reconèixer un home tocat per l’amor, però estic segur que vós no heu caigut presoner a la seva gàbia de vímet.

ROLAND Quins eren, aquests senyals?

ROSALINA La galta xuclada, que vós no teniu; els ulls enfonsats i amb ulleres, que vós no teniu; un humor taciturn, que vós no teniu; la barba descurada, que vós no teniu, però això encara us ho perdono, perquè aquesta mica de barba és el benefici del fadristern. També hauríeu d’anar amb les calces sense lligacama, el bonet sense cinta, les mànigues desbotonades, les sabates sense cordar, i tot en vós hauria de manifestar una desolació descurada. Però vós no sou pas aquest home: vós aneu de vint-i-un botó, i sembleu més enamorat de vós mateix que de ningú altre.

ROLAND Bell jove, m’agradaria saber-te fer creure que estimo.

ROSALINA Creure-ho, jo? Val més que ho feu creure a la que estimeu, que jo us asseguro que està molt més disposada a fer-ho que no pas a confessar-ho: heus aquí un dels punts en què les dones enganyen sempre la pròpia consciència. Però, amb franquesa, sou vós el que penja pels arbres aquests versos on tant es celebra Rosalina?

ROLAND Et juro, noi, per la blanca mà de Rosalina, que sóc jo, aquest malaventurat.

ROSALINA Però esteu tan enamorat com diuen les vostres rimes?

ROLAND Ni les rimes ni la raó saben expressar fins a quin punt.

ROSALINA L’amor és només una demència, i us asseguro que es mereix la cel·la fosca i el fuet tant o més que els bojos. I la raó per la qual no són així castigats i curats, és que aquesta bogeria és tan comuna que fins i tot els assotadors estan enamorats. Amb tot, jo em comprometo a guarir aquest mal amb el meu tractament.

ROLAND N’has guarit mai cap, d’aquests dements?

ROSALINA Sí, un, i d’aquesta manera. S’havia d’imaginar que jo era el seu amor, la seva enamorada, i que tenia l’obligació de festejar-me cada dia. Aleshores jo, com un noi llunàtic, em mostrava dolgut, efeminat, mudable, anhelant i amorós, orgullós, extravagant, escarnidor, frívol, inconstant, ple de llàgrimes, ple de somriures, afectant totes les passions sense ben bé sentir-ne cap, perquè de fet nois i noies són en bona part bestiar d’aquest pelatge. Ara l’estimava i després el rebutjava; ara li feia cas i després en renegava; ara plorava per ell i després li escopia; així vaig fer passar el meu pretendent del foll humor d’amor a un autèntic humor de follia, consistent a deixar el corrent del món i viure en una raconada monàstica. I així el vaig curar, i d’aquesta manera penso deixar-vos el fetge tan net com el cor d’un xaiet, talment que no hi quedi ni una engruna d’amor.

ROLAND Així no em curaries, jove.

ROSALINA Us curaria si tan sols em volguéssiu dir Rosalina i venir cada dia a la meva cabana a festejar-me.

ROLAND Doncs per la fe del meu amor, ho faré. Digue’m on és.

ROSALINA Veniu amb mi i us l’ensenyaré, i pel camí vós em direu a quin racó del bosc viviu. Anem-hi?

ROLAND De bon grat, jove.

ROSALINA No, ara m’heu de dir Rosalina. Vinga, germana, som-hi?

Surten.





ESCENA TERCERA


Una altra part del bosc.

Entren Pedradetoc i Constança, seguits de Jaques.

PEDRADETOC Vine de pressa, bona Constança, ja et recullo jo les cabres, Constança. Així, què, Constança? Sóc l’home que fa per tu? Et satisfà la meva senzilla figura?

CONSTANÇA La figura, valga’m Déu, quina figura?

PEDRADETOC Aquí, amb tu i les teves cabres, m’hi trobo com el més capritxós dels poetes, l’honest Ovidi, es trobava entre els bàrbars i els seus arbres.

JAQUES (A part.) Ah, erudició més mal allotjada que Júpiter en una barraca de carboner!

PEDRADETOC Quan els versos d’un home no troben comprensió, i el millor enginy no ve secundat pel minyó precoç de l’enteniment, això fereix un home més mortalment que un compte enorme en un hostalet de mala mort. Sí, tant de bo els déus t’haguessin fet poètica.

CONSTANÇA No sé pas què és «poètica». ¿És cosa honrada de nom i de fet? És una cosa de veritat?

PEDRADETOC No ben bé, perquè la veritable poesia és d’allò més fictícia, i els enamorats són donats a la poesia; i allò que juren com a poetes es pot dir que, com a enamorats, resulta una enganyifa.

CONSTANÇA Així, hauries volgut que els déus m’haguessin fet poètica?

PEDRADETOC Sí, de debò. Perquè m’has jurat que eres honesta, i si fossis poetessa tindria mitja esperança que em menties.

CONSTANÇA Preferiries que no fos honesta?

PEDRADETOC No, de debò, si no és que fossis lletja. Perquè l’honestedat aparellada amb la bellesa ve a ser com amanir el sucre amb la mel.

JAQUES (A part.) Un ximple ben sucós.

CONSTANÇA Bé, jo no sóc maca, i per això prego als déus que em facin honesta.

PEDRADETOC D’acord, i malbaratar l’honestedat en una bagassa lletja seria com servir un filet de vedella en un plat brut.

CONSTANÇA Jo no sóc una bagassa, tot i que dono gràcies als déus que m’han fet poc vistosa.

PEDRADETOC Bé, lloats siguin els déus per la teva poca vistositat! La bagasseria ja tindrà temps d’arribar. Però, sigui com sigui, em casaré amb tu. I per això he estat amb mossèn Xafalletra, el vicari del poblet, que m’ha promès de venir en aquest punt del bosc per aparellar-nos.

JAQUES No em voldria perdre aquesta trobada.

CONSTANÇA Bé, que els déus ens donin alegria!

PEDRADETOC Amén. Anem. Un home de cor espantadís podria vacil·lar en aquesta empresa, perquè aquí no tenim altre temple que el bosc ni altra congregació que la dels animals banyuts. Però què hi fa? Coratge! Si les banyes són odioses, també són inevitables. Diuen que n’hi ha més d’un que no sap fins on arriba la seva fortuna; d’acord. També n’hi ha més d’un que porta unes bones banyes i no sap fins on li arriben. Bé, doncs aquest és el dot de la seva dona, no pas una adquisició seva. Banyes? Oi tant! Només pels pobres? No, i ara!, el més noble dels cérvols les tragina tan grosses com el més jove del ramat. Vol dir que el solter és un afortunat? No. Així com una vila emmurallada val més que un poblet, així el front d’un home casat és més honorable que el frontal desguarnit d’un solter. I així com una bona defensa és millor que un mal atac, una banya al front és més preciosa que no tenir-hi res.

Entra mossèn Oliver Xafalletra.

Aquí ve mossèn Oliver. Mossèn Oliver Xafalletra, sigueu benvingut. Ens voleu enllestir aquí, sota aquest arbre, o us hem d’acompanyar a la vostra capella?

MOSSÈN OLIVER No hi ha ningú per lliurar la núvia?

PEDRADETOC No la prendré com a regal de ningú.

MOSSÈN OLIVER Doncs algú l’ha de lliurar, o el casament no serà legal.

JAQUES Endavant, endavant, ja la lliuro jo.

PEDRADETOC Bona tarda, mestre Com-us-digueu. Com va, senyor? Sou molt benvingut. Que Déu us beneeixi per la vostra última visita. Content de veure-us. És una coseta de no res. No, cobriu-vos, si us plau.

JAQUES Us voleu casar, barret de rialles?

PEDRADETOC Com el bou té el jou, senyor; i el cavall, la brida; i el falcó, l’esquellerinc, també l’home té els seus desitjos; i així com els coloms es bequegen, així les parelles volen fer-se magarrufes.

JAQUES I un home de la vostra educació es casarà sota aquest fullam, com un captaire? Aneu a l’església i trobeu un bon capellà que us expliqui què és el matrimoni. Aquest mestre us ajuntarà com s’ajunten dues posts de fusta; amb el temps un de vosaltres s’encongirà i, com la fusta verda, s’anirà vinclant vinclant.

PEDRADETOC És veritat, però m’estimo més que em casi aquest que no pas un altre, perquè segurament no em casarà bé, i el fet mateix de no ser ben casat serà més endavant un bon pretext per deixar la dona.

JAQUES

Tu vine amb mi primer,

que t’aconsellaré.

PEDRADETOC

Vine, dolça Constança,

casem-nos, o viurem en amistança.

Adéu-siau, mossèn. No pas:

(cantant i ballant)

Oh, galant Oliver,

oh, exquisit Oliver,

ara no em deixis sense tu.

Sinó:

Fot el camp, toca el dos,

i no siguis mandrós,

que et dic que ja no em cases tu.

MOSSÈN OLIVER

No importa. Cap llunàtic de bufó

no farà que canviï de missió.

Surt.





ESCENA QUARTA


Una cabana al bosc.

Entren Rosalina i Cèlia.

ROSALINA No em parlis, que tinc ganes de plorar.

CÈLIA Fes-ho, si et plau, però tingues la bondat de recordar que les llàgrimes no escauen a un home.

ROSALINA Però no tinc motius per plorar?

CÈLIA Tants com se’n puguin desitjar. Plora, doncs.

ROSALINA Fins i tot els cabells els té del color de l’engany.

CÈLIA Una mica més foscos que els de Judes. I els seus petons i tot són fills de Judes.

ROSALINA La veritat és que té els cabells d’un color ben bo.

CÈLIA D’un color excel·lent. El castany ha estat sempre el millor.

ROSALINA I el seu besar és tan ple de santedat com el contacte de l’hòstia consagrada.

CÈLIA Sí, ha comprat a Diana un parell de llavis sobrers: una monja de la congregació de l’hivern no besa pas més religiosament; hi té el glaç de la castedat.

ROSALINA Però per què ha jurat aquest matí que vindria, i ara no ve?

CÈLIA No, certament, no té paraula.

ROSALINA Ho creus de debò?

CÈLIA Sí. Crec que no és un segabosses ni un lladre de cavalls, però pel que fa a la lleialtat en amor, és tan buit com una gerra o una nou corcada.

ROSALINA No és lleial en l’amor?

CÈLIA Sí, quan està enamorat, però jo crec que no ho està.

ROSALINA Li has sentit jurar sense embuts que ho estava.

CÈLIA «Ho estava» no és el mateix que «ho està». A més, el jurament d’un enamorat no val més que la paraula d’un taverner: tots dos són garantia de comptes falsos. És aquí, al bosc, en el seguici del teu pare, el Duc.

ROSALINA El vaig veure ahir, el Duc, i vam parlar llargament. Em va preguntar de quin llinatge era, i jo li vaig respondre que d’un de tan bo com el seu, i ell va riure i em va deixar estar. Però per què parlem de pares, havent-hi un home com Roland?

CÈLIA Vet aquí un home gallard: escriu versos gallards, diu paraules gallardes, fa juraments gallards i els trenca gallardament damunt el cor de l’estimada, com un justador pipioli, que esperona el cavall només d’un costat i trenca l’asta de través com un noble carallot. Però tot és gallardia quan la jovenesa cavalca i la follia guia. Qui ve?

Entra Corí.

CORÍ

Bons senyors, tot sovint heu preguntat

pel pastor que es planyia de l’amor,

i que vau veure amb mi, assegut a l’herba,

exalçant la pastora desdenyosa

de qui està enamorat.

CÈLIA Bé, i què en sabeu?

CORÍ

Si voleu veure una comèdia autèntica

entre la pal·lidesa de l’amor

i la rojor de l’orgullós menyspreu,

veniu amb mi, que jo us hi portaré,

si us ve de gust.

ROSALINA Doncs no ens quedem parats.

Veure els amants sosté els enamorats.

Porteu-nos-hi, i llavors sabreu també

si en aquesta obra hi puc tenir un paper.

Surten.





ESCENA CINQUENA


Un altre racó del bosc.

Entren Silvi i Febe.

SILVI

Oh, dolça Febe, no em menyspreïs, no.

Digue’m que no m’estimes, però fes-ho

sense amargor. El mateix botxí d’ofici,

que té el cor dur de tan mortal rutina,

no clava la destral al coll sotmès

sense clamar perdó. ¿Vols ser més aspra

que aquell que mor i viu de glops de sang?

Entren Rosalina, Cèlia i Corí, sense ser vistos.

FEBE

Jo no seria mai el teu botxí.

Si et defujo és perquè no et vull fer mal.

Em dius que duc als ulls el crim de mort.

És bonic, certament, i molt probable,

que els ulls, que són la cosa més suau,

amb el portal poruc tancat als àtoms,

es puguin dir tirans i carnissers.

Doncs ara jo et malmiro de tot cor,

i, si poden ferir, que els ulls et matin.

Au, fingeix un desmai. Va, cau d’esquena!

O, si no en saps, ah, per pudor, no diguis

falsament que els meus ulls són assassins.

Mostra, si no, la nafra que t’han fet.

Si et talles amb un clau, t’hi quedarà

algun senyal; si agafes una canya,

el palmell en deurà guardar l’empremta

per un cert temps. Però el que és els meus ulls,

que ja t’he disparat, no t’han fet mal.

I jo sé prou que els ulls no tenen força

per fer cap mal.

SILVI

Oh benvolguda Febe,

si mai, i ara aquest mai pot ser a la vora,

trobessis en algú el poder del goig,

sabries les ferides invisibles

de les fletxes d’amor.

FEBE Bé, fins llavors

no te m’acostis; i quan vingui l’hora,

turmenta’m amb escarnis, i no em planyis,

que fins llavors tampoc jo t’haig de plànyer.

ROSALINA (Avançant-se.)

I per què? Qui pot ser la vostra mare

que així insulteu, i encara n’exulteu,

els malaurats? I sense ni bellesa

—perquè el que és jo no en trobo tanta en vós

que pugui sense espelma arribar al llit—,

com podeu ser orgullosa i despietada?

Què vol dir, això? Per què em mireu així?

No veig en vós res més que en els objectes

més corrents del mercat de la natura.

Sembla, redéu, com si em volgués ullprendre!

No, orgullosa, no us féssiu il·lusions.

No és la negror d’aquests cabells i celles,

ni els ulls de vaca, ni la pell de crema,

el que em pot forçar el cor a venerar-vos.

Pastor babau, per què li aneu darrere

com un garbí feixuc de vent i pluja?

Vós sou del cert mil cops més ben plantat

que no ella. Els beneits com ara vós

són els que omplen el món de nens lletgets.

Sou vós, no el seu mirall, qui l’afalaga,

i és per vós que ella es veu més agraciada

del que els seus membres li dirien mai.

I vós sigueu més llesta, agenolleu-vos,

doneu gràcies al cel d’un tal amor,

que —us ho dic a l’orella— us convé vendre:

no sou article fet per tot mercat.

Au, disculpa’t, estima’l, i ara accepta’l;

la lletjor es fa més lletja amb el desdeny.

Preneu-la, doncs, pastor. Adéu-siau.

FEBE

Ah, bell jove, renyeu-me un any sencer.

Val més el vostre reny que el seu festeig.

ROSALINA Ell s’ha enamorat de la vostra lletjor (a Silvi) i ara ella ho farà de la meva ràbia. Si és així, tan bon punt us respongui amb males mirades, jo l’esbroncaré amb paraules aspres. (A Febe.) Per què em mireu així?

FEBE

No pas amb mala fe.

ROSALINA

Doncs no us enamoreu de mi, us ho prego,

que sóc més fals que un vot jurat amb vi.

A més, no m’agradeu. Visc a la vora,

arran de l’olivar, si us interessa.

Anem, germana? No cediu, pastor.

Vós, pastora, mireu-lo amb més bon ull,

i sense orgull. Si us veia el món sencer,

ningú com ell s’enganyaria més.

Vinga, al nostre ramat.

Surten Rosalina, Cèlia i Corí.

FEBE

Ara entenc, vell pastor, la vostra pista:

«Qui ha estimat mai, sinó a primera vista?».

SILVI

Oh, dolça Febe meva…

FEBE Què dius, Silvi?

SILVI

Tingues pietat de mi.

FEBE

Però ja sento pena per tu, Silvi.

SILVI

La pena hauria de portar consol.

Si et fa pena el meu dol profund d’amor,

la teva pena i el meu dol alhora

un do d’amor els pot exterminar.

FEBE

Tens la meva afecció; no és prou bondat?

SILVI

Jo et vull a tu.

FEBE Bé, vaja, això és cobdícia.

Silvi, jo temps enrere et detestava

—això no vol pas dir que ara t’estimi—,

però parlant d’amor tan bé com parles,

el teu contacte, que tant m’irritava,

suportaré, i ja em serviré de tu.

Però no esperis pas més recompensa

que el bon goig de saber-te al meu servei.

SILVI

És tan perfecte i sant el meu amor,

i en tal pobresa de consolacions,

que em semblarà una esplèndida collita

poder anar espigolant darrere l’home

que sega amb el volant. Si almenys somrius

de tant en tant, ja em bastarà per viure.

FEBE

Coneixes aquest noi amb qui parlava?

SILVI

No gaire, però ens hem trobat sovint,

i ara ha comprat el mas i les pastures

que havien pertangut al vell Carlot.

FEBE

Si t’ho pregunto no és perquè m’agradi.

És un impertinent, però s’explica.

I això que les paraules… bé, serveixen

quan el que parla agrada a qui l’escolta.

És un xicot maquet —tampoc no gaire—,

però orgullós, i amb tot, això li escau.

Farà un home adient: el millor d’ell

és el cutis; i abans que et faci ofensa

amb la llengua, ja t’ha guarit amb l’ull.

No és gaire alt, però prou pels anys que compta.

La cama així així, però està bé.

Tenia als llavis un vermell bonic,

una mica més fort i més brillant

que el de la galta. Just la diferència

entre el roig viu i el rosa de Damasc.

Hi ha dones, Silvi, que en haver-lo vist

com jo amb un cert detall, ja se n’haurien

enamorat; però el que és jo no sento

per ell ni amor ni odi, bo i tenir

més motius per odiar-lo que altra cosa:

vejam, per què m’havia d’esbroncar?

Diu que tinc els ulls negres, i el cabell,

i ara recordo que m’ha menyspreat.

No entenc per què no li he respost de nou.

Tant se val: omissió no és remissió.

Li escriuré quatre ratlles insolents,

i tu les hi duràs; entesos, Silvi?

SILVI

I tant, Febe.

FEBE M’hi poso de seguida.

El que haig d’escriure ho porto al cap i al cor.

Hi seré ben mordaç, i expeditiva.

Vine amb mi, Silvi.

Surten.





ACTE QUART





ESCENA PRIMERA


El bosc d’Arden.

Entren Rosalina, Cèlia i Jaques.

JAQUES Si et plau, bell jovenàs, deixa’m coneixe’t millor.

ROSALINA Diuen que sou un melancòlic.

JAQUES És cert: m’ho estimo més que no pas riure.

ROSALINA Els que cauen en un extrem o en l’altre són individus abominables, i s’exposen a la censura de la gent més i tot que els embriacs.

JAQUES Bah, és bo ser ferreny i no dir res.

ROSALINA Aleshores és bo ser un pal.

JAQUES Jo no tinc la melancolia de l’estudiós, que no és res més que emulació; ni la del músic, que és fantasiosa; ni la del cortesà, que és feta d’orgull; ni la del soldat, que és ambiciosa; ni la de l’home de lleis, que només és política; ni la de la dama, que és afectada; ni la de l’enamorat, que és tot això junt; sinó que tinc la meva pròpia melancolia, composta de molts ingredients, extreta de molts objectes, i covada en la contemplació constant dels meus viatges, durant els quals la meditació acaba embolcallant-me en una tristesa d’allò més capritxosa.

ROSALINA Un viatger! A fe que teniu bones raons per estar trist. Em temo que us heu venut les pròpies terres per veure les d’algú altre. De manera que haver vist molt i no tenir res equival a tenir els ulls rics i les mans pobres.

JAQUES Sí, hi he guanyat en experiència.

Entra Roland.

ROSALINA I l’experiència us torna trist! Jo m’estimo més un ximple que m’encomani alegria que no pas una experiència que m’ompli de tristesa. I haver de viatjar per això, a sobre!

ROLAND Bon dia, i venturós, a Rosalina!

JAQUES Vaja, que Déu us empari si parleu en versos estramps.

Surt.

ROSALINA Adéu-siau, monsieur Viatger. Tingueu cura de parlar amb la errra i de portar robes estrangeres; denigreu els beneficis del vostre país; menyspreeu la vostra naixença, i mig esbronqueu Déu per haver-vos donat l’aspecte que teniu, si voleu que cregui que heu anat mai amb góndola. I doncs, Roland, on heu estat tota aquesta estona? Vós, un enamorat? Si em torneu a gastar una jugada així, no cal que torneu a posar els peus davant aquests ulls.

ROLAND Bella Rosalina, arribo només a una hora de la meva promesa.

ROSALINA Trencar una promesa d’una hora en amor! Qui parteixi un minut en mil parts i en trenqui una sola mil·lèsima en afers d’amor, es pot ben dir que Cupido li ha donat un copet a l’espatlla, però jo us asseguro que el cor el té intacte.

ROLAND Perdoneu-me, estimada Rosalina.

ROSALINA No, si sou tan cançoner no cal pas que torneu davant meu: abans em deixaria festejar per un cargol.

ROLAND Per un cargol?

ROSALINA Sí, per un cargol; perquè encara que arribi a poc a poc, es porta la casa a coll, que és un dot matrimonial millor, em penso, que el que vós podeu oferir a una dona. A més, porta el seu destí amb ell.

ROLAND Què voleu dir?

ROSALINA Les banyes, home, això que els homes com vós semblen obligats a deure a la muller. Però el cargol ve armat amb la pròpia fortuna, i així prevé que li calumniïn la dona.

ROLAND La virtut no fa créixer banyes, i la meva Rosalina és virtuosa.

ROSALINA I jo sóc la vostra Rosalina.

CÈLIA (A Rosalina.) A ell li plau anomenar-te així, però té una Rosalina de més bona fila que tu.

ROSALINA Veniu a festejar-me, home, festegeu-me, que ara estic d’un humor de festa i és més fàcil que hi consenti. ¿Què em diríeu ara si jo fos la vostra Rosalina de debò?

ROLAND Us besaria abans de parlar.

ROSALINA No, valdria més que parléssiu primer, i quan ja us haguéssiu embullat per manca de tema podríeu aprofitar-ho per besar. Els millors oradors, quan s’encallen, comencen a escopir. Pels enamorats que, Déu no ho vulgui, acaben la corda, la millor sortida és el besar.

ROLAND I si el bes és rebutjat?

ROSALINA Aleshores ella us força a suplicar, i així enceteu nou tema de conversa.

ROLAND Però ¿qui es pot quedar sense conversa, tenint l’estimada al davant?

ROSALINA Vaja, vós mateix, si jo fos la vostra estimada. O llavors hauria de creure que tinc la virtut més esmolada que l’enginy.

ROLAND No hi haurien fet res els meus hàbits festejadors?

ROSALINA A l’armari potser sí, però no pas fent la cort. No sóc la vostra Rosalina?

ROLAND Em complac a dir que sou Rosalina, perquè friso per parlar-hi.

ROSALINA Aleshores, en persona seva us dic que no us vull.

ROLAND Llavors, en persona meva em moro.

ROSALINA No, si us plau, moriu-vos per poders. Aquest pobre món té quasi sis mil anys, i en tot aquest temps no hi ha hagut ni un sol home que es morís en persona, és a dir, en una causa d’amor. Troile va perdre el cap d’una garrotada grega, a pesar d’haver fet tots els possibles per morir abans, i és un dels models de l’amor. Leandre hauria viscut uns bons anys més, encara que Hero s’hagués fet monja, si no hagués estat per una xafogosa nit d’estiu, perquè, jovenet, heu de saber que només va anar a prendre un bany a l’Hel·lespont, i per culpa d’una rampa s’hi va ofegar, i els ximples de cronistes de l’època van trobar que havia estat per causa d’Hero de Sestos. Però tot això són falòrnies. Els homes es moren de tant en tant, i els cucs se’ls mengen, però no pas per amor.

ROLAND Tant de bo la Rosalina de debò no sigui d’aquest parer, perquè us asseguro que amb una cella arrufada em mataria.

ROSALINA Us juro, per aquesta mà, que no matarà una mosca. Però vinga, ara faré de Rosalina en una disposició més avinent. Demaneu-me el que vulgueu, que us ho concediré.

ROLAND Doncs estima’m, Rosalina.

ROSALINA Ho faré, ben cert, els divendres, els dissabtes i els altres dies.

ROLAND I em voldràs?

ROSALINA Sí, i vint més com tu.

ROLAND Què dius?

ROSALINA No ets bo?

ROLAND Bé ho espero.

ROSALINA I doncs, es pot desitjar massa una cosa bona? Vine, germana, tu faràs de capellà i ens casaràs. Dóna’m la mà, Roland. Què hi dius, germana?

ROLAND Si et plau, casa’ns.

CÈLIA No sé pas la fórmula.

ROSALINA Has de començar dient «Roland, vols…?».

CÈLIA Ja ho tinc. Roland, vols Rosalina per muller?

ROLAND Sí, la vull.

ROSALINA Sí, però quan?

ROLAND Doncs ara mateix, tan aviat com ens pugui casar.

ROSALINA Aleshores has de dir «Et prenc, Rosalina, per muller».

ROLAND Et prenc, Rosalina, per muller.

ROSALINA Et podria demanar l’acreditació, però jo et prenc, Roland, per marit. Vet aquí una noia que s’avança al capellà, i és que és veritat que el pensament d’una dona corre més que els seus actes.

ROLAND Així ho fan tots els pensaments: són alats.

ROSALINA Ara digueu-me: per quant de temps la voldreu després d’obtenir-la?

ROLAND Per sempre i un dia.

ROSALINA Digues un dia, sense el sempre. No, no, Roland, els homes són abril quan fan la cort, i desembre quan es casen. Les noies són maig quan són noies, però el cel canvia quan són casades. Seré més gelosa de tu que un tudó de Barbaria de la seva coloma, més escarafallosa que un lloro sota la pluja, més extravagant que un mico, i més delirant en els meus desitjos que una mona. Ploraré per no res, com Diana a la font, i ho faré quan tu estiguis content. Riuré com una hiena, i això quan a tu et vingui la son.

ROLAND Això farà la meva Rosalina?

ROSALINA Per la meva vida que farà el mateix que jo.

ROLAND Oh, però ella és assenyada.

ROSALINA És clar, si no, no tindria el seny de fer tot això: com més assenyada, més arrauxada. Tanqueu les portes al seny d’una dona, i sortirà per la finestra; tanqueu la finestra, i sortirà pel forat del pany; tapeu-li aquest forat i s’escaparà amb el fum per la xemeneia.

ROLAND L’home que tingui una dona així ja pot ben dir: «Seny, on vas, tan cremat?».

ROSALINA No, val més que et guardis aquest reny per quan el seny de la teva dona faci cap al llit del veí.

ROLAND I quin seny trobaria prou seny per excusar una cosa així?

ROSALINA Doncs diria que us hi havia anat a buscar. No l’atrapareu mai sense una resposta si no és que l’atrapeu sense llengua. Oh, la dona que no sàpiga girar la seva falta en defecte del marit, que no criï cap infant, perquè el pujarà com un beneit.

ROLAND Durant aquestes dues hores, Rosalina, t’haig de deixar.

ROSALINA Ai, estimat, no puc estar dues hores sense tu.

ROLAND Haig d’acompanyar el Duc a dinar. Abans de les dues tornaré a ser amb tu.

ROSALINA Sí, vés, vés a la teva. Ja sabia jo com acabaria això. Els amics m’ho havien advertit, i jo mateixa ho havia imaginat: aquesta teva llengua falaguera m’ha ben entabanat. Una altra abandonada! Ja pots venir, mort! Has dit a les dues?

ROLAND Sí, dolça Rosalina.

ROSALINA Pel meu honor, i en bona fe, i que Déu em valgui si no és cert, i per tots els juraments que no siguin perillosos, si trenques ni una coma de la teva promesa, o arribes un minut més tard de l’hora, et tindré pel més sorprenent dels perjurs, i l’enamorat més frívol, i el més indigne de la que tu anomenes Rosalina entre tota la colla dels amants infidels. Per tant, guarda’t de la meva reprovació i mira de mantenir la promesa.

ROLAND No menys religiosament que si fossis de debò la meva Rosalina. Adéu, doncs.

ROSALINA Bé, el Temps és el vell jutge que examina aquesta mena de delinqüents, i doncs que ell se n’ocupi. Adéu.

Surt Roland.

CÈLIA Has simplement maltractat el nostre sexe en la teva comèdia d’amor. T’hem d’arrencar l’armilla i els calçons per sobre el cap, i mostrar al món com el pardal ha deixat el niu.

ROSALINA Oh, cosina, cosina, estimada cosineta, si sabessis fins a quina fondària estic enamorada! Però el meu amor no es pot escandallar: no té fons conegut, com no en té la badia de Portugal.

CÈLIA O no té fons de cap mena, si tot l’afecte que hi aboques s’escapa de seguida.

ROSALINA No, no. Aquest dimoni de fill bord de Venus, engendrat pel pensament, concebut per la passió i deslliurat per la follia, aquest canalla de ceguet que enganya els ulls de tothom perquè ha perdut els seus, aquest pot jutjar la fondària del meu amor. Aliena, et dic que no em puc estar de veure Roland. Me’n vaig a trobar una ombra i a sospirar fins que vingui.

CÈLIA I jo a dormir.

Surten.





ESCENA SEGONA


Entren Jaques i senyors, vestits de bosquerols.

JAQUES Qui és que ha mort el cérvol?

SENYOR PRIMER He estat jo, senyor.

JAQUES Presentem-lo al Duc com a un conqueridor romà; i estaria bé que li poséssim el banyam del cérvol al cap com a trofeu triomfal. No teniu cap cançó pel cas, bosquerol?

BOSQUEROL PRIMER Sí, senyor.

JAQUES Canteu-la. No importa gaire si està afinada, mentre faci prou soroll.

BOSQUEROL PRIMER (Cantant.)

Què li darem a aquest valent?

Abans que re, el banyam potent.

JAQUES Acompanyem-lo tots amb la tornada.

TOTS

No et faci re lluir el banyam,

que és un blasó d’antic reclam.

El duia el pare de ton pare,

i el du també son fill encara.

Ah, el bon banyam, el gran banyam,

que sigui un ram, no ve d’un pam.

Surten.





ESCENA TERCERA


En una altra banda del bosc.

Entren Rosalina i Cèlia.

ROSALINA Què me’n dius, ara? ¿No passa de les dues? I de Roland, ni l’ombra!

CÈLIA Amb amor pur i cervell trasbalsat, t’ho garanteixo, ha agafat l’arc i les fletxes i se n’ha anat a dormir. (Entra Silvi.) Mira qui ve.

SILVI

Un missatge per vós, bell jovencell.

La gentil Febe me n’ha fet l’encàrrec.

No sé què hi diu, però si val a creure

el front sever i el borinar de vespa

que se li veia mentre ho escrivia,

deu portar molta ràbia. Perdoneu-me,

jo només sóc un missatger innocent.

ROSALINA (Havent llegit.)

La paciència mateixa saltaria

amb l’arma a punt. Això és intolerable.

No em troba guapo, em creu sense maneres

i ple d’orgull. I diu que no em voldria

ni que l’home fos rar com l’ocell Fènix.

Déu meu, si no és la llebre que jo empaito!

Per què m’escriu això? Molt bé, pastor,

ja veig que tot plegat ho heu escrit vós.

SILVI

No, us ho asseguro, jo no sé què hi diu.

Ho ha escrit Febe.

ROSALINA Vinga, home, sou un ximple,

teniu l’extravagància de l’amor.

Li he vist les mans, i té unes mans de cuiro

de color de maó. Si m’he pensat

que duia uns guants gastats, i eren les mans!

Té mans de bugadera… bé, és igual.

Crec que ella no ha ideat aquest escrit:

això és idea d’home, i lletra d’home.

SILVI

Doncs és la seva.

ROSALINA

I ara!, si té un estil aspre i cruel,

i un to provocador. Si em desafia

com un turc a un cristià! Un seny de dona

no s’inventa tal brossa gegantina,

tals mots etíops, negres en l’efecte

més que en l’aspecte. La voleu sentir?

SILVI

Si us plau, i tant, que encara no en sé res,

tot i saber la crueltat de Febe.

ROSALINA

Em febeïtza. Escolteu bé què brama:

(llegeix) «¿Sou un déu tornat pastor,

que a una verge heu dat passió?».

Una dona seria tan grollera?

SILVI

Això és groller?

ROSALINA (Llegeix.)

«¿Per què, sense aura divina,

feu la guerra a una mesquina?»

Heu sentit mai grolleria semblant?

«L’ull de l’home m’ha seguit,

però mai no m’ha ferit.»

Em pren per una bèstia!

«Si el menyspreu en el vostre ull

tant d’amor al meu recull,

quin podria ser l’efecte

si es mostrés amb millor aspecte?

Si el desdeny us pago amant,

què obtindríeu suplicant?

El que el meu amor et du

no en sap res, ni ell ni ningú.

Doncs per ell fes-me saber

si el teu cor és del parer

d’acceptar tot el que jo

t’ofereixo en tendre do.

O, si no, nega’m a mi,

que jo ja sabré morir.»

SILVI

I això us sembla un esbronc?

CÈLIA Pobre pastor!

ROSALINA El compadeixes? No, no es mereix pietat. (A Silvi.) I tu vols estimar una dona així? I ara!, si et pren com a instrument per sonar-hi acords falsos! És intolerable. Vinga, vés amb ella, que ja veig que l’amor t’ha tornat un drac domesticat, i digue-li això: que si m’estima, jo li ordeno que t’estimi. I si ella no ho vol, jo no en voldré saber res fins que tu m’ho supliquis en nom seu. Si ets un enamorat de debò, vés-te’n, i ni una paraula, que ja s’acosta nova companyia.

Surt Silvi.

Entra Oliver.

OLIVER

Bon dia, bell jovent. Si us plau, ¿sabeu

on puc trobar, en algun indret del bosc,

una pleta tancada amb oliveres?

CÈLIA

Al fons de la clotada, aquí a ponent.

Seguiu el reng de salzes del riuet,

el deixeu a la dreta, i ja hi sereu.

Però a aquesta hora el mas està ben sol.

No hi ha ningú.

OLIVER

Si l’ull es pot guiar per una llengua,

em sembla que us conec per descripció:

els vestits, i l’edat… «El noi és maco,

amb els trets femenins, i es capté igual

que una germana gran. La noia és baixa

i més morena que ell.» ¿No sou, per tant,

els propietaris del maset que busco?

CÈLIA

No és cap jactància si us diem que sí.

OLIVER

Roland us complimenta, i a aquell noi

a qui diu Rosalina envia aquest

mocador ensangonat. No sou pas vós?

ROSALINA

Jo el sóc. Què n’hem de deduir, d’això?

OLIVER

El que em fa avergonyir, si és que voleu

saber qui sóc, i com, i on, i per què

la seda s’ha tacat.

CÈLIA Si us plau, conteu-ho.

OLIVER

Quan el jove Roland us ha deixat,

us ha promès que tornaria aquí

passada una hora, i quan ha anat pel bosc

mastegant l’agredolç del seu anhel,

heus aquí què ha passat. Mira a una banda,

i guaiteu l’espectacle que hi ha vist.

Sota un vell roure revestit de molsa

i amb la capçada calba per l’edat,

un pobre esparracat, pelut de galtes,

jeia adormit. Entorn del coll, en rosca,

hi tenia una serp verda i daurada,

que amb testa amenaçant se li ha acostat

als llavis entreoberts, però de sobte,

en descobrir Roland, se n’ha desfet

i, amb llisquents giragonses, s’ha esmunyit

dins un arbust. I aquest arbust feia ombra

a una lleona de mamelles seques

que, amb el cap acotat, felinament

aguaitava el dorment si es bellugava,

perquè és norma reial d’aquesta bèstia

no fer mai presa en res que sembli mort.

Havent-ho vist, Roland s’acosta a l’home

i hi troba el seu germà, el seu germà gran.

CÈLIA

Jo li he sentit parlar d’aquest germà,

i sé que el feia el més desnaturat

dels homes d’aquest món.

OLIVER I amb tot el dret,

que jo sé prou que era desnaturat.

ROSALINA

Però, i Roland? Que l’ha deixat allà,

presa de la lleona famolenca?

OLIVER

Dos cops ha girat cua, amb tal propòsit.

Però l’ànim més noble que la ràbia,

i el natural més fort que l’ocasió,

li han fet donar batalla a la lleona,

que ha caigut poc després. I amb l’enrenou

m’he despertat del miserable son.

CÈLIA

Sou el germà?

ROSALINA Sou vós el qui ell salvava?

CÈLIA

Sou vós qui l’ha volgut matar tants cops?

OLIVER

L’era, però no el sóc. No em fa vergonya

dir-vos el que era, quan la conversió

sembla tan dolça, sent el que ara sóc.

ROSALINA

I el mocador ensagnat?

OLIVER Ara us ho dic.

Quan hem banyat molt tendrament amb plors

les nostres detallades narracions,

i he dit què hi feia jo en aquest desert,

m’ha dut, en suma, a veure el noble Duc,

que m’ha donat vestit i nodriment

i ja m’ha confiat al meu germà,

i ell m’ha dut de seguida al seu catau;

allà s’ha despullat, i he vist que al braç

la fera se li havia endut la carn

i sagnava; i llavors s’ha desmaiat

just al punt que cridava Rosalina.

L’he revifat, li he embenat la ferida,

i al cap de poc, sentint-se ja més fort,

m’ha enviat a aquest lloc, estrany com sóc,

a contar-vos-ho tot, per excusar-lo

de perjuri, i a dur aquest mocador

tenyit amb la sang seva al jovencell

a qui en broma anomena Rosalina.

Rosalina es desmaia.

CÈLIA

I doncs, bon Ganimedes? Ganimedes!

OLIVER

Molts es desmaien de mirar la sang.

CÈLIA

Això és més greu. Cosí! Dolç Ganimedes!

OLIVER

Mireu, ja torna en si.

ROSALINA

Ja voldria ser a casa.

CÈLIA Ja t’hi duem.

(A Oliver.) Si us plau, oi que l’agafareu del braç?

OLIVER

Coratge, jovenàs. Vós sou un home?

No en teniu pas el cor.

ROSALINA Cert, ho confesso.

Ah, company, no digueu que no ha estat un bon fingiment! Si us plau, digueu al vostre germà que ho he fingit molt bé. Ai, ai! (Es torna a marejar.)

OLIVER Això no ha estat comèdia. Les galtes prou testimonien que ha estat una emoció de debò.

ROSALINA Fingida, us ho asseguro.

OLIVER Bé, doncs, feu el cor fort i fingiu que sou un home.

ROSALINA És el que faig. Però en bona justícia hauria hagut de néixer dona.

CÈLIA Anem, cada cop estàs més pàl·lid. Si et plau, tornem a casa. Bon senyor, acompanyeu-nos.

OLIVER

Vindré de grat, que haig d’informar el germà

que heu acceptat l’excusa, Rosalina.

ROSALINA Ja se m’acudirà alguna cosa. Però, si us plau, pondereu-li el meu fingiment. Veniu?

Surten.





ACTE CINQUÈ





ESCENA PRIMERA


El bosc d’Arden.

Entren Pedradetoc i Constança.

PEDRADETOC Ja trobarem el moment, Constança, tingues paciència, gentil Constança.

CONSTANÇA A fe que el capellà era prou bo, digués el que digués aquell vell cavaller.

PEDRADETOC Un mossèn Oliver d’allò més dolent, Constança, un Xafalletra d’allò més miserable. Però, Constança, hi ha un noi aquí, al bosc, que et pretén.

CONSTANÇA Sí, ja sé qui és. No té cap dret de cap mena damunt meu. Aquí ve l’home que dius.

Entra Guillem.

PEDRADETOC Per mi, trobar un aixafaterrossos és el pa i la sal. Val a dir que els que tenim espurna hem d’encendre foc. Hi hem de fer barrila, no ens en podem estar.

GUILLEM Bona tarda, Constança.

CONSTANÇA Déu et doni una bona tarda, Guillem.

GUILLEM I bona tarda a vós, senyor.

PEDRADETOC Bona tarda, noble amic. Cobreix-te el cap, cobreix-te’l. Si et plau, cobreix-te. ¿Quants anys tens, company?

GUILLEM Vint-i-cinc, senyor.

PEDRADETOC Una bona edat. Et dius Guillem?

GUILLEM Per servi’us-e, senyor.

PEDRADETOC Un nom ben maco. Ets nadiu d’aquest bosc?

GUILLEM Sí, senyor, gràcies a Déu.

PEDRADETOC Gràcies a Déu, bona resposta. Ets ric?

GUILLEM Vaja, senyor, així així.

PEDRADETOC «Així així» està bé, està molt bé, està excel·lentíssimament bé, i amb tot no està pas bé, només així així. Ets així eixerit?

GUILLEM Sí, senyor, tinc un cap despert.

PEDRADETOC Sí, bona resposta. Em fa pensar en aquella dita que fa: «El ximple es creu un savi, però el savi se sap un ximple». El filòsof pagà, quan tenia ganes de menjar raïm, obria els llavis a l’hora de portar-se’l a la boca, i amb això volia dir que el raïm és fet per menjar-se’l i els llavis per obrir-los. Estimes aquesta noia?

GUILLEM Sí, senyor.

PEDRADETOC Dóna’m la mà. Has anat a estudi?

GUILLEM No, senyor.

PEDRADETOC Doncs aprèn almenys això: tenir és tenir. Perquè és una figura retòrica que quan una beguda s’aboca d’una copa en un got, en buidar l’una s’omple l’altre. Tots els escriptors s’avenen a dir que ipse és ell. Doncs bé, tu no ets ipse, perquè jo sóc ell.

GUILLEM Quin ell, senyor?

PEDRADETOC El que es casarà amb aquesta dona, senyor. Per tant, camalluent, abandona —que en vulgar vol dir deixa— la societat —que en groller vol dir companyia— d’aquesta fembra —que en pla vol dir dona—; i tot plegat vol dir: abandona la societat d’aquesta fembra, aixafaterrossos, si no vols expirar o, per la teva cervellera, morir; clar i català, si no vols que et mati, que t’extermini, que et giri la vida en mort, la llibertat en esclavatge. Et combatré per via de verí, de bastonada o d’acer. Me les hauré amb tu amb dissensió, t’esclafaré amb estratagemes. Et pelaré de cent cinquanta maneres! Per tant, comença a tremolar i desfila.

CONSTANÇA Vés-te’n, bon Guillem.

GUILLEM Déu us conservi l’alegria, senyor. (Surt.)

Entra Corí.

CORÍ L’amo i la mestressa us busquen. Vinga, som-hi!

PEDRADETOC Passa, Constança, passa. Ja vinc, ja vinc.

Surten.





ESCENA SEGONA


El mateix lloc.

Entren Roland i Oliver.

ROLAND És possible que amb tan poca coneixença ja t’agradi? Que només de veure-la ja l’estimis? I que d’estimar-la ja l’hagis festejada? I que de festejar-la, ella hi hagi consentit? I vols perseverar fins a posseir-la?

OLIVER No em qüestionis ni la bogeria de tot plegat, ni la seva pobresa, ni l’escassa coneixença, ni el meu sobtat festeig, ni el seu sobtat consentiment. En comptes d’això, digues amb mi que estimo Aliena. Digues amb ella que m’estima. Reconeix amb tots dos que ens podem unir. Serà pel teu bé, perquè la casa pairal i totes les rendes del vell Sir Roland te les deixaré a tu, i jo viuré i moriré aquí com a pastor.

Entra Rosalina.

ROLAND Tens el meu consentiment. Caseu-vos demà mateix. Jo hi convidaré el Duc i el seu joiós seguici. Vés i prepara Aliena, que aquí ve la meva Rosalina.

ROSALINA Déu te guard, germà.

OLIVER I a tu, bella germana.

ROSALINA Oh, estimat Roland, quin greu veure’t el cor embenat penjant del coll.

ROLAND És el braç.

ROSALINA Em pensava que les urpes d’una lleona t’havien ferit el cor.

ROLAND De ferit n’està prou, però pels ulls d’una dama.

ROSALINA T’ho ha explicat, el teu germà, que vaig fingir un desmai en veure el mocador tacat de sang?

ROLAND Sí, i meravelles més grosses que aquesta.

ROSALINA Ah, ja veig per on vas. Sí, és veritat. No s’havia vist mai res de tan sobtat, tret de la lluita de dos marrans, o la fanfarronada de Cèsar «He vingut, he vist, he vençut», perquè el teu germà i la meva germana a penes si s’havien conegut i ja es miraven; a penes si s’havien mirat i ja s’estimaven; a penes si s’havien estimat i ja sospiraven; a penes si havien sospirat i ja se’n demanaven la raó; a penes si se n’havien demanat la raó i ja hi buscaven remei; i d’aquests graus n’han fet unes escales cap al matrimoni, que voldran enfilar encontinent per no caure en la incontinència abans del matrimoni. Estan en plena fúria de l’amor i s’han d’acoblar tant sí com no: no se separarien ni a cops de garrot.

ROLAND Es casaran demà, i jo invitaré el Duc a les noces. Però ves quina cosa més amarga, contemplar la felicitat a través dels ulls d’un altre! Tant més a prop em sentiré demà del cim de la tristesa com més veuré la felicitat del meu germà en aconseguir el que vol.

ROSALINA Així, doncs, ¿demà ja no et puc fer servei com a Rosalina?

ROLAND Ja no puc viure més de pensament.

ROSALINA Aleshores no et cansaré més amb paraules vanes. Sàpigues, doncs, i ara parlo seriosament, que jo sé prou que tu ets un home d’esperit agut. I no ho dic per tal que et facis una bona opinió del meu coneixement si afirmo que sé que ho ets. Ni tampoc aspiro a guanyar més crèdit que la mica que calgui perquè creguis en mi, i que el que faig és pel teu bé, i no per beneficiar-me’n. Creu, doncs, si et plau, que jo puc fer coses estranyes. He estat en relació des dels tres anys amb un mag de ciència molt profunda i no gens sospitosa. Si estimes Rosalina tan de cor com ho proclama la teva actitud, quan el teu germà es casi amb Aliena, tu et casaràs amb ella. Jo sé en quins desastres de fortuna s’ha trobat, i no és impossible per mi, si a tu no et sembla inconvenient, que demà aparegui davant els teus ulls, sota forma humana, i sense gens de perill.

ROLAND Parles seriosament?

ROSALINA Sí, per la meva vida, que tinc per cosa preciosa, encara que gaudeixi de poders màgics. Vesteix-te, doncs, amb els millors guarniments, i convida els amics, perquè si demà et vols casar et casaràs, i amb Rosalina, si així ho vols.

Entren Silvi i Febe.

Mira, aquí ve una enamorada meva i un enamorat d’ella.

FEBE

Jove, heu estat molt descortès amb mi,

mostrant la carta que us havia escrit.

ROSALINA

Doncs m’és igual. Ha estat ben a consciència

que he volgut ser incivil i altiu amb tu.

Al teu darrere hi ve un pastor fidel:

gira-hi els ulls i estima’l, que ell t’adora.

FEBE (A Silvi.)

Digues a aquest minyó què és estimar.

SILVI

És ser de dalt a baix sospirs i llàgrimes,

i així sóc jo per Febe.

FEBE

I jo per Ganimedes.

ROLAND

I jo per Rosalina.

ROSALINA

I jo per cap dona.

SILVI

És ser de dalt a baix fe i devoció,

i així sóc jo per Febe.

FEBE

I jo per Ganimedes.

ROLAND

I jo per Rosalina.

ROSALINA

I jo per cap dona.

SILVI

És ser de dalt a baix enyor i somni,

de dalt a baix passió, desig i anhel,

de dalt a baix respecte i homenatge,

humilitat, paciència i impaciència,

puresa, serenor i docilitat,

i així sóc jo per Febe.

FEBE

I jo per Ganimedes.

ROLAND

I jo per Rosalina.

ROSALINA

I jo per cap dona.

FEBE (A Rosalina.)

Així, per què blasmeu que jo us estimi?

SILVI (A Febe.)

Així, per què blasmeu que jo us estimi?

ROLAND

Així, per què blasmeu que jo us estimi?

ROSALINA

A qui dieu «per què blasmeu que jo us estimi?».

ROLAND

A la que no és aquí i no em pot sentir.

ROSALINA Si us plau, prou d’aquest color; això és com l’udolar dels llops irlandesos a la lluna. (A Silvi.) Us ajudaré si puc. (A Febe.) Us estimaria si pogués. Demà veniu-me a trobar tots plegats. (A Febe.) Em casaré amb vós si mai em caso amb una dona, i us dic que demà em casaré. (A Roland.) A vós us donaré satisfacció si mai en dono a un home, i us dic que demà us casareu. (A Silvi.) A vós us acontentaré si el que us agrada us acontenta, i us dic que demà us casareu. (A Roland.) Si estimeu Rosalina, veniu. (A Silvi.) Si estimeu Febe, veniu. I tan cert com que no estimo cap dona, jo també vindré. Així, doncs, adéu-siau, ja us he donat deures.

SILVI

No hi faltaré, si visc.

FEBE Ni jo.

ROLAND Ni jo.

Surten.





ESCENA TERCERA


Entren Pedradetoc i Constança.

PEDRADETOC Demà és el dia de joia, Constança, demà serem marit i muller.

CONSTANÇA Ho desitjo amb tota l’ànima; i espero que no sigui un desig deshonest desitjar ser una dona casada. Vet aquí dos patges del Duc exiliat.

Entren dos patges.

PATGE PRIMER Ben trobat, honrat cavaller.

PEDRADETOC Ja ho crec, ben trobats. Vinga, seieu, seieu, i a cantar!

PATGE SEGON Per servir-vos. Seieu al mig.

PATGE PRIMER ¿Engeguem de dret, doncs, sense estossegar, ni escopir, ni fingir que estem enrogallats, que és el preludi obligat de tota mala veu?

PATGE SEGON I tant, i tant, i tots dos en el mateix to, com dos gitanos en un mateix cavall.

TOTS DOS PATGES (Cantant.)

Era un parell d’enamorats,

amb un ei, i amb un oi, i amb un ei-noni-noi,

saltironant damunt els prats,

el mes de maig, com dos esquellerincs,

quan els ocells refilen ding-a-ding,

que el bon amor n’estima el dring.

Entre l’herbeta complaent,

amb un ei, i amb un oi, i amb un ei-noni-noi,

buscaven dolç esbargiment,

el mes de maig, com dos esquellerincs,

quan els ocells refilen ding-a-ding,

que el bon amor n’estima el dring.

I es van posar a cantar un bell so,

amb un ei, i amb un oi, i amb un ei-noni-noi,

que el viure és breu com una flor,

el mes de maig, com dos esquellerincs,

quan els ocells refilen ding-a-ding,

que el bon amor n’estima el dring.

Gaudim el temps present a raig,

amb un ei, i amb un oi, i amb un ei-noni-noi,

l’amor esclata el mes de maig,

el mes de maig, com dos esquellerincs,

quan els ocells refilen ding-a-ding,

que el bon amor n’estima el dring.

PEDRADETOC Realment, jovenassos, encara que la lletra no tenia gaire substància, les notes estaven fora de lloc.

PATGE PRIMER Us equivoqueu, senyor, ens hem cenyit al temps, no l’hem pas perdut, el temps.

PEDRADETOC I tant que sí: jo compto com a temps perdut el que he passat escoltant aquesta cançó idiota. Que Déu us empari i us adobi la veu. Anem, Constança.

Surten.





ESCENA QUARTA


Una altra part del bosc.

Entren el vell Duc, Amiens, Jaques, Roland, Oliver i Cèlia.

VELL DUC

Creieu de veres, bon Roland, que el noi

pot complir tot això que us ha promès?

ROLAND

Hi ha vegades que sí, i altres que no,

com qui tem esperar, i sap prou de témer.

Entren Rosalina, Silvi i Febe.

ROSALINA

Paciència, mentre validem els pactes.

(Al Duc.) ¿Dieu, doncs, que si us porto Rosalina

vós en concedireu la mà a Roland?

VELL DUC

Ben cert, mal que hi hagués d’afegir un regne.

ROSALINA (A Roland.)

I vós l’acceptareu si jo us la porto?

ROLAND

Ben cert, mal que fos rei de tots els regnes.

ROSALINA (A Febe.)

Dieu que us casareu amb mi, si accepto?

FEBE

Ben cert, mal que morís al cap d’una hora.

ROSALINA

Però si em refuseu com a marit,

acceptareu aquest pastor fidel?

FEBE

Tal és el pacte.

ROSALINA (A Silvi.)

Us casareu amb Febe, si ella accepta?

SILVI

Ben cert, mal que prengués la mort amb ella.

ROSALINA

He promès arreglar aquest embolic.

Compliu, oh Duc, lliurant la vostra filla.

I vós, Roland, prenent la seva filla.

I vós, Febe, compliu prenent-me a mi

o bé, si em refuseu, aquest pastor.

I vós, Silvi, compliu prenent-la a ella

en el cas que em refusi; i jo me’n vaig

a resoldre, un per un, tots aquests dubtes.

Surten Rosalina i Cèlia.

VELL DUC

Aquest jove pastor em fa recordar

alguns trets de la meva pròpia filla.

ROLAND

El primer cop, senyor, que jo el vaig veure

em vaig pensar ben bé que eren germans.

Però aquest noi és un nadiu del bosc,

i el va instruir en els rudiments de certs

estudis extremosos un seu oncle,

que segons ell és un gran savi mag

obscurit en el cercle d’aquest bosc.

Entren Pedradetoc i Constança.

JAQUES Això és que es prepara un nou diluvi, i aquestes parelles fan cap a l’arca. Aquí vénen un parell de bèsties ben estranyes, que en totes les llengües s’anomenen ximples.

PEDRADETOC Salut i compliments a tothom.

JAQUES (Al Duc.) Digneu-vos donar-li la benvinguda, bon senyor. Aquest és l’home d’enginy virolat que he trobat tan sovint al bosc. Ell jura que ha estat cortesà.

PEDRADETOC Si algú en dubta, que em sotmeti a examen. He ballat un pas de dansa, he afalagat una dama, he estat polític amb l’amic, suau amb l’enemic, he arruïnat tres sastres, he sostingut quatre bregues i he estat a punt de resoldre’n una en duel.

JAQUES I com va acabar aquest cas, així?

PEDRADETOC Doncs que ens vam trobar i ens vam adonar que la disputa afectava la setena causa.

JAQUES Com, la setena causa? Senyor, admireu aquest personatge.

VELL DUC Ja l’admiro d’allò més.

PEDRADETOC Igualment, senyor, Déu us ho pagui. Em presento aquí, senyor, amb la resta de rústics copulatius, per jurar i alhora perjurar, d’acord amb el natural del matrimoni, que lliga, i de la passió, que trenca; una pobra verge, senyor, poca cosa, senyor, però ben meva; un pobre capritx meu, senyor, aquest de prendre el que ningú més volia. La rica honradesa, senyor, com un avar s’acomoda en una barraca pobra, igual que la perla preciosa en l’ostra fastigosa.

VELL DUC A fe que és d’allò més viu i sentenciós.

PEDRADETOC Com escau a les fletxes d’un foll, senyor, i a aquests dolços mals.

JAQUES Tornant a la setena causa… Com us vau adonar que la disputa afectava la setena causa?

PEDRADETOC Per una mentida set vegades desmentida… Mira de captenir-te més dignament, Constança!… Veieu com, senyor. A mi em repugnava el tall de barba de cert cortesà. I ell em va fer dir que si jo trobava que no duia la barba ben tallada, ell era del parer que sí. D’això se’n diu la «rèplica cortesa». Si jo li deia de nou que no em semblava ben tallada, ell m’enviava a dir que se la tallava com li semblava millor. D’això se’n diu el «rebuf moderat». Si un cop més jo hi insistia, ell desautoritzava el meu discerniment. D’això se’n diu la «resposta barroera». Si jo hi tornava que no era ben tallada, ell contestava que no deia la veritat. D’això se’n diu la «refutació valerosa». Si encara era mal tallada, ell deia que jo mentia. D’això se’n diu la «contradicció contenciosa». I així fins arribar al «desmentiment condicional» i al «desmentiment directe».

JAQUES ¿I quantes vegades li vau dir que no duia la barba ben tallada?

PEDRADETOC No vaig gosar anar més enllà del desmentiment condicional, ni ell va gosar arribar al desmentiment directe, de manera que vam mesurar les espases i ens vam separar.

JAQUES Podeu enumerar per ordre els graus del desmentiment?

PEDRADETOC Oh, senyor, nosaltres ens querellem amb el codi a la mà, com vosaltres feu servir llibres per les bones maneres. Us anomenaré els diversos graus: el primer, la rèplica cortesa; el segon, el rebuf moderat; el tercer, la resposta barroera; el quart, la refutació valerosa; el cinquè, la contradicció contenciosa; el sisè, el desmentiment condicional; el setè, el desmentiment directe. Tots aquests els podeu eludir, tret del desmentiment directe, però aquest el podeu evitar també amb un «si». Sé el cas de setze jutges que no van poder resoldre una querella, però quan les parts es van trobar, a un d’ells no se li va acudir altra cosa que un «si»: com ara «si vós vau dir això, jo vaig dir allò»; i van encaixar de mans i es van jurar afecte fraternal. El vostre «si» és l’únic jutge de pau; molta virtut, té el «si».

JAQUES No és un personatge extraordinari, senyor? És bo com el que més, sense deixar de ser un bufó.

VELL DUC Es val de la seva bufoneria com d’una disfressa, i des de tal màscara dispara el seu enginy.

Entren Himeneu, Rosalina i Cèlia. Música callada.

HIMENEU

Al cel hi regna l’alegria

quan a la terra, en harmonia,

tot es concerta així.

Bon Duc, acull la teva noia;

del cel te n’he portat la joia

precisament aquí,

perquè en donis la mà al galant minyó

que li té el cor guardat amb devoció.

ROSALINA (Al Duc.)

A vós em dono jo, que vostra sóc.

(A Roland.) A vós em dono jo, que vostra sóc.

VELL DUC

Si l’ull no ment, tu ets la meva filla.

ROLAND

Si l’ull no ment, tu ets la meva Rosalina.

FEBE

Si l’ull no diu mentida,

adéu la meva vida!

ROSALINA (Al Duc.)

Mai no tindré cap pare sinó vós.

(A Roland.) Mai no tindré cap home sinó vós.

(A Febe.) Ni em casaré amb cap dona sinó amb vós.

HIMENEU

Silenci, prou de confusió.

Em toca a mi la conclusió

d’aquests successos tan estranys.

Tenim quatre parells de mans

per enllaçar amb lligams galans,

si no són fuls els averanys.

(A Roland i Rosalina.) Tu i tu: res no us separarà.

(A Oliver i Cèlia.) Tu i tu sou un, ençà o enllà.

(A Febe.) Tu ajusta’t al pastor ben bé

si doncs no vols una muller.

(A Pedradetoc i Constança.) Tu i tu anireu sempre plegats

com les tempestes i els aiguats.

I ara, cantant el matrimoni,

trobeu el pensament idoni

per dissipar els astoraments

sorgits de fets tan sorprenents.

Cançó.

De Juno és la nupcial corona,

oh dolç lligam de taula i llit.

A poblar el món ell esperona,

Himeneu sigui reverit.

Honor i glòria ben rodona

a Himeneu, déu de tan profit.

VELL DUC (A Cèlia.)

Neboda meva, sigues benvinguda

talment com una filla benvolguda.

FEBE (A Silvi.)

No escopiré el que he dit: ets meu, i punt.

La teva fe i el meu capritx fan un.

Entra Jaques de Boys, el segon germà.

JAQUES DE BOYS

Doneu-me audiència per un mot o dos.

Jo sóc el fill segon de Sir Roland,

i duc aquestes noves a aquest cercle.

Doncs el Duc Frederic, veient cada hora

afluir tants prohoms en aquest bosc,

ha reclutat una gran força d’homes,

amb ell al capdavant, per venir a prendre

el seu germà i passar-lo per l’espasa.

I ha arribat a la vora d’aquest bosc

i, en descobrir-hi un vell anacoreta

amb qui ha parlat a fons, ha renunciat

tant a la seva empresa com al món,

i ha tornat la corona al seu germà

i les terres a aquells que el van seguir

cap a l’exili. I per la meva vida

declaro que això és cert.

VELL DUC Benvingut, jove.

Quins presents per les noces dels germans!

Per l’un, les seves terres confiscades,

per l’altre, un vast domini, el gran ducat.

Ara, doncs, concloguem en aquest bosc

el que bé hi començàvem i empreníem.

I després, amb cada un dels venturosos

que han suportat amb nós dies abruptes

gaudirem la fortuna retrobada

d’acord amb la mesura del seu nom.

Oblidem el decòrum revingut

i lliurem-nos al rústic goig perdut.

Música, nois! I els nuvis amb aliança

poseu joiosament els peus en dansa.

JAQUES

Senyor, amb la vènia. (A Jaques de Boys.) Si ho he sentit bé,

el Duc emprèn la vida religiosa

i renega la pompa de la cort.

JAQUES DE BOYS

Així mateix.

JAQUES

Me’n vaig amb ell. Amb tots aquests conversos

hi ha sempre molt per escoltar i aprendre.

(Al Duc.) A vós us encomano al vell honor:

per paciència i virtut, us ho heu guanyat.

(A Roland.) Vós a un amor que heu merescut per fe;

(a Oliver) i vós als vostres feu, amor i gent;

(a Silvi) vós a un llit llargament guanyat a pols;

(a Pedradetoc) i vós a les raons, que el vostre viatge

té un mes de provisions. (A tothom.) Vinga, a xalar!

Jo ara tinc altra feina que dansar.

VELL DUC

Quedeu-vos, Jaques, quedeu-vos.

JAQUES

No estic per passatemps. Si em demaneu,

seré a la cova que ara vós deixeu.

Surt.

VELL DUC

Endavant, comencem amb el ritual,

que no hem perdut la fe en un dolç final.

Música i dansa. Surten tots menys Rosalina.





EPÍLEG


ROSALINA No és costum veure l’heroïna fent l’epíleg, però això no és pas més desafortunat que veure l’heroi fent el pròleg. Si és veritat que al bon vi no li cal etiqueta, també és veritat que a una bona obra no li cal epíleg. Amb tot, al bon vi s’hi posen bones etiquetes, i les bones peces de teatre milloren amb l’ajuda de bons epílegs. Ara veieu en quin cas em trobo jo, que no sóc un bon epíleg ni tampoc puc intercedir davant vostre en favor d’una bona obra. No vaig guarnida com una captaire, i per això no m’escauria captar la vostra benvolença. El meu recurs és conjurar-vos, i començaré per les dones. Oh, dones, per l’amor que dueu als homes, us reclamo d’aplaudir tot el que us hagi agradat d’aquesta obra. I a vosaltres, homes, per l’amor que dueu a les dones —i ja veig en els vostres somriures que no n’hi ha cap que les odiï—, us reclamo que us acordeu amb elles per celebrar-la. Si jo fos una dona, ompliria de petons tot aquell que m’agradés per la barba, per la cara bonica, o per un alè que no em tirés enrere. I ben segur que tots aquells de vosaltres que teniu una barba decent, una cara bonica o un alè agradable, voldreu, en correspondència amb la meva generosa oferta, acomiadar-me amb un adéu cordial, quan us faci la reverència.

Surten.





WILLIAM SHAKESPEARE (Stratford-upon-Avon, Anglaterra 1564 - 1616). És considerat l’escriptor anglès més important de tots els temps i el millor escriptor de la literatura universal. Dramaturg i poeta, les seves obres teatrals es representen avui dia en els cinc continents. Els trets que més es valoren de la seva obra són el poder de commoure’ns, la capacitat de crear un ampli ventall de personatges d’una gran profunditat psicològica, l’habilitat de caracteritzar els personatges mitjançant un llenguatge variat i riquíssim i la modernitat amb què són tractats alguns temes universals com ara l’amor, la gelosia, el poder, l’ambició o la mort.

Les seves obres teatrals són mundialment conegudes, tant si són obres dramàtiques com Romeu i Julieta (1597), Hamlet (1603), El rei Lear (1606), Otel·lo (1603), Macbeth (1623) o Juli Cèsar (1623), com si es tracta de comèdies com ara El somni d’una nit d’estiu (1595), El mercader de Venècia (1600) o Molt soroll per a res (1600). Autor també de poesia i sonets, les seves obres s’han representat milers de vegades i han estat portades al cinema nombroses ocasions.





