Els joves enamorats Hero i Claudi han de casar-se en una setmana. Per passar el temps planegen amb Don Pere, príncep d’Aragó, col·locar una «trampa amorosa» a Benedicte, un confés tirà de les dones, i Beatriu, la seva enèrgica enemiga. Mentrestant, Don Joan, el germà bastard del príncep Pere, gelós del seu poder i del seu afecte cap a Claudi, conspirarà per destruir el casament entre Hero i el seu enamorat. En aquesta història les cares esdevenen màscares i la veritat es converteix en engany i fa que tothom quedi enredat en les seves pròpies manipulacions. Finalment, l’amor triomfarà, les preguntes sobre la veritat i la identitat es revelaran, i tothom es preguntarà amb un somriure si, de fet, tot plegat, no ha estat molt soroll per no res.





William Shakespeare





Molt soroll per res


Adaptació de Núria Martí Constans



ePUB v0.9

Reynus 23.12.23





Títol original: Much Ado About Nothing

William Shakespeare, 1600

Adaptació: Núria Martí Constans, 2002

Versió basada en les traduccions de Salvador Oliva i Josep Maria de Sagarra, i complementada amb la traducció de Joan Sellent per a l’adaptació cinematogràfica de l’obra (Kenneth Branagh, 1993).

Il·lustracions: Dani Soms

Edició digital: Reynus (v0.9)

ePUBCat base r1.3





Presentació




Molt soroll per res es va publicar l’any 1600.

La història que explica té lloc a la ciutat de Messina, a l’illa de Sicília.

Avui Sicília pertany a Itàlia, però en aquella època l’illa formava part de la Corona d’Aragó[1].

Hi regnava Don Pere d’Aragó.



La història comença davant la casa de Leonato, governador de Messina.

Leonato espera el príncep Don Pere i els cavallers Claudi i Benedicte.

Els acompanya Don Joan, el germà bastard[2] del príncep.

Tots tornen de la guerra.



En aquells anys, l’ocupació principal dels cavallers era la guerra.

Quan en tornaven, volien gaudir de les festes i de l’amor.

Leonato els convida a casa seva.

I allà hi haurà dues històries d’amor.

Però els enamorats es trobaran amb obstacles i enganys.



William Shakespeare va escriure Molt soroll per res perquè es representés com a obra de teatre.

Encara es representa avui dia, després de més de 400 anys de la seva publicació.



N. M. C.





Uns nobles cavallers




És el mes de juliol, a Messina.

El governador Leonato ha rebut una carta on diu que el príncep Don Pere torna de la guerra acompanyat d’uns cavaller.

Han guanyat el combat i Claudi, un comte de Florència, ha rebut molts honors, tot i ser molt jove.



Davant de casa seva, Leonato espera els cavallers amb la seva filla Hero i la seva neboda Beatriu.



—Ha tornat també el senyor Benedicte de Pàdua?[3]

—pregunta Beatriu al seu oncle.



Beatriu i Benedicte es coneixen des de fa temps.

Entre ells dos hi ha una mena de picabaralla de burles alegres i divertides.

Quan es troben, sempre volen demostrar qui és més enginyós amb les paraules.



—A la carta hi diu que Benedicte també ha tornat i que hi ha prestat bons serveis, a la guerra —diu Leonato .



—I qui és ara el seu nou amic? —insisteix Beatriu—.

Perquè cada mes jura amistat eterna a un company diferent.



—A més de Don Pere, ve acompanyat del comte Claudi —respon Leonato.



—Que Déu ajudi el noble Claudi, si ara és amic seu!

Se li encomanarà la bogeria de Benedicte —fa Beatriu, de broma, com sempre que parla de Benedicte.



—Et burles massa de Benedicte, neboda.

Espero que ell vulgui fer les paus.

Mireu, ja s’acosten! —exclama Leonato.



Don Pere, Claudi i Benedicte arriben contents.

Una mica més endarrere, venen Don Joan, germà del príncep Don Pere, i un cavaller, company seu .

—Senyor Leonato —diu Don Pere, en arribar—, que us voleu buscar feina, acollint-nos?

Tothom vol evitar despeses i a vós no us importen.



—Sóc feliç, amb Vostra Altesa[4] a casa —respon Leonato.



—Aquesta deu ser la vostra filla —fa Don Pere, assenyalant Hero—. Se us assembla molt.



—Encara que se li assembli, ella no voldria pas tenir la cara del seu pare —fa Benedicte, rient .



—Senyor Benedicte, ningú us fa cas —diu Beatriu, somrient i amb ganes de molestar-lo.



—Estimada senyora! Encara sou viva?

—fa Benedicte, amb ganes de riure—.

Totes les dames m’estimen menys vós.

Però la veritat és que jo no n’estimocap.



—Aquestes dones tenen sort que no sigueu el seu pretendent!

—continua Beatriu, de bon humor—.

I jo m’estimo més sentir bordar el meu gos que les paraules d’amor d’un home.





La conversa entre Benedicte i Beatriu continua, sempre amb ganes d’ofendre’s l’un a l’altra.

Però sempre a punt de riure.

Els altres els escolten divertits, mentre el príncep Don Pere parla amb Leonato .



—Senyors —fa de sobte Don Pere—, el meu estimat amic Leonato ens convida a tots .

Li he dit que ens quedaríem un mes com a mínim

—i posa la mà a l’espatlla de Leonato, en senyal d’amistat.



Alegre, Claudi mira Hero.

I ella li torna la mirada, somrient sense dir res.

Benedicte riu i mira de reüll Beatriu, que aplaudeix complaguda la idea de Leonato .



Don Joan, en canvi, està seriós i callat.

Ha estat tota l’estona una mica a part, amb el seu company.

Leonato, que ho veu, se li acosta.



—Us dono la benvinguda —li diu Leonato—.

Sé que estàveu barallat amb Don Pere, el vostre germà.

Però, ja que us heu reconciliat amb ell, us respecto.



—Gràcies —diu Don Joan seriós—.

Sóc home de poques paraules, però us ho agraeixo.

Tots entren cap a dins de la casa de Leonato, menys Benedicte i Claudi.

Claudi ha estirat el seu amic del braç perquè vol parlar amb ell sense que els altres els sentin .





Claudi, enamorat




Claudi està feliç.

Només d’arribar, s’ha fixat en Hero.

L’havia vist abans de marxar a la guerra i, ara que l’ha retrobat, n’ha quedat del tot enamorat.



—T’has fixat en la filla del senyor Leonato?

—diu Claudi, emocionat, al seu amic Benedicte—.

No et sembla una dama molt modesta i dolça?



Benedicte, enemic de les dones, se’n riu i intenta dissuadir-lo del seu amor.



—Trobo que és massa baixa i massa morena.

No m’agrada —fa Benedicte, rient.

—Et penses que estic de broma i no ho estic gens

—fa Claudi—. És la noia més bonica que hagi vist mai.



—No n’hi ha per tant—respon Benedicte—.

La seva cosina Beatriu la superaria en bellesa si no tingués tanta ràbia quan parla.

Espero, Claudi, que no et vulguis convertir en marit!



—I tant que sí! Si Hero volgués ser la meva dona.



—Per què tots els homes es volen casar!

—exclama Benedicte.



Don Pere els interromp. Els ha vingut a buscar.



—Per què no entreu a casa de Leonato?

—pregunta Don Pere.



—Claudi està enamorat d’Hero, la filla de Leonato

—respon Benedicte, en un to de mofa—.

Ara m’ho estava explicant.



—Doncs molt bé, si ell l’estima.

Perquè la dama s’ho val —contesta Don Pere.



Benedicte insisteix que no es refia de les dones, que vol viure solter.

Don Pere, amb un somriure a la boca, li diu:



—Abans que em mori, us vull veure pàl·lid d’amor.



—Estaré pàl·lid d’ira, de malaltia o de gana, senyor

—fa Benedicte, somrient—, però no d’amor.



—Veurem qui té raó, amb el pas del temps.

Mentrestant, entreu a la casa i digueu al senyor Leonato que ara vindrem a sopar —diu Don Pere.



Benedicte, encara content i rialler, entra a la casa.

Claudi i Don Pere es queden sols i caminen cap al jardí de la casa.

És un jardí magnífic, tancat per un mur, amb arbres fruiters, arbustos retallats, roses i lliris, i plantes aromàtiques.

Té espais geomètrics, caminals, bancs de pedra i una font al mig.



—Així, estimes Hero? —pregunta Don Pere a Claudi.



—Oh, senyor! —diu Claudi—.

Abans de marxar a la guerra, Hero ja m’agradava.

Però jo era soldat i tenia una feina dura.

No podia estar per l’amor.

I tampoc hi entenia gaire.

Ara que he tornat, ja no penso en la guerra.

Penso en Hero, en com és de bonica, tendra i delicada.



Claudi sospira.

És tan jove! Encara hi entén poc, d’amor!

Necessita parlar-ne amb els amics.

Ells el poden ajudar.



—Si estimes la bonica Hero, festeja-la

—diu Don Pere, agafant-lo del braç—.

Si ho prefereixes, jo parlaré de tu a ella i al seu pare.



—Que bé que coneixeu el sentiment de l’amor —fa Claudi.



—Tu te l’estimes i jo t’ajudaré en tot el que pugui

—diu DonPere—. Aquesta nit hi haurà una festa.

Anirem disfressats.

Jo duré una màscara i faré veure que sóc tu.

Parlaré a la bonica Hero d’amor amb molta passió. Ella es pensarà que ets tu qui parla, Claudi.

Després aniré de seguida a parlar amb el seu pare perquè l’home en doni el seu consentiment.

I la noia serà ben teva.





Don Joan, un germà malvat




Don Joan és en una cambra de la gran casa de Leonato.

Està trist i de mal humor.

No fa gaire que el seu germà Don Pere i ell estaven barallats.

S’ha vist obligat a fer-hi les paus, sense cap ganes.



Ell vol llibertat per fer el que vulgui, tant si va bé als altres com si no.

Vol ser lliure i no haver d’obeir ningú.

Menjar quan té gana. Dormir quan té son. Tothom li és igual.

No es vol sentir com si fos un gos lligat amb una cadena.

És com és i no vol canviar.



Tot i haver fet les paus amb el seu germà,

Don Pere prefereix la companyia de Claudi, el jove comte.

I això no li agrada gens.

Ell és el germà del príncep!

Sigui com sigui, no pensa fingir amabilitat per tenir l’estima dels altres.



Don Joan pensa en tot això mentre camina d’una banda a l’altra de l’habitació, quan sent algú que s’acosta.

És el seu company Borachio.



—Quines notícies em portes? —fa Don Joan.



—Vinc d’un gran sopar que Leonato ha ofert al príncep i als seus amics.

I us informo que hi haurà un matrimoni

—respon Borachio, amb un posat fanfarró.



—Això pot servir per fer alguna maldat!

Qui és el boig que es vol casar? —pregunta Don Joan.



—És Claudi, el millor amic del vostre germà —diu Borachio.



—Claudi! Com si fos el cavaller perfecte!

I qui és ella? Amb qui es vol casar Claudi?



—És Hero, la filla i única hereva de Leonato.



—És com un ocellet que acaba de sortir de l’ou.

I com ho has sabut? —pregunta Don Joan.

—Abans de sopar m’han enviat a perfumar una habitació.

Quan he obert la finestra, he sentit el príncep i Claudi que parlaven al jardí .

Jo m’he amagat darrere uns tapissos i he sentit que el príncep Don Pere festejaria Hero i que després la cediria al comte Claudi .



—Això que dius m’interessa, Borachio.

Claudi aprofita que el meu germà i jo estem distanciats per tenir els favors del príncep.

Si puc fer algun mal a aquest Claudi, seré ben feliç. M’ajudaràs?



—Us ajudaré sempre i fins a la mort, senyor.





El ball de màscares




Mentrestant, Leonato, la família i els cavallers han acabat de sopar.

Xerrant i rient, van cap a un altre saló de la casa.



—Don Joan no ha vingut a sopar —diu Leonato a Beatriu.



—Quina mala cara que fa sempre Don Joan!

S’assembla a una estàtua i no diu mai res —fa Beatriu—.

En canvi, Benedicte fa anar molt la llengua: no para de xerrar!

Estaria bé un home entremig: ni l’un, ni l’altre.



—Neboda —diu Leonato—, tu sí que no pares de xerrar.

Rius de tothom. Segur que et costarà trobar marit!



—No podria suportar un marit! —diu Beatriu—.

És ben trist que una dona s’hagi de deixar governar per un home.

De sobte, se senten rialles de gent que s’acosta i música de timbals.



—Ja venen els de la festa! —diu Leonato.



Els homes es posen les màscares que porten a la mà.

Parlen entre ells, riuen.

De seguida entren els músics, amb convidats al darrere.



Tothom té ganes de gresca. Quina festa!

Enmig de l’enrenou, Benedicte, disfressat, aprofita per preguntar a Beatriu què pensa d’ell.

Segur que Beatriu no el pot conèixer, amb la careta.



—Així, sabeu qui és Benedicte, senyora? —diu ell mateix.



—Sí. Elconec. És com si fos el bufó[5] del príncep. Vol ser graciós i no fa gràcia a ningú.

Fa comentaris contra les dones que diverteixen els homes.

Però després ells se’n burlen.



Les paraules de Beatriu no agraden gens a Benedicte.

Però segueix fingint per no descobrir-se.



—Quan conegui aquest cavaller,

li explicaré el que m’heu dit —fa Benedicte.



—Feu-ho —respon Beatriu—. El senyor Benedicte es queixarà i parlarà contra mi.

Però estarà tan trist que aquell dia no soparà.

I ara, ballem!



Benedicte, tot i que està una mica molest, segueix Beatriu i balla amb ella.

La dansa l’anima.



Beatriu és bona balladora i és nit de festa.

A prop dels balladors, Hero parla amb una serventa.

Don Pere la veu i se li acosta, alegre.

Ella no el pot conèixer: el príncep duu una màscara.





—Senyora, voleu fer una volta amb mi? —diu Don Pere.





Hero no sap qui és l’home, però és una festa!

S’agafa del braç de Don Pere, sense conèixer-lo, i, enraonant, s’aparten de la gent que balla i salta.



Don Joan els ha estat observant tota l’estona, seriós.

És en una cantonada, separat de tothom, amb el seu company Borachio.

Tots dos també duen màscares.



«Potser el meu germà està enamorat d’Hero», pensa.

Però això li és igual.

A Don Joan només li importa fer mal.

Ha arribat l’hora de venjar-se.

Vol trencar l’amistat entre Don Pere i Claudi.



Amb la mirada, Don Joan busca Claudi entre la gent i el distingeix de seguida, per la manera de caminar, tot i que també duu màscara.

Però farà veure que no el coneix i li dirà que el príncep es vol casar amb Hero.

S’hi acosta, decidit.



—Sou el senyor Benedicte, oi?

—diu Don Joan, fingint no conèixer Claudi.



—Sí, sóc ell —menteix Claudi.



—Senyor, us he de demanar un favor

—segueix Don Joan, traient-se la careta—.

Sé que sou amic del meu germà.

Ell, el príncep Don Pere, està enamorat d’Hero.

He sentit que li jurava el seu amor i que li deia que s’hi casaria.

I ella no pot ser la dona d’un príncep.

No és pas filla de reis i està molt per sota d’ell.

Us demano que el convenceu perquè l’oblidi.



Claudi, disfressat, no respon.

Don Joan, que ja li ha dit el que volia dir, se separa i torna amb el seu company.

Es barregen tots dos entre la gent que balla.



Claudi està destrossat.

Es pensa que el príncep Don Pere, el seu amic, estima Hero!





Un petó




Claudi se separa de la gent de la festa, va cap a una altra sala.

S’ha ben cregut la mentida de Don Joan.

I ara pensa que Don Pere estima Hero.



«El príncep festeja Hero pel seu compte!», pensa Claudi.

«Hauria d’haver parlat jo mateix amb Hero i no acceptar que Don Pere ho fes per mi.

L’amistat no importa quan s’hi barregen assumptes d’amor.

Ja em puc oblidar d’Hero .»



Mentrestant, la música i el ball s’acaben, i la gent va marxant.

Els homes s’han tret les màscares.

Don Pere i Benedicte conversen quan s’hi acosta Leonato, amb Hero i Beatriu.

—Senyor —diu Benedicte a Don Pere, quan veu Beatriu—, encarregueu-me una feina ben lluny d’aquí, a la fi del món!

Podria anar a buscar un escuradents a Àsia o portar-vos un pèl de l’emperador de la Xina.

Qualsevol cosa abans que parlar amb Beatriu.

No la puc suportar. Abans ha dit que jo era un bufó.



—No us puc encomanar cap feina

—respon Don Pere—. Quedeu-vos.



Benedicte fa cara de fastiguejat[6].

Don Pere saluda els nouvinguts i demana a Beatriu que vagi a buscar el comte Claudi.





Benedicte veu la seva oportunitat de marxar.





—Me’n vaig abans no torni la senyora Llenguallarga

—diu, referint-se a Beatriu—.

Quan ella parla és com si clavés punyalades.

És pitjor que l’infern. No m’hi casaria mai!



Don Pere riu.

Beatriu torna amb Claudi, que fa mala cara.



—Com és que esteu tan trist, comte Claudi?

Que potser esteu malalt? —pregunta Don Joan, en veure’l.



—No estic trist ni malalt —respon Claudi.



—El comte no està trist ni malalt —fa Beatriu—.

Només fa molt mala cara i està pàl·lid.

I em penso que és de gelosia.



—Doncs no pot tenir cap gelosia —diu Don Pere—.

Claudi, he festejat en nom teu i he guanyat la bonica Hero.

He parlat amb el seu pare,

que ha estat d’acord en la vostra unió.

Fixa el dia del casament i que Déu et faci ben feliç.



—Comte Claudi, preneu la meva filla i amb ella la meva fortuna —diu Leonato.





—Parleu, comte Claudi! —diu Beatriu.





Claudi està sorprès.

S’adona que hi ha hagut un malentès.

El príncep Don Pere ha complert la seva paraula.

Don Joan s’equivocava!



—Com en sóc, de feliç! —diu Claudi, mirant Hero—.

Senyora, ja que sou meva, jo també sóc vostre.



—Parla, cosina!—diu Beatriu a Hero—.

I si no pots, tapa-li la boca amb un petó, perquè ell tampoc no pugui dir res.

Hero s’acosta a Claudi i tots dos, emocionats, es fan un petó als llavis.

Els altres riuen, contents.

Claudi i Hero s’abracen, i ella li parla a l’orella.



—Déu meu, tothom s’enamora! —es queixa Beatriu, com si enamorar-se fos una desgràcia—.

Jo no tinc la pell blanca d’una dama.

M’agrada que em toqui el sol i, per tant, estic morena[7].

No trobaré pas marit!



—Senyora Beatriu, jo us en trobaré un! —diu Don Pere.



—No teniu cap germà com vós? —pregunta Beatriu.



—Em voldríeu a mi, senyora? —diu Don Pere, amable.



—No, senyor—respon Beatriu, agraïda. I de seguida riu—.

Excepte que pogués tenir un altre home per als dies feiners.

Vostra Altesa és d’un nivell massa alt per venir amb mi cada dia.

Perdoneu-me, si us plau. Sempre parlo de broma.



—Us escau molt, estar de broma —diu Don Pere—.

No hi ha cap dubte que vau néixer en un moment de felicitat.




—Doncs no ho sé. Segur que la meva mare va plorar en el part

—continua Beatriu, encara de broma—.

Que sigueu ben feliços! —diu a Hero i Claudi, canviant de tema. I se’n va, tota alegre.



—La vostra neboda és ben agradable —diu Don Pere a Leonato.



—Sí, no està mai trista.

Però no pot suportar sentir parlar de marits.

Es burla de tots els seus pretendents —fa Leonato.



—Seria una esposa excel·lent per a Benedicte.

Ell també es burla de tothom —diu Don Pere, rient.



—Déu meu! Només que estiguessin casats una setmana es tornarien bojos de les coses que es dirien

—exclama Leonato.



Tots riuen. Don Pere es passa la mà per la barbeta i acluca una mica els ulls, com si estigués pensant.



—Comte Claudi, quan us casareu amb Hero?

—pregunta Don Pere.



—Ha de ser d’aquí a una setmana

—s’avança a contestar Leonato—.

He de tenir temps per als preparatius!

Clauidi mou el cap disgustat, a causa de l’espera. Una setmana és massa. Ell s’hi voldria casar abans!



—Veig que l’espera us disgusta, Claudi —diu Don Pere—.

No us preocupeu. No ens avorrirem gens durant aquesta setmana.

Farem que Benedicte i Beatriu d’enamorin l’un de l’altra.

M’agradaria arreglar aquest matrimoni i us demano ajuda a tots vosaltres.



—Senyor, hi estic d’acord —respon Leonato.



—Jo també, senyor —diu Claudi.



—I jo faré qualsevol cosa —fa Hero—

per ajudar la meva cosina a trobar un bon marit.



—Benedicte és d’una bona família, té valor i és honrat. És un bon cavaller —diu Don Pere—.

Veniu tots amb mi i us explicaré com ho farem per enamorar-los. Serà com si nosaltres fóssim déus de l’amor.





Benedicte escolta d’amagat




Els dies i les nits passen de pressa.

Fa bon temps.

Abans de dinar, Benedicte ha agafat un llibre i ha sortit al jardí a llegir una estona, assegut en un banc de pedra.

Però no es concentra en la lectura.

Pensa en Claudi:

«Com pot ser que un home com Claudi, tan bon soldat, ara només parli d’amor?»

A Benedicte, que no vol ni sentir a parlar de matrimoni, això li costa de creure.

«Jo m’hi podria convertir, en un home enamorat?», pensa Benedicte. «Em sembla que no.

No vull que l’amor em faci ser ximple.

Per agradar-me una dona, hauria de ser bonica, assenyada, virtuosa, rica, noble i intel·ligent.

I hauria de tenir bona conversa i bona educació musical. Si no és així, jo tranquil .»



De cop, Benedicte s’adona que Don Pere, Leonato i Claudi s’acosten.



«Ah, ara ve Claudi, l’enamorat.

No tinc ganes de sentir-lo parlar d’amor un altre cop.

M’amagaré entre les branques», pensa Benedicte, i s’amaga rere uns arbustos prou alts per tapar-lo.



Don Pere, Leonato i Claudi s’asseuen al banc on era Benedicte fa un moment.

Han vist Benedicte de lluny, amagant-se, però dissimulen com si no ho sabessin.

Don Pere ha ideat un pla perquè Benedicte i Beatriu s’enamorin i Leonato i Claudi ja n’estan al cas.

Ara és el moment oportú.

Diran unes quantes mentides perquè Benedicte es pensi que Beatriu l’estima.

—Així, què m’heu dit aquest matí, Leonato?

—diu Don Pere alt i clar perquè Benedicte el senti—.

Que la vostra neboda Beatriu està enamorada de Benedicte?

Em pensava que Beatriu era incapaç d’estimar un home.



—Sí, el més estrany és que s’hagi fixat en Benedicte, perquè sembla que l’odia.

Però l’estima amb molta passió —diu Leonato.



Oh, oh, oh! Benedicte, que ho sent tot, queda tan parat que és incapaç de moure’s.

Sua de dalt a baix.



—N’està del tot enamorada. Hero m’ho ha explicat

—diu Claudi—. Ella la coneix bé, són cosines.



—Sí, la meva filla diu que Beatriu s’aixeca a les nits i escriu cartes a Benedicte —explica Leonato—.

Però després les estripa.

Pensa que ell es burlaria d’ella si ho sabés.

Ha jurat que no l’hi dirà mai.

I plora i diu «Ah, dolç Benedicte».



Benedicte no s’ho pot creure.

«Ah, em pensaria que això que sento és una burla, però el senyor Leonato és un vell respectable i ha de ser tot veritat», pensa, amagat.

Els cavallers segueixen parlant, com si tot el que diuen fos ben cert.



—Beatriu és una noia excel·lent, dolça i virtuosa

—diu Don Pere—. I també és intel·ligent, menys en això d’enamorar-se de Benedicte.

Si ella li parlad’amor, ell se’n burlarà segur.



—Tot i això —diu Claudi—, Benedicte és honrat i valent.

I també és intel·ligent, encara que orgullós.



—Anem a veure Benedicte i parlem-li d’aquest amor.

A veure què respon —diu Don Pere.



—S’ho prendria de broma i encara turmentaria més la pobra noia.

És millor que esperem que ella se’n cansi —diu Claudi.



—Això és impossible. Ella no es cansarà mai d’estimar-lo

—fa Leonato, fingint preocupació.



—Llavors, esperem que Hero ens n’expliqui més coses.

Esperem que tot es calmi —diu Don Pere—.

Jo aprecio Benedicte i desitjo que ell s’adoni aviat que no pot burlar-se sempre de tothom.



—Anem a dinar, senyors? Ja deu estar a punt —diu Leonato.

Tots tres s’aixequen i s’allunyen. Riuen.



—A Beatriu li pararem la mateixa trampa

—diu Don Pere en veu baixa perquè Benedicte no el senti—.

Ho farà Hero i la seva criada.

Així, un es pensarà que l’altre està ben enamorat.

Ens divertirem i veurem què passa.

De moment, enviarem Beatriu a avisar Benedicte per dinar.



A l’amagatall, Benedicte té la roba molla de suor.

Mai havia tingut tanta calor.





Feliç




Benedicte continua immòbil entre els arbustos.

Quan veu Leonato i els cavallers entrar a casa, surt del seu amagatall i parla tot sol.



—Això no pot ser cap broma.

La conversa tenia un to seriós.

Tots ells coneixen la veritat per Hero.

I, pel que he entès, Beatriu està ben enamorada. M’estima!

Doncs l’hauré de correspondre!



»Però semblava que ells tinguessin pena de la dama.

Han dit que jo era orgullós i que me’n burlaria.

I que ella no em diria mai que m’estima per això.

Doncs no he de ser orgullós.

Si m’adono que tinc un defecte, l’he de canviar.

»Beatriu és excel lent i virtuosa, éscert. I intel ligent. I jo en quedaré del tot enamorat. Així ho sento al cor.

Mai m’hauria pensat que emcasaria!

Però el món s’ha de repoblar.

Quan deia que moriria solter, no em pensava viure prou per casar-me.

Potser em faran algunes bromes per haver estat tan en contra del matrimoni.

Però, que no poden canviar els gustos?



»Ah! Ara ve Beatriu. Que n’és, de bonica!

Li començo a endevinar a la cara senyals del seu enamorament.

Ja gairebé és aquí. Callo.



—Contra la meva voluntat, m’han fet venir adir-vosquevingueuadinar—diuBeatriu.



—Preciosa Beatriu, us agraeixo les molèsties que us heu pres —fa Benedicte, en un to dolç.



—Si m’hagués molestat tant, no hauria vingut

—diu Beatriu, en un to sec.



«On són les burles i l’enginy de Benedicte?», pensa Beatriu.



—Així, doncs, us ve de gust l’encàrrec? —diu Benedicte.

—Ja veig que no teniu gana, senyor. Adéu-siau.

—fa Beatriu, sorpresa. No entén el canvi de Benedicte.



Mentre s’allunya a pas ràpid, els cabells llargs de Beatriu brillen amb la llum del dia i voleien a cada passa.

Benedicte la mira, encantat, i torna a parlar sol.



—Ah! A la seva manera, m’ha dit que ha vingut de gust.

Si no tinc compassió d’ella, sóc un canalla.

Si no l’estimo, sóc un brètol.

Benedicte és tan feliç!





Beatriu escolta d’amagat




Beatriu va decidida per un camí del jardí, cap a la casa.

Pensa en Benedicte.

Com és que ell no ha fet broma com sempre?

Està tan capficada, tan concentrada en els pensaments, que no veu Hero ni la seva criada Margarida, que parlen prop de la font del jardí.



Però elles sí que la veuen.

L’estan esperant per parar-li la mateixa trampa que els homes han parat a Benedicte.

Li faran creure que Benedicte l’estima. Però sense dir-li directament.

Faran que ella les senti quan passi, com si tot fos casualitat.

Així que veuen venir Beatriu,

Hero i Margarida fan veure que passegen amunt i avall i s’hi acosten una mica perquè Beatriu pugui sentir-les .



—N’esteu segura, senyora —diu Margarida—, que Benedicte estima Beatriu amb un amor tan gran?



Beatriu, que va caminant a pas ràpid, frena en sec.

És possible, això que ha sentit?

Corre a amagar-se rere uns arbustos per continuar escoltant.

De cop, li ha vingut molta calor.



—Això és el que el meu promès i el príncep m’han dit

—diu Hero a Margarida, en un to de veu alt.



—I ells us han encarregat que en parléssiu amb Beatriu?

—li pregunta Margarida.



—M’ho van demanar, però jo els vaig convèncer que no n’havíem de dir res a Beatriu.



—Per què? Que potser ell no es mereix la bona senyora Beatriu? —insisteix Margarida .

—I tant que ell es mereix ser estimat —fa Hero—.

Però Beatriu té un cor molt orgullós.

Li agrada el desdeny i la burla.

Es pensa que és tan enginyosa fent broma que no li importa res més.

No podrà estimar mai, de tan satisfeta que està de si mateixa .



—Jo penso igual que vós —diu Margarida—.

Per tant, és cert: no aniria gens bé que ella sabés que ell l’estima .

Se’n burlaria molt .



—És veritat —assenteix Hero—.

Jo no he vist mai un home que li agradi, per savi, jove, noble o bell que sigui.

Si és ros, diu que el prendran pel seu germà petit.

Si és de pell fosca, diu que sembla una gran taca.

Si és alt, que sembla una llança.

Si és baix, un camafeu[8] mal fet.

Si parla, que és cregut i vanitós.

Si no diu res, que és un aturat i un inútil.

I d’aquesta manera, només mira el costat dolent de les persones .

Mai no veurà la veritat ni la virtut.



—És cert. No està gens bé criticar tant —diu Margarida.



—No, però qui li pot dir, que no està bé? —fa Hero—.

Si jo l’hi digués, també es burlaria de mi.

Val més que Benedicte lluiti contra la seva passió que no pas que ella es rigui d’ell, que és el millor cavaller d’Itàlia, deixant a part el meu estimat Claudi.



—Ai, i vós, quan us caseu, senyora?



—Serà demà! Anem a dins. Vull ensenyar-te alguns vestits perquè triem quin em posaré demà.



Hero i la seva criada arrenquen a córrer, aguantant-se les ganes de riure.



—S’ho ha cregut, senyora! —diu Margarida.



—Sí, és veritat. Li hem ben parat la trampa de l’amor!

—diu Hero.



Les dues dones ja són a la porta de la casa, quan Beatriu surt del seu amagatall.



—Les orelles em xiulen? Això és veritat? —diu Beatriu.

Està tan sorpresa!

—Tant m’acusen per les burles que faig? —continua—.

Doncs s’han acabat les burles i el desdeny.

Tu, Benedicte, estima’m, que jo et correspondré!

Si el meu cor és salvatge, el teu amor el farà dòcil!

Si m’estimes, tindràs el meu amor. I serem promesos!

Els altres diuen que mereixes respecte i estima.

Ho he ben sentit i m’ho crec de veritat!



A cada paraula, Beatriu s’ha anat emocionant més i més. Gira i gira amb els braços oberts.

És tan feliç!





Un gran engany




Don Joan ha passat tots aquests dies de mal humor.

No ha passejat pel jardí i no ha parlat gaire amb ningú.

Ha estat moltes estones a la seva cambra, molest amb tothom, sobretot amb el seu germà i amb Claudi, que s’ha convertit en el millor amic del príncep .



Don Joan volia evitar el casament de Claudi i Hero i fer quedar malament Don Pere.

Però no li va sortir bé.



Ara seu en una cadira de l’habitació, prop de la taula. El seu company Borachio conversa amb ell, assegut al seu costat .

—És cosa feta: el comte Claudi es casarà amb la filla de Leonato

—diu Don Joan, amb mala cara, donant un cop de peu al bagul que hi ha a terra .





—Sí, senyor. Però ho puc impedir—diu de cop Borachio.





Don Joan somriu.

Un somriure tort i ple de maldat.



—Qualsevol obstacle, qualsevol barrera, qualsevol impediment serà per a mi com una medecina.

Estic malalt de ràbia contra Claudi.

Vull que sigui infeliç.

Com pots impedir aquest matrimoni? —diu Don Joan.



—No pas d’una manera honesta, senyor.

Sinó mentint. Però ningú se n’adonarà —respon Borachio.



—Explica’m com ho faràs —li mana Don Joan.



—Fa un any ja us vaig explicar que disposo dels favors de Margarida, la criada d’Hero.

Doncs a qualsevol hora de la nit —continua Borachio— la puc fer sortir a la finestra de l’habitació de la seva mestressa.



—I això quina importància té, a l’hora d’impedir el matrimoni?

—pregunta Don Joan, impacient.

—Servirà per enganyar el príncep.

Però ho heu de fer vós.

Aneu a veure el vostre germà Don Pere i digueu-li que perdrà el seu honor si permet el casament del famós Claudi amb una meuca[9] com Hero.



—I quina prova li puc donar d’això? —diu Don Joan.



—Una prova suficient per enganyar el príncep, per humiliar Claudi, per enfonsar Hero i destruir Leonato.



—Si es tracta de perjudicar-los, estic disposat a tot

—fa Don Joan, atent als plans d’engany.



—Doncs endavant.

Parleu amb Don Pere i Claudi a soles.

Digueu-los que Hero m’estima —diu Borachio—.

Fingiu afecte per Claudi i pel vostre germà, fingiu que voleu el seu bé i que per això els expliqueu el que sabeu .



»Llavors digueu que heu descobert que Hero no ésverge.

Serà difícil que s’ho creguin sense cap prova.

Però podeu donar-los una prova: digueu que m’heu vist amb Hero a la finestra de la seva habitació, abraçats.



»Després porteu-los aquesta mateixa nit

a veure aquesta escena —continua Borachio—.

És la nit d’abans del casament!

En realitat, la dama no serà Hero, sinó la seva criada Margarida.

Però ells no ho sabran.



»Ens veuran a mi i a Margarida i es pensaran que jo estic amb Hero, perquè diré el seu nom i perquè Margarida durà roba d’Hero.

Es pensaran que Hero fa l’amor abans de casar-se i amb un home que no és el seu promès!

Jo ja procuraré que Hero no sigui a la cambra, aquesta nit.

La traïció d’Hero semblarà tan veritat que el casament no es farà pas.



—Per malament que pugui resultar tot això, ho vull posar en pràctica —fa Don Joan, amb la mirada fixa endavant, com si ja veiés la parella a la finestra—.

Sigues ben hàbil preparant-ho —continua— i tindràs una paga de mil ducats[10].



—Vós, sigueu convincent en les acusacions, que jo faré bé l’engany.





La mentida de Don Joan




Don Joan fa mig somriure i surt de la cambra decidit a buscar el seu germà .

Camina ben dret i amb passes llargues.



Després de recórrer els passadissos i les cambres de la casa, troba Don Pere parlant amb Claudi en un saló.



Don Joan els saluda i es dirigeix a Don Pere.



—He de parlar amb vós —li diu—.

Claudi ja ho pot sentir. El que us diré li importarà.

Sé que pensa casar-se demà ambHero, però no ho farà quan sàpiga el que jo sé de la dama .



—De què es tracta? Què passa? —pregunta Don Pere.

—Parleu, us ho prego —diu Claudi.



—Us tinc afecte a tots dos i per això he vingut a dir-vos que la vostra Hero us enganya, comte Claudi

—menteix Don Joan—. Ja fa temps que la gent en parla.



—Qui? Hero? És possible una cosa així? —fa Claudi.



—No pot ser —diu Don Pere.



—En tinc proves —diu Don Joan, amb seguretat—.

Veniu amb mi aquesta nit i veureu com algú entra per la finestra de la seva cambra.



—Si veig alguna cosa aquesta nit que m’impedeixi casar-m’hi —diu Claudi, molt afectat—, demà, a l’església, l’avergonyiré davant de tothom.



—I com que jo la vaig festejar pel vostre compte

—hi afegeix Don Pere—, us ajudaré a humiliar-la.



—No vull continuar dient-ne mal fins que ho veieu

—fingeix Don Joan—. Tingueu paciència.

Si a mitjanit veniu sota la seva finestra, ho veureu.



—Quina desgràcia tan cruel! —diu Claudi, destrossat.

—«Quin mal que hem evitat a temps!», direu quan ho hàgiu vist —diu Don Joan.

I mostra una preocupació falsa posant la mà a l’espatlla de Claudi, com si volgués consolar-lo .





Margarida per Hero




Ja és de nit i, al carrer, un home parla amb tres guàrdies.

És Cirereta, el veí de Leonato, un agutzil[11] de cara rodona i galtes vermelles.

No és un home ric, però li agradaria tenir un lloc entre els nobles i sempre els fa grans reverències i compliments .



Els guàrdies formen part de la guàrdia reial i vigilen al voltant de la casa de Leonato perquè s’hi està el príncep Don Pere.



—Sou homes honrats i de fiar? —pregunta Cirereta als guàrdies.



—Sí, senyor! —diuen els guàrdies alhora.



—Doncs aquestes són les ordres: heu d’aturar tothom i no heu de fer soroll pels carrers —diu Cirereta—.

També heu de fer fora tots els vagabunds.

Entreu a les tabernes i digueu als borratxos que se’n vagin a dormir . Ara, bona nit.

Si passa alguna cosa important, crideu-me.



—Au, ja heu sentit les ordres —diu el cap dels guàrdies.



—I sobretot —afegeix Cirereta— vigileu bé el portal del senyor Leonato.

Demà casen la filla i aquesta nit hi pot haver enrenou.

Adeu-siau. Vigileu bé, si us plau.



Cirereta se’n va i els guàrdies van carrer amunt, carrer avall .



Al cap d’unes hores, comença a ploure.

Una pluja fina d’estiu, però que no para i molesta.

Els guàrdies es refugien sota les voltes[12] d’una casa.

Al cap de pocaestona, senten dos homes que s’acosten i parlen .

Són Borachio i un amic seu, Conrad.



—Com a bon borratxo que sóc xerraré un secret i t’ho diré tot —diu Borachio, begut, al seu amic— .

Sàpigues que Don Joan m’ha donat 1 .000 ducats.



—Una traïció, amics. Amaguem-nos per escoltar

—diu el cap dels guàrdies. I s’amaguen rere les columnes.



—Don Joan m’ha pagat molt bé —insisteix Borachio, sense adonar-se de la presència dels guàrdies—.

Saps què he fet aquesta nit?

He fet l’amor amb Margarida i li he dit sempre «Hero».

Hem estat junts, abraçats, abocats a la finestra de l’habitació de la seva senyora, Hero.

I Margarida ha dit el meu nom molts cops .

Don Joan havia avisat el príncep i el comte Claudi.

I tots tres han vist la cita amorosa des del jardí de la casa.



—I han pres Margarida per Hero? —diu l’amic.





Borachio riu.





—Dos d’ells sí: el príncep Don Pere i el comte Claudi.

Però Don Joan sabia molt bé que era Margarida.

Don Pere i Claudi s’han cregut l’engany.

La foscor de la nit ha ajudat a confondre’ls.

Claudi se n’ha anat fet una fúria.

Ha jurat que demà anirà a l’església com si res i que allí, davant de tothom, deixarà Hero avergonyida explicant el que ha vist . No s’hi pensa casar .



Esverat, el cap dels guàrdies surt del seu amagatall i els altres el segueixen.



—Alto! En nom del príncep, esteu detinguts!

—crida el guàrdia—. Aneu a cridar l’agutzil!

—diu als altres guàrdies—. Hem descobert la pitjor traïció que hi ha hagut mai a la Terra.



—Però, escolteu … . —intenta oposar-s’hi Borachio .



—Calleu! Obeïu i veniu amb nosaltres —diu el guàrdia.



—Si no hi anem, ens apallissaran amb les porres

—fa Borachio, que va de tort de tant de vi que ha begut.



L’amic Conrad fa que sí amb el cap i tots dos obeeixen els guàrdies i els segueixen .





A punt per al casament




El sol ja comença a sortir quan Cirereta truca a la porta de la casa de Leonato.

Al cap d’un moment, Leonato obre la porta ipregunta:



—Què voleu, estimat veí?



—Senyor, us he d’explicar un assumpte que us afecta de prop

—diu Cirereta, satisfet d’haver fet bé la feina.



—Sigueu breu perquè avui estic molt ocupat amb el casament de la meva filla —demana Leonato .

I el fa passar a dins .



—Senyor, els guàrdies de la nit m’han vingut a trobar.

Han detingut dos homes sospitosos i els hem dut a lapresó

—diu Cirereta, donant-se importància.

Vol impressionar Leonato.

—Sospitosos de què? —fa Leonato.



—Sóc un pobre home, però estic al vostre servei.

M’agradaria interrogar els dos detinguts davant vostre

—diu Cirereta.



—Interrogueu-los vós mateix i informeu-me’n. Ara estic molt enfeinat.



—D’acord. Així ho faré —diu Cirereta.



—Abans d’anar-vos-en, beveu una copa de vi.

Jo he de marxar. He de comprovar que els preparatius per al casament vagin bé.



Cirereta li va fent reverències.

Quan s’hagi acabat el vi, anirà a buscar el sagristà, que té molts estudis, perquè faci de jutge.

Després tots dos aniran a la presó a interrogar els detinguts.



Mentrestant, al pis de dalt de la casa, a la cambra d’Hero, hi ha molt de moviment.

Hero, la seva criada Margarida i la seva cosina Beatriu preparen els vestits per al casament, mentre van parlant.



—Què et passa, cosina? Fas cara de malalta —diu Hero.

—No ho estic, però és com si ho estigués —diu Beatriu, que des que estima Benedicte està tota angoixada.



—Doncs si estiguéssiu refredada podríeu prendre una mica de suc de Carduus Benedictus[13].

És una herba que és una gran medecina —diu Margarida, rient,mentrepassalamàpelvestitd’Hero,tansuau.



—Benedictus! Per què Benedictus?

Hi ha algun sentit ocult en aquest Benedictus?

Potser insinueu alguna cosa referent a Benedicte? —fa Beatriu.



—Sentit ocult? No —diu Margarida, mentint—.

Només parlava de l’herba, card beneït.

Que potser us imagineu que penso que vós esteu enamorada? No, no.

Però Benedicte fa la mateixa cara que vós.

Fins fa poc feia moltes bromes i ara s’ha convertit en un home normal.



Beatriu obre la boca, però no té temps de respondre, perquè una criada entra tota apressada.



—Afanyeu-vos, senyora —diu la criada a Hero—. El príncep, el comte Claudi, el senyor Benedicte,

Don Joan, el vostre pare, el seu germà i tots els galants de la ciutat han vingut a acompanyar-vos a l’església .





Hero està emocionada i nerviosa .





—Ajudeu-me a vestir, estimada cosina, estimada Margarida —diu amb un gran somriure.





Hero, acusada




L’església està plena de gent.

Els homes duen capes de vellut i les dones, vestits de seda amb brodats fins.



La núvia entra de bracet del seu pare, Leonato, amb tot el seguici al darrere.

Està preciosa, radiant de felicitat.

Porta els cabells deixats anar, amb una diadema de flors.



Davant de l’altar, els espera Fra Francesc, el frare que els ha de casar.

En arribar-hi, Hero i Claudi es posen de costat.

Darrere seu hi ha Leonato, Don Pere, Benedicte i Beatriu.

—Sigueu breu, Fra Francesc —diu Leonato—.

Només la simple fórmula del matrimoni i després ja els explicareu quins són els seus deures.



—Heu vingut aquí, senyor, per casar-vos amb aquesta dama?

—pregunta Fra Francesc a Claudi.



—No —diu Claudi molt seriós. Tothom queda molt sorprès.

—Per ser casat amb ella, frare! —aclareix Leonato—. Sou vós el que heu vingut per casar-la.



Claudi no diu res i tots sospiren, alleujats.



—Senyora —continua Fra Francesc—, heu vingut aquí per ser casada amb aquest home?



—Sí —diu Hero.



—Si algun de vosaltres dos sap un impediment per casar-vos, us mano que el digueu ara —diu Fra Francesc.



—En sabeu cap, Hero? —li pregunta Claudi, distant.



—No en sé cap, senyor —respon Hero, sorpresa de l’actitud de Claudi.

—I vós, comte Claudi? —pregunta Fra Francesc.



—M’atreveixo a contestar per ell: no hi ha cap impediment

—diu Leonato, nerviós perquè veu una cosa rara en el comportament de Claudi.



—Retira’t, frare —diu Claudi, en un to autoritari.





I continua, alt i clar:





—És de tot cor que em doneu la vostra filla, Leonato?



—I tant, de tot cor i tan lliurement com Déu va concedir-me-la

—diu Leonato, que comença a estar molt preocupat.



—I jo, per correspondre-us, què us puc donar que sigui tan valuós com el vostre regal? —fa Claudi.





Don Pere, seriós, intervé:





—Res, tret que la retorneu.

—Doncs, Leonato, us la torno —diu Claudi, cridant i empenyent Hero cap al seu pare—.

Ja uslapodeuquedar.Éscomunapomapodrida.

Només en té l’aspecte, d’honesta.

Mireu com envermelleix, igual que una donzella.

Que bé que fingeix! I quin pecat que ha comès!

Per l’aparença, no juraríeu tots que és verge?

Però no ho és! Ha estat al llit calent d’un home.

Aquesta vermellor és de vergonya, no de modèstia.



De l’empenta, Hero ha caigut i és a terra, plorant.



—Què esteu dient, senyor? —diu Leonato, molt pàl·lid.



—Que no m’hi vull casar —afirma Claudi, contundent.



—Si vós mateix heu intentat forçar la virginitat…. —diu Leonato.



—No he estat jo qui ha jagut amb ella com a futur marit

—diu Claudi—. Jo sempre li he mostrat amor pur i cast.



—I jo m’he comportat d’una altra manera?

—diu Hero, torbada i confosa.



—Calleu, hipòcrita! —crida Claudi—. Em semblàveu una flor abans d’obrir-se i sou una bèstia salvatge.

—Com podeu, senyor meu, dir aquestes coses?

—fa Hero, cada vegada més trasbalsada.



—Bon príncep, no dieu res ara? —pregunta Leonato.



—Em fa vergonya haver lligat el meu amic a una donota així —diu Don Pere, altiu i seriós .



—Us faig una sola pregunta, Hero —diu Claudi—. Qui era l’home que estava amb vós la mitjanit passada, a la vostra finestra, entre les dotze i la una?



—Oh, senyor, no estava amb cap home —respon Hero, entre llàgrimes.



—Juro pel meu honor —intervé Don Pere— que jo mateix, el meu germà i el comte Claudi vam veure Hero i la vam sentir amb un home a la seva finestra.



—Adéu, Hero, la més horrorosa i la més bella

—diu Claudi, plorós—. No vull saber res de l’amor.



—No hi ha cap punyal, aquí, per matar-me?

—diu Leonato, alçant els braços i cridant.



De cop, Hero es desmaia.

Els convidats s’exclamen, es posen les mans al cap.

—Cosina, estàs malalta? —fa Beatriu, esverada, mentre s’hi acosta per socórrer-la.



—Anem, senyors —diu Don Joan—. Tot això li ha fet perdre el sentit.



A pas ràpid, Don Pere, Don Joan i Claudi surten de l’església.





Com si fos morta




Els convidats han anat marxant.

Hero jeu al terra de l’església, desmaiada.

Beatriu està agenollada al seu costat.



—Em penso que s’ha mort. Hero, vinga! —diu Beatriu, sacsejant-la—. Oncle, ajudeu-me!



—Si és morta, no passarem vergonya —diu Leonato, molt trist.





En braços de Beatriu, Hero obre els ulls.





—Cosina, com estàs? —li pregunta Beatriu.

—No visquis, Hero —diu Leonato, lamentant-se—.

Per què no has negat tota la història?

A vegades m’he queixat de tenir una sola filla.

Doncs una ja és massa.

Tant de bo pogués dir: «Jo no hi tinc res a veure.

És la filla d’uns desconeguts».

Però és filla meva i n’he estat tan orgullós!

I ara és com si ella hagués caigut en un pou tan brut que ni tot l’ample mar té prou aigua per rentar-la.



—Senyor, tingueu paciència —diu Benedicte—.

Jo estic tan estranyat que no sé ni què dir.



—Tot és una calúmnia[14] contra la meva cosina! —diu Beatriu.



—Heu dormit amb ella, aquesta nit passada?

—pregunta Benedicte a Beatriu.



—No… . Però hem dormit juntes tot un any —diu Beatriu.



—Confirmat! —fa Leonato, amb llàgrimes als ulls—.

Poden mentir els dos prínceps? Pot mentir Claudi?

Oh, abandoneu-la! Deixeu que mori!



Fra Francesc ha estat callat tota l’estona, observant Hero.



—Escolteu-me un moment —diu el frare—.

He vist la vermellor a la cara d’Hero moltes vegades mentre Claudi parlava.

I moltes vegades n’ha marxat i s’ha tornat pàl·lida, com una noia innocent.

I semblava que tenia foc als ulls, quan sentia els errors que afirmaven Claudi i el príncep. Confieu en l’experiència que em dona l’edat.

Confieu en el meu ofici sagrat i en els meus estudis.

Us dic que aquesta dolça dama no té culpa de res i que és víctima d’un cruel error.

Amb quin home, senyora, se us acusa?



Hero, fràgil i plorosa però segura, parla per fi:



—Jo no sé res.Només ho saben els que m’han acusat. No he estat amb cap home la nit passada.

Sóc verge. Oh, pare meu, si teniu proves que he estat al llit amb un home, porteu-les.

I llavors odieu-me i mateu-me entre tortures.



—Hi ha d’haver un error en el que han dit Claudi i els prínceps

—diu Fra Francesc.



—Don Pere i Claudi són homes d’honor —diu Benedicte—.

Si s’equivoquen, segur que és culpa de Don Joan, perquè sempre pensa a fer maldats .

—Si han mentit, me’n venjaré! —diu Leonato.



—Calmeu-vos un moment —diu el frare, convençut de l’honor d’Hero— i permeteu que us ajudi .

Els prínceps i Claudi l’han deixada aquí per morta .

Deixeu que Hero estigui un temps ben amagada i digueu a tothom que s’ha mort.

Vestiu-vos de dol i feu que escriguin paraules de dolor al sepulcre de la vostra família .

I celebreu uns funerals.



—I què en traurem, d’això? —pregunta Leonato.





Fra Francesc segueix:





—Com que tothom es pensarà que és morta, tots se’n lamentaran.

Els que l’han acusada, sentiran culpa i se’n penediran.

Perquè no donem valor a allò que posseïm fins que ho perdem.

Quan Claudi sàpiga que Hero ha mort per les seves paraules, pensarà en les seves qualitats.

I si mai va sentir amor per ella, li sabrà molt greu haver-la acusat encara que ell pensés que l’acusació era veritat .

Si els meus plans no sortissin bé, podríeu amagar Hero en un convent, lluny de les grosses maldats i de les ofenses a l’honor .

—Senyor Leonato —diu Benedicte—, seguiu el consell del frare.

Ja sabeu del gran afecte que m’uneix alpríncepDonPere ialcomteClaudi.

Però, tot i això, us prometo que guardaré el secret.



—Sento tant de dolor que qualsevol ajuda és bona. Accepto fer com dieu —diu Leonato.



—Doncs està entès—diu Fra Francesc—. Ara, marxem.

A mals estranys, remeis estranys.

Veniu, senyora Hero.

Heu de fer com si moríssiu per viure feliç després. El dia de la boda potser només està ajornat.

Tingueu paciència… .



Les dames s’aixequen

i tots surten de l’església, menys Benedicte i Beatriu.





Venjança




Benedicte i Beatriu s’han quedat sols a l’església, vora l’altar.

Ella té els ulls plens de llàgrimes. Estima la seva cosina.

Com pot ser que Claudi hagi ofès Hero davant de tothom?



Benedicte se li acosta.

Malgrat el dolor que acaben de viure, Benedicte no oblida l’amor que sent per Beatriu.



—Senyora Beatriu —li diu—, heu plorat durant tota aquesta estona?



—Sí, i encara ploraré una estona més.



—Això em sabria molt de greu —diu Benedicte, amb veu suau.





—No cal que us en sàpiga. Ploro perquè en tinc ganes

—fa Beatriu.



—Estic convençut que la vostra cosina és innocent.



—Ah, com m’estimaria l’home que li volgués fer justícia

—diu Beatriu.



—Jo us donaria aquesta prova d’amor

—diu Benedicte, acostant-se-li encara més—.

No estimo res del món tant com a vós.

No és estrany, això?



—Jo també podria dir que no estimo res al món tant com a vós…—diuBeatriu—. Però no confesso res.

Estic trista per la mevacosina!



—Juro per la meva espasa, Beatriu, que m’estimeu.

I jo també us estimo.



—Senyor Benedicte… . Us estimo amb tot el cor

—diu Beatriu, emocionada.



Quina escalfor que sent a les galtes, quina pau a l’esperit per uns moments!



—Maneu-me alguna cosa que pugui fer per vós

—demana Benedicte, enamorat.





—Mateu Claudi.



Es fa un silenci i Benedicte fa un pas enrere.



—Ah, no! —diu—. Ni per tot l’or del món.



—Si m’ho negueu, és com si em matéssiu a mi.

Vós no m’estimeu. Voleu ser el meu amic —diu Beatriu—, però no voleu matar el meu enemic? Adeu-siau!



—Un moment, dolça Beatriu.

Claudi és el vostre enemic?



—És un canalla! —exclama Beatriu—.

Ha calumniat, insultat i deshonrat la meva cosina.

L’ha acusat públicament amb una mentida quan eren a punt de casar-se! Pobra Hero!

Ah, si jo fos un home!

Em menjaria el cor de Claudi a la plaça del mercat!

O si tingués un amic que el volgués matar!

Però ara els homes només diuen compliments delicats.

O diuen mentides i juren que són veritats.

I passen per valents.



—Escolteu-me, Beatriu… .

No us n’aneu. Us juro que us estimo.



—Doncs feu alguna cosa més que jurar —fa Beatriu.

—Creieu de debò que el comte Claudi ha mentit?

—pregunta Benedicte.



—Sí, n’estic del tot segura.



—Doncs ja en tinc prou.

M’hi comprometo. El desafiaré.



Aneu a consolar la vostra cosina.

Seguim els plans del frare. Jo diré que Hero és morta.



Benedicte besa la mà de Beatriu i surt de l’església, molt preocupat.

Acaba de prometre desafiar Claudi, el seu amic, a un duel a mort.





El judici




Mentrestant, a la presó de Messina, se celebra un judici contra Borachio i el seu amic Conrad.



L’agutzil Cirereta i un sagristà amb una toga[15], que fa de jutge, interroguen els dos detinguts.

El sagristà, assegut en un tamboret davant una taula, es disposa a escriure les declaracions.



—Qui són els delinqüents que hem d’interrogar?

Que es presentin davant de l’agutzil—diu el sagristà.



—Sí, que es presentin davant meu. Com us dieu?

—pregunta Cirereta.



Borachio i Conrad diuen els noms i el sagristà els escriu.



—Està demostrat que sou uns canalles hipòcrites, i aviat tothom ho sabrà . Què responeu? —diu Cirereta .



—Senyor, responem que no ho som —menteix Borachio.



—Agutzil, crideu els guàrdies que han sentit la història de la traïció —diu el sagristà.





—I tant—respon Cirereta—.Que vinguin els guàrdies. Així que entren els guàrdies, el sagristà continua l’interrogatori.



—Què vau sentir dir a aquests homes? —els pregunta.



—Aquest home, senyor —diu un guàrdia assenyalant Borachio—, va dir que havia rebut 1.000 ducats de Don Joan per acusar la senyora Hero en fals .



—Què més? —pregunta el sagristà al guàrdia.



—Que el comte Claudi deixaria Hero avergonyida davant de tothom i que no s’hi casaria. Això és tot.



—Ah, canalla, seràs condemnat per això que has fet!

—diu Cirereta.

—Aquest matí Don Joan se n’ha anat d’amagat.

Hero ha estat acusada i rebutjada de tal manera que ha mort de sobte. Agutzil —continua el sagristà—, que lliguin aquests homes i que els portin a casa de Leonato .

Jo hi començaré a anar per ensenyar-li les declaracions.



El sagristà s’aixeca i se’n va, i Cirereta s’acosta a Borachio i a Conrad .



—Sí, que els lliguin les mans —insisteix Cirereta.



—Fuig d’aquí, ase, que ets un ase —li diu Borachio.



—No et mereix respecte el meu càrrec? —diu Cirereta—.

On és el sagristà? Que escrigui que aquest home m’ha tractat d’ase. Au, lligueu-los!





Desafiaments




Leonato està trist, ple de dolor i d’ira.

No vol consells de ningú.

Ni tan sols del seu germà, que ha vingut a consolar-lo.



Caminen tots dos amunt i avall, davant la casa de Leonato, i el germà prova de dir-li que tanta pena no és bona.

Però no, no li poden parlar de paciència a ell, un pare que ha estimat tant la seva filla i que ara en veu la felicitat destruïda .



—Si us ho agafeu així, us morireu.

Feu que ho paguin els que han ofès Hero

—li diu, a la fi, el seu germà.

—Ara sí que us escolto. Ja ho faré—diu Leonato—.

Penso de veritat que Hero ha estat calumniada.

Claudi ho ha de saber, i també Don Pere.



—Doncs mireu, aquí venen Claudi i el príncep

—diu el germà de Leonato.



Don Pere i Claudi s’acosten a la casa, seriosos i decidits.



—Escolteu-me, senyors —diu Leonato.



—Tenim una mica de pressa, Leonato —diu Don Pere.



—Justament ara teniu pressa? —crida Leonato, enfadat.



—No us enfadeu, bon home. Qui us ha ofès? —diu Claudi.



—Vós, m’heu ofès! Vós, hipòcrita!

I no goseu posar la mà a l’espasa, perquè no em feu cap por!

—crida encara més alt Leonato.



—No vull pas fer por a un home de la vostra edat —diu Claudi.

—No us burleu de mi

—diu Leonato, molt seriós i molt enfadat—.

No parlo com un vell boig ni vull cap privilegi per ser gran.

Claudi, heu de saber que heu ofès la meva filla i a mi mateix.

I que us desafio a lluitar, d’home a home, encara que sigueu molt bo amb l’espasa i tingueu la força de la joventut .

Heu insultat la meva pobra filla.

Amb les vostres calúmnies li heu fet tant de mal, que ara jeu a la tomba, morta.



—Au, vinga, aneu! No acceptaré aquest repte! —fa Claudi.



—Sou capaç de dir-me que no? —fa Leonato, cridant.



—Que lluiti amb mi! —exclama el germà de Leonato—.

Veniu, noiet, us derrotaré amb l’espasa.

Déu sap l’afecte que tenia a Hero i ara és morta.

L’han matat les vostres acusacions falses.

Fatxendes, covards!

Mentiu i feu trampa, calumnieu i insulteu!



El germà de Leonato està fora de si, no es pot contenir.

—Cavallers —diu Don Pere—, no volem provocar la vostra fúria.

Lamento de tot cor que s’hagi mort la vostra filla.

Però, pel meu honor, que l’acusació era certa.

Per tant, no vull sentir ni una paraula més.



Leonato controla la seva ira i aguanta el seu germà, que, tot i que és vell, vol lluitar contra Claudi.



—Germà, marxem d’aquí —li diu—.

Ja ho crec, que ens hauran d’escoltar.



Leonato i el seu germà se’n van,

just en el moment que Benedicte surt al carrer, atret pels crits.



—Benvingut, senyor —diu Don Pere a Benedicte—.

Una mica més aviat, i hauríeu hagut d’intervenir en una baralla .



—Sí —fa Claudi, amb un breu somriure—. Dos vells han estat a punt de partir-nos la cara.



—Eren Leonato i el seu germà. Què us sembla?

—diu Don Pere.



—Hauria estat una baralla injusta —diu Benedicte—.

Dos homes grans contra dos joves.

De fet, us buscava a tots dos.

—Doncs nosaltres et buscàvem a tu —diu Claudi—, perquè estem tristos iens agradaria allunyar la pena. Ens pots ajudar amb el teu enginy i les teves bromes?



Abans que Benedicte respongui, Don Pere intervé:



—Teniu l’aspecte pàl·lid, Benedicte.

Esteu enfadat o no us trobeu bé? Us veig molt canviat.

Sembla que estigueu ofès de veritat.



—Si ho està, s’haurà d’aguantar —diu Claudi.



—Et puc dir una cosa? —fa Benedicte.

De cop se li acosta, agafa Claudi per la roba i l’encasta a la paret— . Ets un canalla, i no faig broma .

T’ho demostraré quan vulguis, on vulguis i amb l’arma que vulguis.

La teva calúmnia ha fet morir una dama encantadora i ara jo et desafio.



Benedicte deixa anar Claudi, es posa bé la roba i va cap a Don Pere.

—Senyor —li diu Benedicte—, us agraeixo les vostres amabilitats, però he demarxar .

El vostre germà bastard ha fugit de Messina .

Entre tots heu matat una noia innocent. Ja ens trobarem per fer justícia, Claudi. I llavors, Hero reposarà en pau.



Benedicte entra de pressa a casa, enfadat i amb l’esperit alterat.



—Ho deia seriosament —diu Don Pere.



—Molt seriosament —respon Claudi.



—I us ha desafiat.



—Clarament .



—Ha perdut el seny! —exclama Don Pere.



—Sí, sembla una mona imitant un gegant

—fa Claudi, encara orgullós.



—Però escolteu —diu Don Pere—, Benedicte ha dit que el meu germà ha fugit!





Com si les paraules fossin verí




Claudi i Don Pere, al carrer, senten uns homes que s’acosten.

Un tros lluny, venen Cirereta i els guàrdies amb Borachio i Conrad.



—Què és això? —diu Don Pere en veure’ls—.

Dos homes lligats? I un és Borachio, l’amic del meu germà!



—Senyor, pregunteu quina culpa tenen

—diu Claudi, quan els homes ja són a tocar.



—Oficials, què han fet aquests homes? —pregunta Don Pere.



—Senyor —respon Cirereta—, són uns canalles mentiders i han calumniat una dama.

—A qui heu ofès? Quin és el vostre delicte?

—pregunta Don Pere a Borachio i Conrad.



—Us he enganyat davant dels vostres propis ulls

—respon Borachio—. Aquests guàrdies van sentir com explicava a Conrad que Don Joan, el vostre germà, em va pagar molts diners per calumniar la senyora Hero.

Us vam fer anar al jardí perquè em veiéssiu a la finestra amb Margarida disfressada d’Hero .



»La dama ha mort a causa de les falses acusacions meves i de Don Joan.



—No us fa mal, sentir aquestes paraules?

—diu Don Pere a Claudi.



—És com si m’hagués empassat verí —diu Claudi, que ha perdut tot l’orgull i està pàl·lid, encongit i plorós.



—El meu germà és un traïdor i ara s’ha escapat—diu Don Pere.





Claudi només pensa en Hero, en el mal que li ha fet.





—Dolça Hero —diu Claudi, com si la tingués a davant—, ara et veig la cara com la vaig veure per primera vegada.

—Vinga, emporteu-vos els detinguts —diu Cirereta als guàrdies—. El sagristà ja deu haver informat el senyor Leonato de tot l’assumpte.

Mireu, ja venen tots dos.



Els guàrdies encara no s’han endut Borachio i Conrad quan Leonato i el sagristà arriben per l’altra banda del carrer.



—Qui és el canalla? El vull veure! —crida Leonato, que ja sap la veritat perquè ha vist les declaracions que li ha dut el sagristà.



—Sóc jo qui us ha ofès —diu Borachio—. Jo sol.



—Tot sol, no! —exclama Leonato—.

Aquí hi ha dos cavallers que també hi van intervenir!

I encara n’hi ha un altre que ha fugit lluny.



Claudi està cada vegada més enfonsat en la pena.



—Senyor Leonato —diu Claudi—, escolliu la venjança, digueu-me què voleu que faci per compensar el meu pecat.

Encara que tot ha estat un malentès.

—No us puc pas demanar que desperteu la meva filla. Això és impossible —diu Leonato, seguint amb la idea de fer passar Hero per morta— .

Però heu de fer saber a la gent de Messina que ella era innocent.

Aneu al seu funeral aquest vespre i demà al matí veniu a casa meva.

El meu germà té una filla que s’assembla molt a la difunta Hero .

És la meva neboda, i la meva hereva i la del meu germà.

Caseu-vos amb ella i estaré satisfet.



—Noble senyor! —diu Claudi, amb llàgrimes als ulls—.

Sou una bona persona. Accepto l’oferta.



—Demà al matí, doncs, us espero a casa.

Durem aquest home dolent amb Margarida, que es vegin les cares.

Perquè jo diria que ella també és còmplice de tot el mal

—diu Leonato.



—No, no! —exclama Borachio—. Per la meva ànima que no!

Ella no sabia què tramava jo quan érem a la finestra. Ben al contrari, és una dona justa i honesta.

Només va fer el que li vaig demanar.

—Bé, bé. De tota manera —diu Leonato—, anirem a parlar amb Margarida per saber com va conèixer un home tan poc moral com vós .



—A més a més, senyor —diu Cirereta a Leonato—, aquest home, el culpable, m’ha dit ase.

Us prego que us en recordeu quan l’hàgiu de castigar.



—Té, per la feina —diu Leonato mentre dona unes monedes a l’agutzil—.Vés-te’n.

Els guàrdies es faran càrrec dels presoners.

I moltes gràcies per tot.



—Que Déu us doni salut

—diu Cirereta fent una reverència.



—Així, fins demà al matí, senyors, per al nou casament.

—diu Leonato als cavallers.



—No hi faltarem —diu Don Pere.



—Aquesta nit aniré a plorar a la tomba d’Hero

—diu Claudi profundament trist.





Bones notícies




La nit ha estat llarga.

Els homes i les dones de Messina, amb torxes, i els cavallers, amb espelmes, han assistit al funeral d’Hero.

Al cementiri, al costat de l’església, Claudi ha llegit uns versos per a ella davant de la tomba, amb la veu trencada pel plor:



—De mort ferida, víctima innocent, la pena se l’ha endut i aquí descansa.

Si els vius li vam negar la confiança, ara entre els morts trobarà acolliment.

Perquè, lliure del mal que els nostres cors governa, la mort li donarà honor i fama eterna.

Després,uns músics han tocat un himne solemne. I Claudi, amb els ulls vermells de tant de plorar, s’ha acomiadat d’Hero.



—Bona nit als teus ossos —li ha dit—.

Cada any repetiré aquesta cerimònia per a tu.



Quan es fa de dia, els homes i les dones de Messina apaguen les torxes i, a poc a poc, van marxant del cementiri.



—Marxem nosaltres també —diu Don Pere a Claudi—.

Canviem-nos de roba i anem a veure Leonato.



Amb molt de dolor, Claudi segueix Don Pere.



Mentrestant, al jardí de la casa de Leonato, Benedicte espera Beatriu.

Li ha dit a Margarida que la vagi a buscar. Quan apareix Beatriu, somriu complagut. La troba tanbella!



—Dolça Beatriu, veniu de gust quan jo us crido?

—li pregunta Benedicte.



—Sí, senyor —diu, somrient, Beatriu—.

Però abans vull saber què ha passat entre vós i Claudi.

—Res més que males paraules.

Però ahir el vaig desafiar.

O aviat accepta batre’s en duel o, si no diu res, demostrarà a tothom que és un covard.

I ara digueu-me —continua Benedicte—, de quina de les meves males qualitats us vau enamorar primer?



—De totes juntes —diu Beatriu, seguint-li el joc—.

I vós, quina de les meves bones qualitats us fa patir d’amor?



—Sí, realment pateixo d’amor, perquè estimo contra la meva voluntat

—menteix Benedicte, fent broma i recordant que ell sempre havia estat en contra del matrimoni .



—Ai, pobre cor! —exclama Beatriu, rient—.

Si vós patiu per causa meva, jo hauré de patir per causa vostra .



—Vós i jo tenim massa talent per festejar en pau

—fa Benedicte, agafant-li la mà i besant-la—.

I ara digueu-me, com està la vostra cosina, Hero?



—Sembla que estigui malalta.



—I vós?



—També .

—Doncs estimeu-me i ja veureu com us trobareu millor

—diu Benedicte, alegre.



La criada de Beatriu s’acosta amb pressa i els interromp.



—Senyora, veniu, hi ha molt d’enrenou!

S’ha demostrat que van acusar la senyora Hero en fals.

Don Pere i el comte Claudi van ser enganyats.

I Don Joan, que és el culpable de tot plegat, ha fugit!



Quina felicitat!

L’esperit de Beatriu s’omple d’esperança.

Té vermellor a les galtes i els ulls li brillen.

Benedicte sospira, alleujat.



—Voleu venir a sentir la bona notícia, senyor?

—pregunta Beatriu a Benedicte.



—Vull viure i morir al vostre costat —diu Benedicte.





La núvia




A casa de Leonato, estan tots reunits en una sala:

el mateix Leonato, el seu germà, Benedicte i Beatriu, Margarida, Fra Francesc i Hero.

Estan esperant Claudi i Don Pere i parlen impacients i nerviosos, però alegres.

Per fi s’ha aclarit tot, però ara els plans han de sortir bé.



La capella de la casa està a punt per al nou casament entre Claudi i la suposada filla del germà de Leonato, que no és altra que la mateixa Hero.



—Ja us vaig dir que Hero era innocent

—diu Fra Fracesc a Leonato.

—Don Pere i Claudi, que la van acusar —diu Leonato—, també són innocents a causa de la mentida que ja sabeu.

Però Margarida té una mica de culpa, encara que va fer-ho contra la seva voluntat .

Això ens ha dit quan l’hem interrogat.



—M’alegro que tot acabi bé —diu Benedicte, alegre—, perquè, si no, hauria de batre’m amb Claudi.



—Ara, filla —diu Leonato a Hero—, vés amb les dames a posar-vos els vels i després, quan us cridem, sortiu totes tapades .

Així Claudi no podrà veure la cara de la seva futura esposa.





Les dames se’n van de pressa.





—Frare, crec que us necessitaré —diu Benedicte.



—Per què, senyor? —diu Fra Francesc.



—Beatriu em mira amb molt bons ulls i jo li corresponc amb ulls d’amor —diu Benedicte, content— .

Voldria casar-me amb ella .



—Estic d’acord amb aquest casament

—diu Leonato, satisfet i rialler.

—Doncs, així, jo us ajudaré —diu el frare—.

Però mireu, aquí tenim el príncep i Claudi.



Don Pere i Claudi entren a la sala i saluden.



—Bon dia. Us esperàvem —diu Leonato—.

Esteu decidit a casar-vos amb la filla del meu germà, comte Claudi?



—Sí, mantinc la paraula —respon Claudi, seriós.



—Doncs crideu-la, germà, que el frare ja està a punt

—diu Leonato.



El germà de Leonato se’n va buscar les dames i de seguida apareix amb elles, totes tapades amb vels .



—Qui és la dama que m’he d’emportar jo? —diu Claudi.



—És aquesta: us la dono —fa el germà de Leonato, agafant de la mà Hero i acostant-la a Claudi.



Hero no diu res. Tots estan atents, esperant la reacció dels dos cavallers.



—Doncs és meva —diu Claudi—.

Estimada, deixeu-me veure la cara.

—No la veureu fins que li agafeu la mà i jureu casar-vos-hi davant del frare —intervé Leonato.



—Doneu-me la mà, senyora, i si em voleu jo sóc el vostre marit —diu Claudi.



Se’l veu abatut, encara té la mirada trista mentre agafa la mà de la núvia.



—Jo ja vaig ser la vostra dona, quan m’estimàveu

—diu Hero. I s’alça el vel i somriu, amb els ulls plens de llàgrimes.



—Una altra Hero! —exclama Claudi.



—Res més cert —diu Hero—.

Va ser com si morís, per les terribles calúmnies.

Però ara visc.

I tan segur com que visc és que sóc verge.



—L’Hero d’abans! L’Hero que havia mort!

—exclama Claudi, recuperant l’ànim.



Don Pere queda molt sorprès.

Tots els altres somriuen i aplaudeixen.

—Us puc explicar aquesta gran sorpresa quan hàgim acabat la cerimònia. Ara entrem a la capella

—diu Fra Francesc.



—Un moment —diu Benedicte—. I Beatriu?



—Sóc jo —fa Beatriu, traient-se el vel—. Què voleu?





Dues bodes




Benedicte s’acosta a Beatriu.

Tots estan esperant a veure què es diuen.

Faran broma com han fet sempre?

Parlaran d’amor?



—Beatriu, és veritat que m’estimeu?

—pregunta Benedicte, amb un posat una mica vanitós.



—No. Almenys no per damunt de la raó —diu Beatriu, jugant amb les paraules com altres vegades i dient una mitja mentida .



—Així, algú va enganyar el vostre oncle Leonato, Don Pere i Claudi, perquè ells van jurar que m’estimàveu

—diu Benedicte.

—I vós, m’estimeu? —pregunta Beatriu.



—No. No per damunt de la raó

—fa Benedicte, seguint el joc d’ella.



—Doncs algú va enganyar Hero i Margarida, perquè elles van jurar que m’estimàveu —diu Beatriu.



—Els cavallers van jurar que vós, Beatriu, estàveu quasi malalta d’amor per mi.



—Les dames van jurar que vós, Benedicte, estàveu quasi mort d’amor per mi.



—Així, no m’estimeu? —insisteix Benedicte.



—Us tinc una certa simpatia —fa Beatriu.



—Jo juro que Benedicte estima Beatriu, perquè tinc un paper escrit per ell: un poema d’amor dedicat a ella —diu Claudi, alegre, i mostra un paper doblegat.



—Doncs jo en tinc un altre —fa Hero— que vaig robar a la meva cosina.

Parla de l’amor que sent per Benedicte.





I Hero ensenya un paper escrit.





—D’acord…Us accepto—diu Benedicte a Beatriu, amb un somriure triomfant—.

Però que quedi clar que ho faig per compassió.



—Oh! —fa Beatriu.



Benedicte no vol admetre que estima una dona.

Doncs ella farà igual!



—Jo també us accepto —diu Beatriu—. Però per salvar-vos la vida,

perquè m’han dit que us estàveu consumint.



—Ah, calleu. Us taparé la boca!—diu Benedicte rient.

I li fa un petó llarg i apassionat.



—Ara sereu un home casat, Benedicte! —diu DonPere.

I tothom riu.



—Tot un col·legi de bromistes no em faria canviar d’humor

—fa Benedicte, abraçant Beatriu—.

Em casaré i m’és igual si algú em retreu el que deia abans contra el matrimoni.

Pel que fa a tu, Claudi, et volia apallissar.

Però com que ara serem parents, viu tranquil i estima Hero .

Siguem tots amics i ballem un ball abans de casar-nos!





—Ja ballarem després —diu Leonato.



—Ho hem de fer ara! —exclama Benedicte—. Que vingui tothom! Que vinguin els músics!

I vós, Don Pere, si esteu trist, busqueu-vos una dona!



Els criats de la casa i els músics entren a la sala just en el moment que arriba un missatger.



—Senyor, han detingut Don Joan mentre fugia i ara el porten lligat cap aquí —diu el missatger.



—No hi penseu fins demà —diu, content,

Benedicte a Don Pere—.Ja m’inventaré algun càstig.

Endavant, músics!



Al so de la música, homes i dones s’agafen de les mans i dansen .

No hi ha hagut dia més feliç a Messina.





Una mica de conversa




1. Segles enrere, l’honor i l’honra —la castedat en una dona— eren molt importants a la societat .

A l’obra, la suposada deshonra d’Hero està a punt de provocar una tragèdia.

Avui dia, l’honor i l’honra són tan importants?



2. Don Joan inventa una farsa contra Hero i està a punt detriomfar, perquè tots se’l creuen .

Fins i tot Claudi, que està enamorat d’Hero .

Creus que Claudi és egoista i cruel amb Hero? Per què? La coneix prou bé?

Creus que Hero és massa dòcil? Per què? Què t’hauria agradat que fes Claudi?

Els falsos testimonis poden perjudicar molt els acusats. En coneixes algun cas real?

Mentir està justificat alguna vegada? Quan?

En una parella que s’estima hi pot haver mentides? Per què?

Penses que els rumors sempre tenen part de veritat?



3. Aquesta obra combina dues històries d’amor: d’una banda, la d’Hero i Claudi, i de l’altra, la de Benedicte i Beatriu .

Quina et sembla més tradicional?

I quina més divertida? Per què?



En l’amor, prefereixes la seriositat o t’agrada que la relació amb la parella sigui divertida?



En tots dos casos, l’amor triomfa i té final feliç.

A la vida real, l’amor guanya sempre?

Quins obstacles ha de superar, a vegades, l’amor?



A l’obra es relaciona l’amor amb la malaltia.

Podem estar “malalts d’amor”? Com i quan?



Al principi, Benedicte està en contra del matrimoni. Creus que és millor viure sol o en parella?

Quins avantatges i inconvenients té cada opció?

Creus que a la societat actual es mira igual un home solter que una dona soltera?



4. Beatriu és rebel i té un caràcter fort, una cosa poc corrent en les dones de l’època .

No vol obeir un home .

T’agrada que Beatriu sigui així? Per què?

Creus que avui dia la dona encara obeeix l’home? En les relacions de parella actuals, les dones prenen la iniciativa?

En l’amor, es comporten igual, homes i dones?



5. Benedicte accepta desafiar Claudi per amor a Beatriu, tot i que Claudi és el seu amic.

Què creus que és més important, l’amistat o l’amor?



6. Leonato té poder de decisió a l’hora de casar lafilla.

Creus que actualment els pares intervenen en l’elecció de parella dels fills?

Si ho fan, ho trobes adequat? Per què?



7. El 1600 la diferència entre classes socials era molt marcada.

Avui dia, també hi ha gran distància entre la classe social alta i la classe social baixa? Per què?

La llei s’aplica igual a rics i a pobres?



Cirereta vol ser noble i progressar en la societat.

Creus que complaure els poderosos en tot és la manera de progressar?

Algú que neixi pobre pot ascendir en la societat? Com?



8. Què creus que significa el títol de l’obra, Molt soroll per res?



9. Aquesta història, escrita per William Shakespeare,

es continua representant com a obra de teatre avui dia, igual que d’altres del mateix autor.

Per què creus que Molt soroll per res encara té èxit?





WILLIAM SHAKESPEARE (Stratford-upon-Avon, Anglaterra 1564 - 1616). És considerat l’escriptor anglès més important de tots els temps i el millor escriptor de la literatura universal. Dramaturg i poeta, les seves obres teatrals es representen avui dia en els cinc continents. Els trets que més es valoren de la seva obra són el poder de commoure’ns, la capacitat de crear un ampli ventall de personatges d’una gran profunditat psicològica, l’habilitat de caracteritzar els personatges mitjançant un llenguatge variat i riquíssim i la modernitat amb què són tractats alguns temes universals com ara l’amor, la gelosia, el poder, l’ambició o la mort.

Les seves obres teatrals són mundialment conegudes, tant si són obres dramàtiques com Romeu i Julieta (1597), Juli Cèsar (1599), Hamlet (1603), Otel·lo (1603), El rei Lear (1606) o Macbeth (1606), com si es tracta de comèdies com ara El somni d’una nit d’estiu (1595), El mercader de Venècia (1600) o Molt soroll per a res (1600). Autor també de poesia i sonets, les seves obres s’han representat milers de vegades i han estat portades al cinema nombroses ocasions.





Notes


[1.] Conjunt de territoris del regne d’Aragó i el comtat de Barcelona, des de 1162 fins a1715.

[2.] Fill nascut d’un pare i una mare no units enmatrimoni.

[3.] Ciutat del nordd’Itàlia.

[4.] Tractament que es dóna a prínceps iprinceses.

[5.] Còmic de les corts i dels palaus de lanoblesa.

[6.] Moltmolest.

[7.] En aquella època, les dones havien de tenir la pell blanca per ser considerades belles. Les noies es protegien del sol.

[8.] Joia feta amb una pedra preciosa de diferentscolors tallada al relleu amb unafigura.

[9.] Prostituta.

[10.] Moneda antiga d’or o deplata.

[11.] Funcionari de la vila que fa les feines que li manal’alcalde.

[12.] Estructura amb arcs i columnes que sostenen unsostre.

[13.] Card beneït. Nom científic de la planta, enllatí.

[14.] Acusació greu i falsa contraalgú.

[15.] Peça de vestir llarga i de color negra que es posen elsjutges sobre laroba.





