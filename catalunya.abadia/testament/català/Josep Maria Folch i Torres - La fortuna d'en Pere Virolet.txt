Novel·la d’aventures juvenil que segueix l’esquema narratiu eficient i eficaç de Josep Maria Folch i Torres.

El jove heroi, Pere Virolet —humil, valent i intel·ligent—, aconsegueix de superar els obstacles, que li posen les circumstàncies i uns personatges més o menys malvats, per assolir l’objectiu de fer-se ric i poder així aspirar a la mà de la seva estimada Florineta. L’acompanya en els seus tràngols en Bolitx, que, poruc i bonhomiós, aporta sovint la pinzellada còmica a les anècdotes que donen varietat i agilitat a la trama.





Josep Maria Folch i Torres





La fortuna d’en Pere Virolet




ePUB v2.0

Ramut 15.01.15





Títol original: La fortuna d’en Pere Virolet

Josep Maria Folch i Torres, 1915

Il·lustracions: Joan G. Junceda

Edició digital: Ramut (v1.0)

A la memòria del meu pare

que me’l va regalar el 1958

per tal que aprengués a llegir

en la nostra llengua.

Segona edició: EpubCat (v2.0)

Digitalització: Ramut

ePUBCat base r1.3





ALS MEUS ESTIMATS LECTORS



AIXÍ com plau el repòs a l’ombra, després d’una jornada de camí, dessota del sol càlid de l’estiu, així espero que el vostre esperit reposarà, amb la lectura del present llibre, de les emocions que hagi pogut produir-vos la lectura dels precedents.

En Pere Virolet ve a fer-vos passar una estona de distracció i res més. Ho he dit malament, perquè quelcom més es proposa En Pere Virolet: mostrar-vos, tot rient, rient, com amb ferma voluntat i amor al treball s’obté el que es vol, sempre que hi ajudi la bondat de sentiments i l’honradesa en les accions.

Si puc aconseguir ambdues coses, és a dir, fer-vos passar bé l’estona i, alhora, donar-vos entenent que l’entusiasme i l’optimisme han de presidir les vostres empreses, tan si són grans, com si són xiques, em sentiré molt content d’haver escrit el present llibre.

Aprofito aquesta ocasió per a remerciar-vos a tots, nois i noies, la bona acollida que doneu a les meves pobres obretes, escrites, sens dubte, amb més bona voluntat que no pas encert.

Que En Pere Virolet us agradi i mereixi el vostre afecte, és el que desitja el vostre amic reconegut,

JOSEP Mª FOLCH I TORRES





EN VIROLET I LA FLORINETA




N Pere Virolet exercia l’honorable professió de porquerol, en una gran masia de les muntanyes de Catalunya; i si eixerit era de naixença, més se’n tornà a còpia de rebre bolets dels mossos i reganys de l’amo.

Els uns li estiraven el nas, perquè els feia gràcia que el tingués tan xatet i tan arremangat; d’altres li estiraven aquells quatre cabells de la coroneta, que no podia mantenir mai aplanats, per saliva que s’hi passés; i com que ell s’ho prenia tot bé, perquè el seu geni era rialler de natural, els altres encara trobaven més gust a fer-li tota mena de misèries.

D’aquella casa, sols era estimat per la Florineta, la filla petita de l’amo. Aquesta sí que el volia en Virolet, i li demostrava la seva volença, compadint-lo quan l’havien renyat, i guardant-li sempre quelcom del seu dinar, per a donar-li quan anava a treure el bestiar per a pasturar-lo al bosc.

—Té, Virolet. Aquí tens aquest pa i confitura per a tu.

—Gràcies, Florineta —li feia en Virolet, tot agraït—. Si no fossis tu, a ben segur, que no m’hi estaria pas ni un minut més en aquesta casa de peguissaires.

—No en facis cas.

—Oh, ja ho faig; però si m’estiren el nas, encara que jo no vulgui parar-hi esment, t’asseguro que el nas se n’adona.

—Pobre Virolet! —es limitava a contestar la Florineta, mirant-se’l amb una gran compassió.

Aleshores, ell, que res no li plaïa tant com sentir-se mirat així, esclatava a riure i es posava a saltar i a ballar, tot dient:

—Això què hi fa, Florineta! No t’hi capfiquis, que de pitjors me’n veuré.

—No diguis això, ximplet!

—Ho dic, perquè ja em veig que jo no faré temps per ací… I si me’n vaig, Déu sap els entrebancs en què em trobaré.

—Virolet!

—Ja ho sé que per tu em doldrà, i pels porquets, que sou els únics que em voleu. Però jo tinc la meva idea, i quan te la digui, ja veuràs com em donaràs raó.

—Ai, no en tinguis d’idees, Virolet. Val més que no en tinguis i que et quedis. Com ho faria jo si te n’anessis? Ningú no em contaria rondalles, ni em faria riure com tu em fas.

—Bé prou que te’n contaria, en tornant.

—Si tornessis, rai!

—Ja ho crec que tornaria! Com que la meva idea és aquesta: tornar.

—Ah, així és una altra cosa —respongué ingènuament la Florineta—. Jo em creia que volies anar-te’n.

—És clar; com que si no me n’anés no podria tornar!

—Vaja, veus?, ja et burles de mi.

—Et dic que no. I no somiquis així, perquè quan et veig somicar ja em sento que la idea no val res, i… no ho vull. Vaja, no ploris, Florineta, i no en parlem més. Un altre dia t’ho contaré tot com ho tinc pensat.

Era veritat que en Virolet tenia una idea. Sol, amb els seus porquets, el petit porquerol feia funcionar el seu cervell constantment, i a còpia de fer-lo funcionar, acabà per concretar en una idea tots els seus pensaments, ànsies i il·lusions de noi d’empenta.

Fer de porquerol no era res definitiu ni envejable, i en Virolet ho veia tant així, que a totes hores sentia el pessigolleig d’eixamplar les seves ales, i donar la gran volada vers les coses somiades o pressentides.



No mentia l’eixerit xavalet en dir que si no fos per la Florineta no restaria ni un minut més a la masia. Aquesta era l’única dificultat que s’oposava als seus plans, perquè en Pere Virolet, dessota la seva aparença de xicot lleuger i bellugadís, guardava un cor més tendre que un formatge d’ovella.

I ben mirat, aquesta dificultat no era dificultat, sinó tot el contrari, puix que cal confessar que una de les causes que el seu cervell hagués barrinat aquelles idees, era la mateixa Florineta. Bé prou que en Virolet ho veia que vindria un dia que un ric hereu de la comarca se li emportaria aquella dolça amigueta a l’altar i que ja no la veuria mai més. Això era el que li feia pensar a arribar algun dia a poder disputar-se-la amb l’hereu més ric i escaient. Però això no succeiria mai si no es movia de porquerol, puix que per tal ofici no li donaven res més que la minestra i, de tant en tant, un parell de pessetes per a espardenyes, sense comptar les clatellades que li queien de tant en tant també.

En canvi, ell sabia que el món és molt gran i que no manquen llocs on existeixen riqueses per explotar i terres productives que no demanen més que el sant treball de l’home.

És clar que tot això en Pere Virolet ho sabia solament d’una manera vaga i imprecisa, però com que tenia un cervell més fantasiós que el d’un poeta, ell s’ho forjava a la mesura del seu gust, i per això ho veia tot amb els colors més rics de l’optimisme.

I no us cregueu que pensés abandonar la terra on nasqué, amb la il·lusió que alguns alimenten que rodant món es pot viure sense treballar. No res d’això: en Pere Virolet era amant del treball i no desconeixia que la seva empresa era plena de perills, d’angoixes i de privacions.

Així i tot, la dèria era aquesta, i un cap com el d’en Virolet, no es deixava convèncer fàcilment del contrari del que ell havia pensat. El projecte era ja determinat i sols mancava comunicar-lo a la Florineta, i això li feia certa mandra, perquè temia que la seva amiga se li posés a somicar, cosa aquesta que l’entendria tant, que sempre li feia ajornar els seus propòsits, encara que no arribés a fer-lo desistir d’ells.

Però vingué un dia que l’amo l’havia renyat més que de costum i els mossos l’havien pessigat més que d’ordinari, per la qual cosa en Virolet decidí fer el vaitot, i anar-se’n de la masia sense més miraments.

Tement que la Florineta li espatllés els plans, resolgué fugir sense dir-li res, amb la intenció d’escriure-li tan aviat com li fos possible; però ja veureu com no pogué realitzar-ho tan fàcilment com ho havia pensat.





RESOLUCIÓ ENÈRGICA




A Florineta, que havia sentit els renys que el seu pare féu el petit Virolet, s’apressà tot seguit a anar a consolar-lo en la seva pena, però aquell dia, fos que en Virolet ho fes expressament, fos per pura casualitat, el cert era que després del reny, enlloc no trobà el seu amiguet, i això que se n’anà fins al bosc, per si s’hagués retirat allí per a plorar les seves penes.

Ni al bosc ni en cap indret no pogué trobar-lo, amb la qual cosa l’aflicció de la sensible Florineta no tenia límits.

Soleta enmig de la pineda, començà a cridar:

—Virolet, Virolet!, on ets?

Mes ningú no responia, i com que l’hora de la tarda es feia trista i el silenci anava esdevenint paorós, la Florineta es posà a plorar amb tants de sanglots i de sospirs que de segur que si en Virolet l’hagués vista en aquella situació, hauria desistit novament d’emprendre la volada.

Amb els ulls amarats de llàgrimes, la Florineta se’n tornà cap a la masia. Entrà a la cort i veié que tots els porquets hi eren. Un a un els amanyagà pensant què així els amanyagava també en Virolet, i com que les bèsties feien ronquets d’enyorament estranyant-se que el seu pastoret no anés a treure’ls, la Florineta tornà a desfer-se en llàgrimes, exclamant:

—Ploreu, ploreu, porquets, que en Virolet se’ns n’ha anat! Plorem tots junts, que tots l’estimàvem i l’enyorarem tots!

En aquell mateix moment la Florineta cregué sentir al defora, a l’era, en Virolet que venia xiulant com si els negocis li anessin molt bé.

Tragué el caparronet i, efectivament, no s’havia pas errat. En Pere Virolet arribava amb les mans a la butxaca, i fent petar els esclops a cada saltiró que feia, al compàs de la tonada que xiulava.

La Florineta, tement ésser vista amb els ulls plorosos, s’amagà cuita-corrents al quartet de les garrofes que era un clos de fusta col·locat en un racó de la cort. D’allí estant podia veure sense ésser vista i podia sentir perfectament tot el que a en Virolet li ocorregués dir.

Tan bon punt aquest entrà, un aldarull formidable s’alçà d’entre els porquets, reconeixent el seu porquerol. De xisclets, ronquets i xarrups, no en vulgueu més.



—Vaja, fills meus —els digué en Pere Virolet—. No n’hi ha per a tant. Sembla que conegueu que avui és el darrer dia que ens veurem.

En sentir aquestes paraules, la Florineta es quedà més glaçada que l’aigua de les gallines al mes de gener, i hagué de fer un veritable esforç per a ofegar els sanglots que s’escapaven del seu cor angoixat.

Amb allò que acabava de sentir no li quedava ja dubte que en Virolet tractava d’anar-se’n sense avisar, i aquesta creença li causava tal dolor, que aquell dia comprengué com eren de forts els lligams de simpatia que la unien amb l’eixerit Virolet.

De primer antuvi es proposà eixir del seu amagatall per a pregar al seu amic, com altres vegades havia fet, que abandonés els seus projectes, però tement no ésser afortunada en aquesta ocasió, restà allí dins indecisa, disposada a no deixar de vista en Virolet.

Aquest, seguit dels seus garrins, anà repartint-los menjar en les bujoles, tot cridant-los pels seus noms, car els porquets en tenien un cadascú, inventat pel porquerol.

Quan les bestioles s’hagueren lliurat a les delícies d’aquell ranxo suculent, en Pere Virolet eixí al defora, tot dient:

—Apa, manyacs; atipeu-vos bé, que, segons qui sigui el meu successor, no estareu pas tan ben tractats com fins ara.

La Florineta, en veure’l sortir, eixí també del lloc on s’havia ocultat i el seguí, podent veure que l’eixerit porquerol anava contemplant totes les coses de l’era i totes les belleses del paisatge com si se n’acomiadés.

Era una trista escena aquella, que feia plorar de veure, però en Virolet l’amenitzava amb els seus xiulets refilats.

La Florineta volia no ésser vista, però la seva angoixa era tan gran, que no podent aguantar-se més, corregué vers el seu amic, exclamant:

—No te’n vagis, Virolet!

Aquest es tombà tot sorprès, i fingint la més gran naturalitat, respongué:

—Ai, macatxo la cua del llop! I que me’n vaig? Si estic aquí més aturat que un puntal de paller.

—Ara sí que hi estàs, però ja sé que te’n vols anar i que em deixaràs sense ni avisar-me.

—Mira, Florineta; tot això són cabòries que et forges.

—No, no, que ja ho sé; i jo ploraré molt si te’n vas.

—No ploris, Florineta, que jo vull que riguis sempre, i si me’n vaig, és perquè puguis riure força un altre dia.

—Ah! Ho veus com dius que te’n vas?

—Ai, ja m’ha escapat! Però, mira, ja que ho saps, et diré la meva idea, si tu vols.

—No, no, que encara em faries plorar més.

—Doncs, te la diré demà, que farà més sol, i el sol fa veure les coses més alegres.

—Ai, que m’enganyes, i demà ja no et trobaré! —exclamà ella, plorant a llàgrima viva.



En aquell moment el pare de la Florineta es presentà a l’era, i en veure que la seva filla plorava, cregut que en Virolet li havia causat algun dany, les emprengué contra el bon porquerol, el qual, si no va rebre un cop d’estaca, fou mercès a la seva prodigiosa agilitat.

La Florineta bé prou s’afanyava a dir al seu pare que cap mal no li havia fet en Virolet, però com que ell era molt geniüt i molt cridaire, ni la deixà parlar tan sols, i acabà amb un crit formidable, formulant la següent sentència:

—Avui no soparàs! Au, a dormir!

En Virolet, amb una gambada, entrà a dintre de la cort, i allí es quedà una estona parat, fins que de sobte, llançant la barretina a terra i donant un cop de peu enèrgic, digué:

—Macatxo el floronco d’un ase vell! Demà mateix me’n vaig.

I, disposat a llevar-se a trenc d’alba per a no ésser vist de ningú, es va jeure damunt la palla de la pallissa, i a la poca estona ja roncava com un liró.



Mentrestant la Florineta, apesarada en veure que per culpa de les seves llàgrimes, el seu amiguet es quedaria sense sopar, va córrer a la cuina i féu arreplec de provisions, anant d’amagat a portar-les a en Pere Virolet.

Sense ésser vista del seu pare, entrà dins la cort, que ara era ja completament fosca, i amb la veu tan baixa com pogué, pronuncià el nom del seu amic:

—Virolet! Ací et porto sopar.

Però, ca; en Virolet seguia roncant a bo i millor, i no sentia la veu de la Florineta.

Aquesta tornà a cridar-lo, alçant un xic més la veu, però el porquerol no responia.

Finalment decidí deixar el sopar al damunt de la palla, a tocar d’ell, i sortí.

—Si es desperta s’ho trobarà —pensà la bondadosa Florineta. I així se n’anà a sopar un xic més tranquil·la que no ho hauria fet si el seu amic hagués hagut de fer dejuni forçós.





LA PRIMERA VOLADA




I a en Pere Virolet li fou fàcil poder dormir-se tot seguit, el que és la pobra Florineta no tingué pas aquesta sort.

De cap manera no pogué cloure els ulls en tota la nit, pensant en el que havia ocorregut aquell capvespre, dolent-se molt més d’haver estat causa dels darrers renys i del càstig que havia hagut de sofrir el seu amic, que no pas de la resolució d’anar-se’n de la casa, que ell havia pres.

Però, cal advertir que d’ençà d’aquella escena de l’era, els pensaments de la Florineta eren tots uns altres què els usuals en ella.

Mireu el que pensava:

«Potser que tingui raó, pobre Virolet, a voler anar-se’n. Tot li ho fan pagar a ell o sempre estan renyant-lo i amoïnant-lo. Jo no tinc cor de voler obligar-lo a estar entre tots aquests que es diverteixen amb ell, fent-li tota mena de misèries. Pobre Virolet! Ell té la seva idea i jo li destorbo; i això no està bé».

Damunt d’aquest tema, la Florineta anà pensant i cavil·lant tota la nit, en tanta de manera, que de bon matí, abans que el gall cantés, ella ja s’havia llevat i, sense ésser sentida de ningú, se n’anà a situar-se a l’extrem de les terres de la masia per a esperar que passés en Virolet.

Aviat el veié, amb un farcell al capdamunt del gaiato, encaminant-se per allí a bon pas.

La Florineta donà mercès al Cel per la bona idea que li havia inspirat de llevar-se, car veia clarament que si no ho arriba a fer així, s’hauria trobat amb en Virolet fora, sense poder acomiadar-se d’ell, ni comunicar-li els seus nous pensaments, que ella ja sabia que plaurien al seu amic.

Quan en Pere Virolet veié la Florineta que li sortia al pas, cridà:

—Malviatge la pota coixa del matxo sec! Ja torna aquesta a destorbar-me!

Val a dir que en el fons, en Virolet estava ben content de tornar a veure la seva amigueta, i que solament li dolia per la por que l’entendrís amb les seves llàgrimes.

Però ben aviat veié que la Florineta era tota una altra.

—Bon dia, Virolet —li digué—. On vas tan de bon matí?

—Psè… Vaig a donar un tomb per la vinya —respongué ell, dissimuladament.

—Deu ésser un tomb bastant llarg, perquè veig que vas amb un farcell.

—Oh, no és res; són unes provisions que m’he trobat a la palla aquesta nit, i que un àngel m’hi ha deixat, compadit de veure que el teu pare no em donava sopar.

—No ha estat qui dius el qui t’ha deixat les provisions. A que va que no endevines qui ha estat?

—No t’ho dic? Un àngel.

—Que no, que he estat jo.

—Ha, ha, ha! —Esclatà en Virolet—. Veus com t’ho deia que havia estat un àngel? No veus que tu ets un àngel, Florineta?

Ella es posà tota roja en entendre l’elogi i, abaixant els ulls, digué tota resolta:

—Ja sé que te’n vas avui de debò… No cal que m’ho neguis, Virolet… I ben fet que fas; i jo no ploraré perquè ací et farien morir.

En Virolet se la mirà com qui veu visions. Mai no havia sentit la seva amigueta expressar-se amb tanta fermesa, ni tan d’acord amb els seus desigs.

—No em miris així, no —seguí ella—. T’ho dic de tot cor, i encara que em fa molta pena pensar que ja no et veuré per ací, ni sentiré la teva veu, ni em complauré amb les teves rondalles, penso que bé cal que te’n vagis…, però amb la condició que quan hagis fet la teva idea d’anar-te’n, no t’oblidis de fer la teva idea de tornar.

—I que n’ets de bonicoia i eixerida i de «salau» i tot el del món, Florineta! —exclamà en Virolet, entusiasmat.

—I tu de trapella…

—Vaja, ara sí que t’ho dic —féu ell, resoltament.

—Què és el que em vols dir? —respongué ella, tota alarmada.

—Ara ho vas a saber tot. Seu aquí, dessota aquest vell magraner que ja no farà més magranes per a mi, i escolta.

La Florineta s’assegué de bona gana, ben joiosa de poder retenir, sols fos per pocs instants més, el seu amiguet.

—Mira, jo no sé explicar ben bé les coses, perquè fins ara, només he tractat amb porquets i bestiar.

—Gràcies, noi… —féu la Florineta, com reptant-lo.

—Vull dir que tinc poques paraules per a explicar les coses meves, encara que ja sé que no me’n falten per a explicar les dels altres. Però tu ja m’entendràs, i veuràs com la meva idea és bona. Tu, Florineta, ets, així, molt vistosa i escaient. Això jo ja ho sé i no m’ho ha dit ningú. I, essent així, jo voldria ésser de tu i que tu fossis de mi, quan tu i jo serem més grans.

La Florineta l’escoltava sense gosar mirar-se’l; tanta era la rojor de galtes que sentia.

—Bé —prosseguí en Virolet—. Si jo arribo a esperar fer-me gran guardant porquets, i dic al teu pare el que t’acabo de dir ara a tu, el més segur és que em tiri entre cap i coll el que porti entre mans, encara que sigui un semaler. Això és una trista cosa, però ja t’asseguro jo que passaria així com et dic o pitjor encara. En canvi, si et ve a demanar qualsevol d’aquests pollastres lluïts que van a festes majors i compren rams per a les noies, i tenen bones unces, el teu pare me’l rebrà amb totes les reverències, i li dirà que sí.

—Bé, i on vas a parar amb aquestes explicacions?

—Molt lluny, Florineta. Perquè t’he de dir que jo no vull que tu siguis d’un altre i no de mi.

—Però això és impossible —féu la Florineta, molt joiosa en el fons.

—Ni gens ni mica. Me’n vaig a l’Amèrica; em faig ric; torno, i plaf!

—Què vols dir, plaf?

—Vull dir que em caso amb tu.

—Ai, sí… Ai, no…

—Què?

—Vull dir que això el pare i el senyor Rector ho han de dir.

—Ho diran, ximpleta! El senyor Rector ja sé que pensa com jo; vull dir que jo penso com ell, perquè m’ho ha dit, i fins si jo hagués volgut m’hauria pagat la carrera de capellà, perquè diu que seria bo per als estudis.

Després, quan li vaig contar això de tu i de mi i la meva idea, em va dir: «Tira al dret». I mira, jo hi tiro… Ara, pel que fa al teu pare, el conec més que als meus garrinets, i ja sé que si vinc amb les butxaques plenes d’unces, em dirà de tot que sí… I bé, i què m’hi dius tu, de tot això?

La Florineta, tota commoguda d’alegria, respongué, amb la veu insegura:



—Jo? Jo dic que n’era força de bleda de no deixar-te marxar a fer la teva idea… Solament que m’ha semblat que parlaves d’anar-te’n a Amèrica, i em penso que això deu ésser lluny, molt lluny.

—I ca! —respongué en Virolet, alçant-se—. Té, mira, veus el mar? Doncs mira més enllà, cap allà, al darrera d’allí. Ho veus?

—Sí.

—Doncs l’Amèrica és un xic més enllà, com si diguéssim d’ací a l’altra banda del mar.

La Florineta no va entendre ni un borrall del que volia dir en Virolet, però cregué deduir que l’Amèrica no era tan lluny com molts suposaven.

—I com hi trobaràs, tu?

—Oh, no em puc errar. S’hi va amb un vapor.

—Què és un vapor?

—És un carro sense rodes i sense animal.

—Així sí que faràs poc camí.

—Ximpleta; no veus que va per l’aigua?

—Reina Santa! Encara hi arribaràs menys!

—No, dona; els vapors són unes caixes molt més grosses que les barquetes de vela, que caminen soles per l’aigua i no paren fins a Amèrica.

—Noi, que en saps de coses!

—De memòria.

—I estaràs molt de temps fora?

—Si fa o no fa, fins que torni.

—Això ja ho sé; però, tardaràs molt a tornar?

—No ho sé. Jo voldria ésser ací abans de fer-me gran, però tot el més tard serà quan ja en seré de gran.

—I falta molt per això?

—No sé si cinc mesos o cinc anys.

—Això és molt…! Però no, no; fes-ho com et sembli i com et convingui, Virolet. Com que sé que si Déu ho vol tornaràs, el de més tant li fa.

—Així m’agrades, Florineta.

—I m’escriuràs sovint?

—Cada vegada un cop.

—Noi, quant!

—Tu ho mereixes tot… Però ara ja es fa tard i no em puc entretenir. Adéu, Florineta; pensa en mi.

—Adéu, Virolet.

Els dos amiguets es donaren les mans.

No es pot negar que l’emoció els dominava, però també és cert que saberen fer el cor fort fins al darrer moment de la separació.

En Virolet prosseguí el seu camí, i la Florineta es quedà contemplant-se’l des del mateix lloc.

La figura del seu amic es veia petita, petita, i la Florineta encara se’l mirava.



Quan el va perdre de vista, girà el cap, i els seus ulls aparegueren inundats de llàgrimes, mentre en els seus llavis es dibuixava un somrís.

Era un dolç somrís d’esperança i de fe en l’esdevenidor.

Tornà a girar-se la Florineta, i en no veure’l, alçà al cel la seva mirada, encara humida, i amb la veu tremolosa digué:

—Verge Maria, Mare meva; empareu-lo, beneïu-lo… i torneu-me’l.





UN BON COMPANY




N Pere Virolet eixamplà les ales i no parà fins a ciutat. Una gran ciutat per a un porquerol com en Virolet, era una mena de laberint sense sortida, però ja sabem que el nostre eixerit personatge no era dels que baden, i, preguntant, preguntant, va arribar a la vora del mar.

La idea que ell s’havia forjat respecte de les coses del mar, dels vaixells i de l’Amèrica, era tota diferent de la realitat, però no trigà a assabentar-se d’un sens fi de detalls que li interessaven i que, si bé li causaren alguna desil·lusió, l’estimularen per a conjuminar-se una solució espaterrant a fi de vèncer totes les dificultats que se li presentaren.

El vespre del mateix dia que arribà al port, ja estava assabentat que els vaixells que anaven a Amèrica sols admetien passatgers pagant una respectable quantitat, que en Pere Virolet ni sabia que existís al món.

S’assabentà també que el viatge era molt llarg i que, per tant, no era possible anar a Amèrica nedant o embarcat en una caixa vella, com se li havia ocorregut de primer moment.

Tot això li ho contà un pescadoret, amb qui en Virolet havia fet amistat, i que semblava molt satisfet de poder donar lliçons.

Aquest pescadoret tingué la bondat de donar a en Virolet, a més de les explicacions que ja hem dit, un bocí de pa a cada àpat que feia, a canvi de partir-se amb ell, en Virolet, les provisions que la Florineta li havia deixat a la palla.

Era aquest petit pescador un d’aquests xavalets que corren pels molls, pescant amb canya, però que es guanyen la vida portant les maletes i bagatges dels passatgers que arriben per mar.

Es deia o li deien Bolitx, i era bo com un pa de pessic.

Quan va veure en Pere Virolet que vagava pel port, li cercà conversa i veient-lo tan poc sabedor de les coses de mar, trobà gran plaer a explicar-li allò que en Virolet no sabia.



Els dos infants es comunicaren tot seguit els seus desigs i els seus anhels. En Bolitx somreia en sentir les il·lusions que es feia en Virolet, però, després, ja no somrigué més quan el nostre amic li digué molt resolut:

—No cal que somriguis. Jo vull anar lluny, molt lluny, per a fer-me ric. Ho he promès a la Florineta, i ho compliré.

En Bolitx volgué saber qui era la Florineta, i quan ho sabé, es mirà en Virolet amb molt més respecte, car li causava admiració que un xicot com aquell hagués fet semblant promesa i estigués tan fermament disposat a complir-la.

En Bolitx també tenia els seus ideals i esperava poder col·locar-se aviat a bord d’un vaixell de vela, el capità del qual li tenia ofert prendre’l tan aviat com hi hagués un lloc vacant.

En Pere Virolet estava molt agraït a en Bolitx, i, afectuós com era, es pot dir que ja l’estimava com si li fos germà.

—Mira, Bolitx —li deia—. Quan torni ric de l’Amèrica, em recordaré de tu i et recompensaré les teves bondats.

En Bolitx havia de fer esforços per no riure en sentir aquests propòsits, car ell no creia que aquell pastoret pogués anar a Amèrica, ni molt menys que pogués tornar-ne ric.

Això vol dir que tot el que feia, ho feia de bon grat i amb tot desinterès.

Així passaren uns quants dies. En Virolet no es movia en tota la jornada del port, encantant-se davant dels vaixells i contemplant amb veritable interès les operacions de càrrega i de descàrrega.

Els seus ulls, admirats, envejaven els passatgers que, tots carregats de fato, pujaven per la palanca dels vapors, per a emprendre llargs viatges, i, amb tot i el seu esperit optimista i alegroi, sentia el pobre Virolet un si és no és de desesperança en pensar en la impossibilitat en què es trobava de fer com ells.

Aleshores, el seu pensament i el seu cor se n’anaven vers la masia i recordava les hores dolces que passava amb la Florineta i els porquets. Dels renys, ni se’n recordava; i a voltes se li ocorria pensar que havia fet una criaturada d’abandonar aquella vida de porquerol per a anar darrera d’allò incert.

Però això eren uns instants de defalliment, que no duraven molt. La idea, aquella idea primera, no l’abandonava pas, i amb tot i les momentànies vacil·lacions, estava ben decidit a no tomar a la masia, mentre no pogués comparèixer-hi en condicions que el fessin digne de sol·licitar la mà de la dolça Florineta.

En pensar en ella, li tornaven les energies, i tot era afinar l’enginy per a trobar una manera de vèncer el cúmul de dificultats que li privaven de portar a terme la seva genial pensada.





ENTERRAT EN VIDA




N dia en Bolitx se li presentà dient-li que ja no podria ajudar-lo més, ni seria possible donar-li més pa.

La causa era que en Bolitx havia trobat l’esperada col·locació al vaixell de vela, en qualitat de grumet o gat de mar, i dins de dos dies havia d’embarcar-se.

En Virolet, desconeixedor de les formalitats d’a bord, li digué:

—Millor; així jo podré venir amb tu, i hauré sortit amb la meva.

—Oh, això no pot ésser —li respongué en Bolitx—. Les places de grumet són molt buscades. Mira, jo feia més d’un any que la tenia demanada.

—I això què hi fa? —insistí en Virolet—. Jo vull venir amb tu.

—No pot ésser, et dic. El capità no ho voldrà.

—No sé per què.

En Bolitx bé prou s’esforçà a fer comprendre a en Virolet que allò que pretenia no era possible, però no aconseguí pas convèncer-lo; i tant insistí i en tanta de manera, que finalment, en Bolitx, per a poder demostrar-li la impossibilitat del que desitjava, l’acompanyà a veure el capità del vaixell, el qual es negà en absolut a acceptar-lo a bord, al·legant que la dotació era completa i que estava prohibit per la llei embarcar ningú més.

En Virolet es quedà tan pansit i tan desanimat, que en Bolitx es compadí d’ell, i a ben segur que, si hagués estat a la seva mà, totes les dificultats hauria aplanat, per tal que el seu amic pogués sortir amb la seva.



Tot moix i capbaix, en Virolet s’encaminà vers la palanca per a sortir d’aquell vaixell on tant li hauria agradat poder-se quedar. En Bolitx anava al seu costat, consolant-lo i aconsellant-li que se’n tornés a la masia.

Però tan bon punt anaven a posar el peu a la palanca per a baixar, hagueren de fer pas a un camàlic que pujava carregat amb un bagul de grans dimensions.

En Virolet estrenyé violentament el braç del seu amic, i exclamà:

—Macatxo l’ull d’un rave sec!

—Què et passa ara?

—Ja t’ho diré. És que se m’ha ocorregut una idea.

—Quina idea t’ha vingut?

—Veus? Les coses que van dins d’aquest bagul bé fan el viatge de franc. Doncs, jo podria ésser una d’aquestes coses.

—No t’entenc.

—Vull dir, que si jo pogués ficar-me dins d’un bagul així, ja tenia el problema resolt.

En Bolitx se’l quedà mirant, no sabent si riure’s de semblant proposició o si admirar-se de tanta gosadia.

—No veus que t’ofegaries ací dintre?

—I ca!

—A més, com l’obriries aquest bagul?

—Home, alçant la tapa.

—Això és molt difícil.

—Ja ho veurem.

—Després, això que tu vols fer, pot perjudicar-me si t’arribessin a descobrir.

—No tinguis por. Mira, tu vés-te’n, i jo em quedaré amagat darrera d’aquell feix de cordes.

Així ho va fer, mentre en Bolitx es posava a les ordres del segon per a començar a exercir el seu càrrec.

En Virolet es posà en observació, pensant que per fi havia ja sortit amb la seva, car suposant que no li fos possible ficar-se dins del bagul, com havia pensat, estava disposat a amagar-se al forat més reduït que trobés al vaixell abans que abandonar-lo.

Des del seu amagatall veié un home gros i una dona que seguien darrera del camàlic que portava l’equipatge.

Quan aquest hagué deixat el bagul a coberta, els mossos del vaixell anaven a carregar-lo per a baixar-lo a la bodega, que és el lloc destinat al gros bagatge, però així que anaven a emportar-se’l, l’amo del bagul digué:

—Espereu-vos, que vull treure uns quants abrics, per si la dona tingués fred.

Els mossos es retiraren i l’home l’obrí i en tragué unes mantes.

Després abaixà la tapa, i el cor d’en Virolet va fer un salt en veure que impensadament s’havia deixat les claus al pany.

No cal dir que no va perdre la primera ocasió que se li presentà per a realitzar el seu atrevit propòsit.

Tan bon punt els amos del bagul giraren l’esquena, en Virolet eixí del seu amagatall, més ràpid que la lluïssor d’un llampec, alçà la tapa i es ficà a dintre, tornant a tapar tot seguit.

Sort que va anar tan de pressa o si no l’atrapen, puix que immediatament comparegueren els mossos i, agafant el bagul a pes de braços, el baixaren al fons del vaixell, a la bodega, on l’estivaren entre altres maletes i baguls.

Pel camí, en Virolet sentí que els mossos deien:

—Noi, que pesa!

—Sembla que hi hagi un ase mort.

—Moltes gràcies —murmurà en Virolet des de dins.

Un dels mossos, en sentir-ho, deixà anar sobtadament el bagul, la qual cosa produí a en Virolet un nyanyo bastant considerable.



—Què tens ara? —féu l’altre mosso en veure l’espant del seu company.

—No ho has sentit?

—Què?

—Una veu que sortia d’ací dins.

L’altre esclatà en una forta riallada, mofant-se de la por del seu company.

—Tu riu tant com vulguis, però jo he sentit una veu.

—Bah, bah! Agafa i portem-lo a baix.

Afortunadament aquest incident acabà així, no tenint cap conseqüència l’acte imprudent d’en Virolet.

Com ja dèiem, el bagul quedà col·locat al fons de la bodega, però amb tan mala sort, que al seu damunt hi estibaren una pila de maletes, baguls i altres equipatges, la qual cosa impossibilitava a en Virolet d’obrir la tapa de tant en tant per a prendre aire.

L’infeliç enterrat així en vida, començà a experimentar la manca d’aquest element vital. Cada badall que feia li engrandia la boca un pam, i el que era pitjor és que dins del bagul es sentia una fetor de naftalina capaç d’asfixiar un elefant.

—Vejam si hauré fet una rucada! —pensava en Virolet—. Tanmateix seria molt poc airós morir ací com un gosset, tenint tan grans ideés a realitzar.

I sentint que per moments la respiració se li feia més difícil, pensà en la Florineta, en la masia, en l’aire pur de les muntanyes, i ja anava a penedir-se d’haver-se’n anat d’allí, quan una resta d’energia es despertà en el seu esperit.

—Bah, bah! Jo no vull morir ací encaixonat! —exclamà—. El meu amic Bolitx ja es deu haver oblidat de mi, i quan li torni la memòria ja em trobaria més encarcarat que un ninot de cartró.

I reunint les forces que li quedaven, apuntalà l’espatlla contra la tapa del bagul i començà a empènyer-la, amb el propòsit d’obrir-la sols fos un parell de dits.

Les primeres temptatives resultaren inútils, però en Pere Virolet no era dels que cedeixen al primer obstacle, i en veure que no podia fer moure el feix de bagatges que hi havien apilotats al seu damunt, redoblà encara el seu esforç, en tanta de manera que, d’una embranzida, féu trontollar tot el munt de maletes, capses de capells, cistells i paquets que s’esqueien damunt la tapa del bagul, rodolant tot per terra, amb tal terratrèmol, que la tripulació, amb el capità al davant, acudí tot seguit a la bodega, creguts que el vaixell s’havia estavellat.

En Virolet, després d’obrir repetidament la tapa per a fer provisió d’aire, es quedà allí més quiet que un conill malalt, i escoltà amb curiositat el que passaria.

El capità, en veure tot aquell enrenou, renyà seriosament els mossos, culpant-los d’haver fet malament la pila, i ordenant que tornessin a fer-la al seu davant.



Com es pot suposar, quan en Virolet sentí això, no tingué pas ganes de riure, car li féu la mateixa gràcia que si li haguessin clavat una clatellada.

Però ell no comptava que en Bolitx també hi havia acudit i que endevinava tot seguit la veritable causa d’aquell desori; per la qual cosa, fent veure que ajudava els mariners a refer l’estiba, pogué alçar un xic la tapa del bagul, posant-hi una bona falca que li vingué a mà, i així quedà el bagul obert, sense que ningú se n’adonés, gràcies a la mitja fosca que regnava a la bodega.





TERRIBLE NAUFRAGI




O cal dir que en Bolitx s’havia portat com un bon amic, i que seguí comportant-s’hi cada dia, no oblidant-se ni un moment del seu, company, i portant-li amb afectuosa sol·licitud una part dels seus dinar i sopar, que introduïa fàcilment pel badall de la tapa del bagul.

Cada nit, a l’hora d’anar a dormir, en Bolitx s’escorria cap a baix a la bodega per a parlar una estona amb en Virolet, i assabentar-lo del que passava a bord.

I no era sols menjar el que li donava, sinó també conversa, cosa que plaïa tant com el menjar al voluntari presoner.

Un dia, o més ben dit, una nit, en Bolitx li anà amb l’estupenda notícia que el vaixell no anava a Amèrica.

Podeu comptar l’estupefacció del nostre petit aventurer en saber que tots els seus plans eren esbullats i que tots els sacrificis, resultarien inútils.

—Malviatge la berruga d’un lloro vell! —exclamà—. Doncs, on va aquest vaixell?

—Va a l’Àfrica.

—I, on és això?

—Mira, si m’ho dius t’ho diré.

—Que és allí on hi ha moros?

—Crec que sí; però nosaltres anem pel cantó més salvatge.

—Vaja uns gustos!

—Ja veuràs; crec que allí s’hi troba cafè i cacau a bon preu, i per això hi anem a carregar.

Amb aquestes notícies, en Virolet semblà que es tranquil·litzava un bon tros, encara que el fet de no anar a Amèrica el contrariava de debò, car ell tenia entès que sols a Amèrica es pot fer fortuna.



—Bah, bah! Anem a l’Àfrica, doncs. Veurem quina mena de país és aqueix.

—Això ja ho veurem si ho veuràs —digué en Bolitx.

—Què vols dir?

—Vull dir que no sé com t’ho arreglaràs per a sortir d’ací.

—Molt senzill. Sortiré tan bon punt arribarem.

—Sí, però el capità t’agafarà i et ficaran al poltre.

—Què és això?

—És un calabós on tanquen els delinqüents.

—Però jo no he fet res.

—No poc; has viatjat sense pagar bitllet, i això és un delicte:

—Vaja un delicte! Diferent que els hi hagués ocupat el lloc d’algun passatger, però ja veuràs com jo li explicaré al capità que ací no els feia nosa, tant ben plegadet dins del bagul com si fos un llençol.

—No en trauràs res; el capità és un home molt rigorós i no t’escoltarà.

—Malament! Així, doncs, no m’espera altra cosa que sortir d’ací per a tornar a encaixonar-me al calabós? Per arribar a aquest resultat, més m’hauria valgut no embarcar-me.

—Ja t’ho deia jo.

—En fi; no en parlem més, i ja ho veurem quan arribarem a l’Àfrica.

Malgrat la característica despreocupació d’en Virolet, massa comprenia que en Bolitx tenia raó i que li seria difícil sortir d’allí d’amagat. Això li causava certa angoixa, car en realitat era molt trist fer un viatge tan ensopit per a tornar al mateix lloc on havia embarcat.

Però en Virolet no comptava que, anant per mar, no es pot tirar mai cap pla.

Fins aquell moment el vaixell havia navegat amb tota felicitat: vent en popa, mar plana i temps segur; però, tot d’una, el temps canvià, i el vaixell, que fins aleshores havia anat llisquent com un patí, començà a gronxar-se, sense tenir gens de consideració al pobre Virolet, que rebia cada sotrac i cada cop que li feia veure les estrelles, això sense comptar el mareig que li produïa aquell vaivé continuat.

El vaixell resistí, de primer, el temporal; però, durant la nit, el vent redoblà i, malgrat els esforços de la tripulació, se n’emportà una vela, mentre un violent cop de mar arrencava el timó.

Amb tan deplorables condicions, el vaixell anà navegant fins a mitja nit, sense rumb ni direcció fixa, saltant com un peix boig i fent cada bot que si arriba a ésser cavall en lloc de vaixell, de segur que guanya el premi en el concurs hípic.

En Virolet, dins del seu bagul, començà a arrufar el nas.

—Això veig que va augmentant —deia filosòficament—. A veure si en lloc de morir ofegat per falta d’aire, ara moriré ofegat per sobra d’aigua.

Feia més anguniosa la seva situació el fet que en Bolitx no l’havia anat a veure d’ençà que el temporal havia començat; i això era degut a què, per ordre del capità, tota la tripulació es trobava a coberta, maniobrant constantment i procurant defensar-se de les escomeses terribles del vent i de les ones, per la qual, cosa no li fou possible a en Bolitx fer les acostumades visites al seu amic.

Pel de més, el temporal anava augmentant, augmentant. L’única esperança que el capità tenia era que cap a la matinada el vent amainés, però també aquesta esperança resultà fallida, car a la matinada, l’aspecte que oferia el mar era dels més imponents.

Els tripulants ja no podien aguantar-se a la coberta, i el mateix capità hagué de lligar-se al pont per a no ésser emportat per les onades.



L’home mirava més ferreny que mai, car preveia el moment en què el vaixell quedaria estavellat.

Aquest moment no trigà gaire a arribar.

Un cop de mar més violent que els altres, agafà el vaixell de gairell i el partí en dues meitats.

Els homes, esverats, s’arraparen a les fustes, mentre els més valents s’afanyaven a tirar les barques de salvament i els salvavides a l’aigua.

El capità fou el darrer d’embarcar, quan ja no quedava a bord ni una persona.

En Bolitx, tement pel seu amic, intentà baixar a Ja bodega, però, qui sap on era la bodega! El vaixell, partit en dues meitats, havia perdut les escales, la càrrega i tot el que duia.

Davant la impossibilitat absoluta en què es trobava de portar socors al seu infortunat amic, en Bolitx tingué el temps just de ficar-se un salva-vides i d’arrapar-se a un tros de fusta, al mateix instant que les ones engolien la resta del vaixell.





QUE HA PASSAT?




UAN fou dia ple, el mar es tranquil·litzà bon xic. El cel s’aclarí també bastant, i àdhuc el sol lluí damunt de les ones, ja més amansides.

Les barques de salvament havien desaparegut, i això feia creure que amb l’esforç de tots els homes havien aconseguit fugir de la regió tempestuosa, a la recerca d’una costa de refugi, car el capità, malgrat el que havia passat, no havia perdut l’orientació i duia la brúixola a la butxaca.

Sols quedava al lloc del naufragi un escampall de fustes i d’estelles, veient-s’hi surar tota mena d’objectes que havien estat a bord.

Entre tot això, en Bolitx s’aguantava ferm, amb el salva-vides a mig cos, i ben agafat a la post salvadora que havia arreplegat al moment del naufragi.

Sol, enmig de tanta destrossa, el pobre Bolitx sentí que ell cor se li encongia, i no podent resistir l’angoixa que aquell espectacle li produïa, esclatà a plorar.

—Pobre de mi —s’exclamava—. Tots s’han salvat llevat de jo, que ací hauré de morir de fam, i de l’infeliç Virolet que, a hores d’ara, ja deu haver fet a tots.

El silenci més paorós acollí aquest plany de l’infortunat nàufrag; mes a la poca estona, el seu cor ressentí una commoció profunda. Cregué haver-li semblat que el cridaven pel seu nom.

Escoltà un instant i tornà a caure postrat damunt de la post que l’aguantava, en veure que s’havia enganyat.

Havia estat segurament una il·lusió, un desvari, provocat pel seu estat d’excitació i per la debilitat que tenia…

Però encara no havien passat dos minuts que tornà a sentir, aquesta vegada més clarament, aquella mateixa veu que el cridava:

—Bolitx, Bolitx!

Mirà a tot el seu voltant i no veié ningú; però, havent tornat a sentir el seu nom, s’hi fixà bé, i a uns metres de distància veié un escampall de caixes i maletes, entre les quals es destacava un bagul.

Doncs bé; de dins d’aquell bagul sortia la veu que el cridava. No li cabia ja dubte, i es posà a nedar per a-atansar-s’hi, tot pensant que bé podia ésser en Virolet el que així es feia sentir.

En Bolitx era bon nedador i amb poques braçades arribà fins al bagul; mes la seva confusió fou extraordinària quan es trobà que el bagul era tancat.

Provà d’obrir-lo, però no li ho fou possible; i ja anava a tornar-se’n, quan la tapa del bagul s’obrí i la cara riallera d’en Virolet hi aparegué.

—Ah, ah, ah! —rigué del posat de sorpresa que feia en Bolitx.

—Ets tu? —féu aquest, no creient allò que els seus ulls veien.

—Sí, home; jo mateix.

—I què fas ací?

—Home, tu diràs; em passejo.



En Bolitx no sabia si havia de sorprendre’s més de retrobar el seu amic, després de tan terrible naufragi, o de la descomunal desimboltura d’en Virolet, que s’estava rient en tan dramàtica situació.

Sobtadament, en Bolitx es mirà esglaiat el seu amic. Una terrible idea se li acabava d’ocórrer en aquell instant. Cregué que en Virolet s’havia tornat boig a causa de l’esglai que devia haver passat.

—Vaja, Virolet, no riguis, que em fas molta pena, Que no et trobes bé?

—Ara més bé que mai! Ací un home respira.

—Però, no et fa mal el cap?

—No, noi, no. Més aviat és l’esquena, que està un xic adolorida de tan estar encorbat ací dins.

—De debò no et fa mal?

—No, home, no. Quina mania a voler que em faci mal el cap!

—I el cervell?

—Em penso que t’has tornat boig, Bolitx!

—Això pensava jo de tu, Virolet; i per això et feia aquestes preguntes. Així, doncs, no t’has tocat del bolet?

—No, noi. I tu?

—Jo, tampoc.

—Ai, gràcies a Déu!

L’alegria d’aquells dos amics en retrobar-se, no tingué fi ni compte, sobretot quan quedaren ambdós ben convençuts que estaven en possessió del seu cabal judici.

Però en Bolitx encara havia de tenir una nova sorpresa, que fou majúscula, quan en Virolet, traient el seu cap del bagul, i obrint completament la tapa, li preguntà, amb la mateixa cara que si li preguntés quina hora era:

—Que saps el que ha passat ací? No veig el vaixell enlloc i, en canvi, observo que per ací suren molts trastos.

—Però, tu no saps el que ha passat?

—Home, si ho sabés no t’ho preguntaria. Jo sols sé que ja estava tip d’estar-me dins d’aquella bodega, sobretot d’ençà què el vaixell es començà a gronxar. Tinc tot el cos ple de blaus.

—I tu no et vas adonar que el vaixell s’enfonsava?

—Ja veuràs; ja m’ho va semblar que devia ocórrer alguna novetat, perquè després d’un sotragueig insuportable, em vaig sentir caure damunt d’alguna cosa tova, que segurament devia ésser l’aigua, perquè vaig sentir, xap!

—I aleshores, què et va passar?

—Oh; com si el bagul fos una pilota, va començar a saltar, ara enfonsant-se, ara tornant a botar, fins que, havent obert un xic la tapa per a veure on era, m’entrà una glopada d’aigua més salada que una arengada sense oli.

Aleshores vaig comprendre que em trobava al mar a mercè de les ones. I ja t’asseguro jo que estaven de broma aquelles onades, perquè de giravolts me n’han fet donar tants, que he acabat per no saber si el meu cap era el bagul o si el bagul era el meu cap; vull dir que acabava per fer-me l’efecte que la closca se m’havia tornat de fusta.

Després, tot d’un plegat, les onades s’han apaivagat, i no pots figurar-te com he fruït en sentir-me tan dolçament gronxat sense que em fessin pagar res.

He obert la tapa una miqueta i aleshores he vist tot aquest enrenou, i entre l’enrenou m’ha semblat veure’t. Per això t’he cridat.

En Bolitx acabà per riure de bona gana, puix que cal pensar en la gràcia i l’expressió amb què en Virolet contava totes aquestes coses.

Després d’això, en Bolitx li explicà com havia ocorregut el naufragi i el perill en què havia estat de morir, car amb l’afanyi de baixar a la bodega per a salvar el seu amic, no arribà a temps de prendre lloc a les barques de salvament.

—Saps què penso ara, Bolitx?

—Què penses?

—Que t’estàs mullant les calces i les sabates.

—Ja fa temps que ho sento.

—Vols venir ací amb mi?

—No pot ésser, perquè em sembla que aquest bagul no ens aguantaria.

—Provem-ho.

—I si se’ns gira?

—No es deurà girar, provem-ho.

Amb totes les precaucions, en Bolitx entrà a dins del bagul i observà que els aguantava bastant bé, car amb el que s’enfonsà amb el pes d’en Bolitx, encara faltava un pam per arribar la vora del bagul a flor d’aigua. A més, amb la tapa ben oberta, aquesta s’estintolava també damunt de l’aigua i ajudava a l’estabilitat de la nau i improvisada.



Asseguts un davant de l’altre, els dos amics es van sentir completament feliços, especialment en Virolet, que es veia lliure de l’esclavatge de la bodega i de la por d’ésser descobert.

La mar, absolutament tranquil·la, semblava complaure’s a gronxar suaument aquells dos infants, damunt del seu llom ondulat.

Un lleuger corrent els anava apartant del lloc del naufragi, i observant-ho en Bolitx, se li ocorregué agafar algunes fustes que passaven surant pel seu cantó, car preveia que els serien molt útils si podien fer-les servir de rems.





BON HUMOR I GANA




N Virolet, tot mirant-se el seu amic que estava un xic ensopidot, li va dir, sobtadament:

—Saps en què penso, ara?

—M’ho figuro; penses en la Florineta.

—Això ho endevinaràs sempre, perquè sempre hi penso. Però ara no volia dir això; ara estava pensant en les patates bullides que cada matí abocava a la menjadora dels porquets. Noi, si ara les tinguéssim!

—No parlis de menjar, Virolet, perquè encara em creix més la gana.

—Cantem i ens fugirà; perquè diuen que qui canta, la gana espanta.

—No estic pas per cantar. Els meus pensaments són molt tristos, Virolet, puix que veig que no podrem resistir ni un dia més sense menjar.

—Doncs, què vols fer-hi…? Calla! I per què no mirem de pescar quelcom?

—No tinc ham.

—Home, no en cal pas. Justament he tingut aquesta idea perquè he vist passar tot un ramat de peix petit quasi a flor d’aigua.

—I com el pescarem?

—Ai, macatxo la manxiula d’un peix fresc! En tot trobes taps, tu. Ara ho vas a veure com ho farem.

I traient-se ràpidament una sabata, la mantingué cosa de cinc minuts dins de l’aigua. En treure-la, havia pescat dos peixos.

A en Bolitx li tornà el bon humor, tant perquè veié l’èxit de la temptativa, com per l’acudit que havia tingut de pescar amb la sabata.

Una altra dificultat se li ocorregué a en Bolitx.

—Com ens els menjarem aquests peixets? Crus?

—Si cal, sí; però jo tinc també solució per a aquest problema.

—Quina solució?

—Ja veuràs. Mentre durava el temporal, vaig notar que la meva part del darrera estava molt consentida. Efectivament, amb el remeneio de les onades, no sé quina mena d’objecte cantellut se m’havia anat a col·locar dessota mateix del meu… seient.

Tan bon punt ha calmat el tràngol, he fet per treure’m aquella nosa, i, i saps què hi he trobat? Un fogonet d’esperit de vi.

—Sí, però no podrem encendre’l.

—Macatxo la llúpia d’un gos borni! Sempre crides el mal temps, tu! Podrem encendre’l, perquè al fons del bagul hi ha roba, i entre la roba hi ha una americana, i a l’americana hi ha una capsa de llumins.

—Però, com has pogut trobar tot això, si amb prou feines et podies bellugar ací dins?

—Que no m’hi podia bellugar? Fins un vals i tot hi he ballat. I ha estat en un d’aquests barreigs, que em feien anar tan aviat damunt de la roba com la roba damunt meu, que casualment m’ha vingut a la mà la butxaca d’aquesta americana amb la capsa de llumins. D’altres coses hi deuen haver, solament que no he pogut mirar-ho.

—Saps què penso, ara? —li preguntà en Bolitx.

—Què penses?

—Que tu ets un noi de molta fortuna.

—Ja ho crec. No porto ni un cèntim a l’armilla.

—Vull dir que ets un noi de sort, puix que vaig veient que tot et surt més bé que no vols.

—No me’n queixo pas; però si Déu m’ajuda és perquè tota la meva vida he estat un fidel complidor dels seus preceptes, i no he mancat cap diumenge a missa, ni he deixat de confessar un cop cada mes, tal com el senyor Rector del meu poble m’ho tenia dit.

—Jo també he estat sempre bon noi, creient i piadós, i en canvi no tinc tanta sort com tu.

—Oh, no ho estranyis; és que tu, ets sol a pregar.

—Què vols dir?

—Que tu no tens cap bona amigueta que es digui Florineta. Ella, n’estic segur, d’ençà que sóc fora no fa més que encomanar-me a Déu i a la Verge; i les pregàries d’una noia tan bona i tan gentil com la Florineta, no es perden pas pel camí, sinó que van directament al cel.



En Bolitx no va respondre, però és ben segur que en aquell moment es penedí de debò de no tenir també una bona amigueta que pregués per ell.

Amb tota comoditat, car la tapa oberta del bagul els servia perfectament de taula, tragueren el fogonet, l’encengueren i van coure-hi els dos peixos a la brasa.

Els trobaren tan bons i tan gustosos, que tot seguit, quasi sense posar-se d’acord, ambdós es tragueren les sabates i les mantingueren una bona estona dins de l’aigua.

El resultat fou esplèndid, puix que entre les quatre sabates pescaren dotze peixets, que foren també fets a la brasa i menjats tot seguit.

Amb el ventrell un xic més ple, els dos amics es sentiren més contents i animats, i decidiren posar-se a bogar amb ajuda de les fustes que havien recollit, acordant seguir la direcció d’aquell lleuger corrent d’aigua que s’havia iniciat, confiats que en algun lloc els portaria, o almenys que no els seria tan fatigós de remar, car el corrent els ajudava un bon xic.



Així acabaren de passar el dia, i quan vingué la nit, no havien encara trobat terra, ni havien vist cap vaixell que pogués recollir-los, ni cap vestigi que els pogués fer esperançar que la costa no era llunyana.

—Bé, noi; no ens hi amoïnem —digué en Virolet—. Encomanem-nos a Déu, i dormim si podem, que demà serà un altre dia.

Així ho feren, i tingueren tanta traça a col·locar-se capiculats, que amb tot i el lloc tan reduït, ambdós pogueren descansar al fons del bagul, quedant adormits com uns santets.





TERRA!




A tenia raó en Bolitx en dir que en Virolet era un noi de sort. Diem això perquè després d’una nit esplèndida, durant la qual van dormir profundament, gronxats amorosament per les ones, esdevingué el nou dia tan venturós, que la primera cosa que els seus ulls veieren, en despertar-se, fou la terra desitjada.

El primer que tingué la joia immensa de veure l’ansiada costa, fou en Bolitx, car ell fou el primer que es despertà.

Clarejava tot just i el mar dormia dessota una boira lleugera que el ventijol feia córrer.

En Bolitx obrí els ulls i esguardà tot el seu entorn, sense cap confiança de veure terra. Tant era així, que en albirar la costa rocosa a través de la boira, no donà crèdit als seus ulls, creient més bé que es tractava d’una visió òptica produïda pel miratge, que no pas d’una realitat.

Però a mesura que el vent va anar enduent-se els vapors, va anar veient que aquella ombra esdevenia més visible, i prenia forma als seus ulls; i el seu cor aleshores s’obrí a l’esperança.

Al cap de pocs moments, ja no li quedava cap dubte. Efectivament, allò era la costa, una costa brava, cantelluda, constituïda per grans masses de roca, del peu de les quals partia una petita platja.

L’alegria que en tingué en Bolitx no pot pas explicar-se. Ho veia, quasi ho palpava, i li semblava increïble.

Entretant, en Pere Virolet roncava igual que si es trobés al llit més tou del món.

—Apa, Virolet, desperta’t! —li cridà.

Però l’ex-porquerol no es donava per entès, tan profundament i tan de gust dormia.

—Virolet! Desperta’t! Mira que toquem terra! —insistí en Bolitx, tot sotraguejant-lo.

En Virolet obrí un ull. Després badallà llargament, s’estirà de braços, i quan hagué fet totes aquestes operacions, mirà casualment vers la costa i exclamà:

—Macatxo! Home, m’ho podies dir que tocàvem terra!

—Fa un quart que no et dic altra cosa, Virolet. Tenim terra a la vista.

—I com ha estat això?

—Mira; si m’ho dius, t’ho diré.

—Vull dir, com és que tens terra als ulls És que t’ha entrat alguna brossa?

—No, home! Això és un terme de la gent de mar, que quan veuen terra, diuen, «terra a la vista».

—Ah! Ja comprenc. Però, ara cal saber quina mena de terra és aquesta. Caldria assabentar-nos de quin país és, perquè, pel que es veu, no ofereix grans atractius aquesta costa abrupta.

—Això ho sabrem en desembarcar.

—Ja m’ho figuro, però abans em sembla molt prudent que esmorzem un xic, perquè jo, quan em llevo, sempre tinc gana i ací no hi ha la Florineta que em tingui preparada la sopa i l’amanida de tomàquets i cebes.

—Potser a terra trobaríem fruites.

—Potser sí; però entre una suposició i una certitud, més m’estimo el cert. Amb això, deixa’m la sabata, per veure si pesco quelcom.

Així ho féu, però tantes vegades com va treure la sabata, la va treure buida.

—Vatua l’orella esquerra d’un porc pansit! Es veu que el peixet no abunda per aquests varals. Anem més enllà.

Amb l’ajuda de les fustes, bogaren vers un altre cantó de la costa, i es trobaren en una mena de golf, en el qual sobreeixien una pila de petites illes de roca.

—Ai, que és bonic això! Ací em sembla que farem peix.

Tornà a endinsar la sabata, però en el mateix instant hagué de retirar apressadament la mà, tot prorrompent amb un crit esglaiador.

—Què et passa, Virolet?

—No ho sé; però es veu que per ací dins hi ha algú que té més gana que jo, perquè tan bon punt he endinsat la sabata, me l’ha presa d’una queixalada; i el pitjor és que si no arribo a ésser amatent a treure la mà, se m’emporta els dits i tot.

—Vaja un cas més estrany —féu en Bolitx—. Què diantre deu ésser això?

—Té; mira, ací ho tens —li contestà en Virolet, i li assenyalà l’enorme boca d’un caiman que sortia a flor d’aigua—. És aquest mort de fam que té més boca que tota una família de cessants.

—Verge Santíssima! És un caiman! —cridà en Bolitx, horroritzat—. Sembla mentida que bromegis amb una cosa així. Ara sí que estem perduts!

—Perduts? Ara que hem trobat terra? —va respondre en Virolet, amb la calma més gran.

—No veus que aquest animal se’ns menjarà?

—Això ja ho veurem. Ves que provi d’atansar-se gaire, que li clavo una puntada de peu…

—Guarda-te’n, Virolet; ja pots estar segur que se te’l menjaria.

—Doncs, què s’ha de fer quan es presenta un personatge així?

—El millor és fugir i desembarcar —respongué en Bolitx.

—Apa, doncs; no perdem temps.

Ambdós es van posar a remar amb l’intent d’apropar-se a una platja a propòsit per a desembarcar, però tan bon punt hi arribaren prop, els sorprengué un bramul terrible.

—Raves i pastanagues sofregides! —exclamà en Virolet—. Això és un tigre!



Efectivament, acabava d’aparèixer a la platja una enorme fera.

—Manoi, quines dents tan esmolades que ensenya!

—Déu ens valgui!

—No t’amoïnis, Bolitx. Més val que ens hagi sortit ara, que no pas que se’ns hagués presentat quan ja haguéssim pres terra. Saps què podem fer? Anem a desembarcar a aquella petita illa que és prop de la platja, i des d’allí podrem inspeccionar el tigre sense perill.

Però no comptaven que el caiman no els havia deixat de vista i els anava perseguint, tot esperant el moment oportú per a clavar dentada al primer descuidat.

Això va fer que d’un xic més els arreplega al moment que anaven a desembarcarien la petita illa. Sort que a en Bolitx li caigué la gorra a l’aigua, i el caiman, en abraonar-s’hi, es va deixar veure.

—Hola, hola! —va fer en Virolet—. Així estem? És dir que ens has agafat tanta simpatia que no ens vols deixar? Valga’m la cua d’un peix llunàtic! Entre uns i altres ens voleu acabar la paciència.

—Ai, Virolet! Ara sí que ja podem acomiadar-nos.

—Per què? Que te’n vas de viatge?

—No; vull dir que d’aquesta no en sortirem pas. D’una banda, el caiman que ens està espiant per a menjar-nos, i de l’altra, el tigre que no ens permet salvar-nos per terra.

—Bé, home! És clar que estan molt més segurs els que en aquest moment es passegen per les Rambles de Barcelona, però no cal desesperar-se. Un caiman i un tigre no són prou per a fer-me por.

—Ai, Virolet, que la teva valentia ens perdrà!

—No somiquis i deixa’m fer.

—Ai, ai, ai, que ens mastegaran!

—Mira, demana’ls que se t’empassin sencer.

—No facis broma, Virolet, en aquests moments tan terribles.

—Bah; no t’impacientis. Si Déu vol, de tot ens sortirem.

—Ai, tant de bo; però molt em temo que t’equivoquis.

—És qüestió de rumiar un mitjà. No em diguis res i deixa’m pensar una estona.

En Bolitx obeí, però li costava no poc esforç aguantar-se una exclamació cada vegada que el cocodril o el tigre feien un moviment, per petit que fos.

Per la seva part, en Virolet se’n rumiava una, i segurament no devia ésser molt fàcil de trobar la solució per quant l’estona anava passant i res no es decidia.

Finalment, en Virolet, com si s’hagués ja format un pla, digué:

—Remem cap aquelles roques voreres a la platja, però sense tocar-hi, perquè el tigre podria arribar-hi.

Així ho feren, i observaren que el caiman els anava seguint.

—Què et proposes fer? —li preguntà en Bolitx.

—Em proposo una cosa que, si em surt bé, em sembla que riurem.

—Qui pensa en riure ara!

—Sí; no t’ho prenguis així!

Sense explicar al seu amic el que es proposava, va agafar una de les fustes que els servien de rem i, clavant un cop en un angle del bagul, en féu una estella.

—Aquesta estella serà la nostra salvació —digué, tot mostrant-la a en Bolitx—. Ara no hem de fer més que esperar una ocasió oportuna.

I l’animós Virolet es posava a l’aguait i mirava constantment dins de l’aigua, sense fer cap cas ni preocupar-se gens del tigre, que seguia llançant els més terribles udols a poques passes d’ells.





CAL TENIR PIT!




ÉS de mitja hora durà l’aguait. Durant aquesta estona, en Virolet tingué temps de pensar en la Florineta i en els porquets que eren les seves dues grans afeccions.

En aquella ocasió bé li calia pensar-hi, car sota la calma aparent de que feia gala, en Virolet comprenia prou bé que allò que es proposava fer era una acció atrevida, perillosa i temerària que podia costar-li la vida. Per això, abans de portar-la a terme, invocava els seus majors afectes. No havia volgut dir res al seu amic de la seva pensada, puix que era més que segur que en Bolitx s’hauria oposat amb totes les seves forces que la portés a terme.

Doncs feia, com hem dit, prop de mitja hora que estava a l’aguait, quan el cocodril es remogué dessota l’aigua.

En Virolet no féu més que ficar i treure ràpidament la mà, i tot seguit les barres descomunals del cocodril sortiren a fora d’aigua, i mostraven la seva esplèndida dentadura, presta a engolir aquella mà atrevida que s’havia permès cercar-li bronquina. Però en Virolet estava ja amatent, i enarborant l’estella que tenia fortament agafada pel bell mig, l’introduí verticalment dins la boca del monstre, amb totes les seves forces, i endinsant tot el braç a la gola.

El cocodril, pensant-se tenir ben segura la presa, anà per cloure les barres sobtadament i així agafar el braç d’en Virolet, però l’estella li privà de cloure-les per complet, quedant, en canvi, clavada una punta al paladar i l’altra punta al baix de la boca, de tal manera, que el ferotge animal no pogué ni obrir-la ni tancar-la ja més.



Tot això, que per a contar-ho m’ha calgut gastar una pila de ratlles, ocorregué en un instant. Tan ràpid fou, que en Bolitx sols tingué temps de fer un ah! que començà amb esglai i acabà amb satisfacció; vull dir, que amb el sol temps de fer l’exclamació, l’operació quedà començada i acabada.

Però en Virolet no estava satisfet encara, com es veurà.

—Vaja; no em puc queixar de la primera part, però cal acabar la cosa —digué, contemplant la boca oberta del cocodril.

—Virolet, ets un xicot extraordinari! —exclamà en Bolitx, entusiasmat.

—No s’admeten felicitacions encara. Veus? Ara he aconseguit col·locar dins d’aquesta gola un agafador o nansa.

—Què vols dir?

—Home, que no ho has comprès? En la forma que ha quedat aquesta estella, puc agafar el cocodril, ficant-li el braç a la boca, sense por que em mossegui.

—És cert. I amb això, què faràs?

—No trigaràs gaire a veure-ho, però m’hi has d’ajudar.

—Què cal fer?

—Agafar el cocodril i arrossegar-lo a la platja.

—I això per què?

—Home, que ja no et recordes del tigre?

—Massa que me’n recordo, que ni goso girar-me pel cantó de terra, de tanta por com em fa.

—Doncs, aquest tigre, udolant així, ens demana que li donem quelcom per a menjar.

—Oh, ja, ja. El que voldria és menjar-se’ns a nosaltres.

—Sí; però si en lloc de donar-li les nostres carns, li oferim tot un cocodril, no et sembla que pot quedar content?

—Em penso que sí; però aquest cocodril pesa molt i no sé i podrem arrossegar-lo a la platja. A més, encara és viu i és capaç de jugar-nos una mala passada.

—Tot el més que pot fer és esgarrapar, però ja procurarem no donar-li aquest gust; macatxo el morro d’un bou ensopit!

I posant en obra les paraules, introduí la mà en la boca del cocodril, agafà fortament l’estella amb el puny clos i estirà com pogué, fins que aconseguí fer recolzar el cap de la bèstia al cantell del bagul.

—Ara, agafa-li la cua tu, Bolitx.

En Bolitx saltà a l’aigua, que en aquell indret sols tenia dos pams de profunditat, i agafà la cua, com li deia el seu amic; mes en anar a fer-ho, el cocodril la brandà amb tanta força, que un xic més li fa prendre un bany complet.

—Valga’m les patilles de l’apotecari del poble! Agafa-l’hi fort, Bolitx! Quan jo digui a la una, a les dues, a les tres, l’hi dónes un giravolt; jo faré el mateix, i el tindrem de panxa enlaire.

Així ho feren, amb prou penes i treballs, car el caiman oposava tanta resistència com podia. Mes, al capdavall de tot, aconseguiren el que s’havien proposat.

Quan el tingueren de panxa enlaire, l’operació final esdevingué molt més fàcil, car el caiman surava damunt de l’aigua, i amb un parell d’empentes pogueren arrossegar-lo fins a les roques.

Tan bon punt el tingueren allí, el tigre, que fins aleshores havia estat contemplant amb atenció i curiositat aquella escena, féu dos salts prodigiosos i es llançà damunt del cocodril, deixant el temps just perquè els nostres amics poguessin tornar d’un salt dins del bagul.



Des d’allí, picant de mans i prorrompent en crits de joia, veieren com el tigre clavava dentada a la mateixa gorja del caiman.

—Que vagi de gust! —li cridà en Virolet.

Però el tigre féu com si res no li diguessin, atipant-se com un golafre.

—Home, jo convidaria! —li cridava en Virolet—. Almenys podries donar-nos les gràcies.

Quan el tigre estigué ben tip, encara quedava mig cocodril per encetar.

—Veus? —digué en Virolet—. Ara aquesta fera ni es dignaria atacar-nos.

—No ho provaria pas —féu en Bolitx, que era molt més prudent que el seu amic.

—Doncs, jo sí. I ara ho vas a veure. Sense cap temença baixaré a la platja…

—Déu te’n guard, Virolet. No vull que facis semblant imprudència.

I a viva força hagué de retenir en Virolet, el qual ta tenia una cama fora del bagul, disposat a cometre tan gran temeritat.

No passaren gaires minuts, quan el tigre, en veure que ja no podia engolir més vianda, degué recordar-se de la seva família, puix que agafà amb una mossada la resta del caiman, se l’emportà, tot desapareixent dels ulls dels nostres amics amb quatre gambades.

—Bon vent! —exclamà en Bolitx.

—Records als de casa! —li cridà en Virolet.

—Ai, quin pes m’he tret del damunt!

—Ara, a desembarcar —ordenà en Virolet.

—Com! Vols desembarcar en aquesta costa, després del que hem presenciat?

—Què vols dir?

—Sabent que hi ha feres, t’atreviries a desembarcar ací?

—Doncs, on vols fer-ho? Em sembla que no tenim pas molts llocs per triar, i encara gràcies que haguem trobat terra.

—Però si no tenim armes ni res per a defensar-nos, ni casa on tancar-nos!

—Ni falta que ens fa.

Ets incomprensible, Virolet. Perquè has aconseguit vèncer aquesta primera dificultat amb èxit, ja et creus que sempre ha d’ésser així.

—No, home. Quan et dic que no ens fan falta ni armes per a defensar-nos ni casa per a tancar-nos, és perquè ho puc dir. Que no veus que tenim el bagul?

—I què en farem del bagul?

—Déu et perdoni, innocent, més que innocent. Aquest bagul ha estat, és i serà la nostra salvació. O si no ja ho veuràs. Tens confiança en mi?

—Tota… Encara que de vegades…

—Doncs, si tens confiança en mi, no t’espantis i fes sempre el que jo et digui. No se’n treu res de somicar i arronsar-se. El que convé és tenir pit i provar fortuna.

—Faré el que tu em manis, Virolet.

—Així m’agrades.

—Mana i t’obeiré.

—No hem de fer més que saltar del bagul i arrossegar-lo fins a terra. Quan trepitjarem terreny sòlid, ja parlarem del de més.

Els dos amics es descalçaren, s’arremangaren les calces fins als genolls, i estiraren el bagul fins a les roques.

Allí es tornaren a calçar i portaren el moble salvador a pes de braços, fins a un bosquet que hi havia després de la platja.

En Virolet respirà amb satisfacció, i exclamà:

—Lloat sia Déu que ens permet tornar a trepitjar la terra! Donem-li gràcies pels beneficis que d’Ell hem rebut i pels que encara necessitarem en aquest país ignorat que sembla ple de perills.





UNA DECAPITACIÓ ORIGINAL




O es pot negar que era un atreviment dels més grans exposar-se a la ferocitat de les feres sense posseir cap mitjà de defensa. Però en Virolet tenia raó de fer-ho així, puix que, entre abandonar-se altra vegada a la mercè de les ones, i exposar-se a no trobar mai més terra, amb les probabilitats d’arreplegar algun temporal que el bagul no hauria resistit, i el perill sortejable que els amenaçava en baixar a terra, semblava el més raonable desembarcar, si bé calia tenir molta prudència i no anar desprevingut.

Quan els nostres amics es trobaren dessota d’aquella ufanosa arbreda, el silenci més absolut regnava al seu entorn. Una calma dolça semblava alçar-se de totes les coses que convidava al repòs i a la meditació, si bé els nostres joves viatgers haurien preferit, potser, que els convidessin a quelcom de més pràctic: a un dinar de duro, per exemple.

En Virolet reflexionava. En Bolitx esperava ordres.

—De primer —digué en Virolet— caldria que registréssim bé aquest bagul per tal de saber tot el que posseïm.

I, seguidament, començaren a buidar el seu contingut; hi trobaren un vestit complet en molt bon estat, de les butxaques del qual en tragueren una pila d’objectes útils, entre els que hi havia un ganivet, cèntims, una cartera de butxaca amb una llibreta i llapis; corbates, colls, punys, unes postals amb vistes de Barcelona i una pila de coses més que seria interminable anar detallant.

A cada troballa, en Virolet deixava anar una d’aquelles pintoresques exclamacions que li eren pròpies i que feien trencar de riure a en Bolitx, qui, com més anava, més admiració sentia per aquell xicot extraordinari.

Feta aquesta operació, en Virolet exposà el seu pla, que consistia en construir amb troncs unes rodes o corrons per a poder portar el bagul com un carret; i un cop tinguessin llesta aquesta feina, emprendre una excursió per a explorar el terreny on es trobaven.

Immediatament posaren mans a l’obra, triant uns troncs a propòsit, però heus ací que a mitja feina, en Bolitx deixà anar un crit estrident d’esglai, i es posà a córrer bosc enllà.

En Virolet, no sabent de què anava, li digué:

—On vas ara tan corrents?

—Fuig, Virolet, fuig, que ve la serp! —li cridà en Bolitx d’un tros lluny.

En Virolet es girà, i calculeu la basarda que li entrà en trobar-se enfront d’una serp colossal, més gruixuda que la seva cuixa, que s’alçava amenaçadora, tot traient una llengüeta que semblava una ploma estilogràfica.

En Virolet retrocedí unes passes, car la serp semblava que duia la mala intenció d’enroscar-se-li pel cos, la qual cosa hauria estat la seva perdició. Però la serp avançà, furiosa, fent un xiuxiueig esfereïdor i no parant de treure la llengüeta verinosa.



Aviat va veure en Virolet que no podria escapar de la persecució d’aquella serp furiosa, per la qual cosa, fent un salt sobtat, corregué a ficar-se a dins del bagul i s’hi tancà, al mateix moment que la serp anava a tirar-se-li al damunt.

La serp, enrampada com un bastó, i plena de ràbia en veure que li havia escapat la presa, començà a donar cops de cua al bagul.

—No cal que truquis, que no t’obriré pas —li cridava des de dins en Virolet.

Una sola pena tenia i era la de pensar que mentre ell es trobava allí, fora de perill, el pobre Bolitx, per culpa del seu esverament, estava exposat a ésser víctima de la ferocitat d’aquella, serpent enorme.

I no eren vans els temors d’en Virolet, puix que la serp, després d’haver-se ben convençut que no hi havia manera d’entrar al bagul, es redreçà altre cop i mirà fit vers la direcció d’en Bolitx.

—Ai, ai, ai, Virolet, no m’abandonis! —implorà aquest, en veure que anava a ésser atacat.

I tan gran era el seu esglai, que ni esma no tenia per a fugir, car havia sentit contar que les serps quan empaiten algú que corre, arriben a adquirir tal velocitat, per l’entrenament mateix de la persona que persegueixen, que, de vegades, quasi volen com si tinguessin ales.

—Virolet, no em deixis! —tornà a cridar l’infeliç, tot plorant a llàgrima viva. .

En Virolet comprengué el perill en què es trobava el seu amic i, generós com era, no pensà ni un moment en la seva pròpia seguretat per a córrer en auxili d’ell.

Sense pensar les conseqüències, alçà la tapa i mirà. El moment era veritablement tràgic.

La serp es trobava a poques passes del seu amic i l’amenaçava amb enroscar-se-li.

—No temis, Bolitx! —cridà en Virolet. I, en dir-ho cridant, ho féu tant per a tranquil·litzar en Bolitx com per a atraure damunt seu l’atenció de la serp.

I ja ho crec que ho aconseguí, perquè tan bon punt la serp, sentí el crit i veié en Virolet, féu un giravolt rapidíssim vers la seva direcció.

—Ara sí que has begut oli! —exclamà en Virolet, el qual acabava de concebre un pla—. Ja pots venir-me al darrera, ja, que ací t’espero.

I tot girant-se vers en Bolitx, li cridà:

—No t’allunyis i estigues previngut, que et necessitaré.

Amb un salt es ficà dins del bagul i aguantà la tapa oberta sols mig pam. I amb la major serenitat i sang freda esperà que la serp s’hi atansés.

Així ho féu, i en trobar l’obertura de mig pam, hi ficà el cap enllaminida per la presa que ja veia seva.



En aquell moment en Virolet cridà:

—Bolitx, empeny la tapa! —i tancà d’una revolada, tot agafant entre la tapa i el bagul el coll de la serp.

En Bolitx hi acudí a l’instant, es féu càrrec al moment de la situació i pujà d’un bot damunt del bagul, tot picant de peus amb totes les seves forces, fins que va veure el cos de la serpent, decapitat, que s’enroscava per terra en l’agonia de la mort. El cap havia quedat dins del bagul, tallat en rodó.

En Virolet eixí de dintre, i era tan intensa l’emoció que ambdós experimentaren, que sense encertar a fer ni un comentari, es llançaren un en braços de l’altre i digueren tots dos al mateix temps, com si s’ho haguessin estudiat:

—M’has salvat la vida!





VISITES INESPERADES




L feliç resultat obtingut en el tràgic incident que es relata en el capítol anterior, donà a en Virolet tan bella convicció d’optimisme, que ja es sentia capaç d’heure-se-les amb la fera més poderosa.

En Bolitx estava admirat. La bona pensada que havia tingut en Virolet per a aconseguir la decapitació de la serp, l’omplia de respecte i d’admiració vers el seu company.

—Tens un cap com un savi. Totes te les penses. Si no arribes a ésser tu, la meva mort era certa.

—No gastis saliva a fer lloances, Bolitx. D’altres en veuràs que et deixaran més parat. Perquè és ben cert que jo estic disposat a rumiar-ho tot, per tal de no deixar la pell en aquest país. Com ja saps, la Florineta m’espera i no és cosa de fer-la esperar en va.

—Ai, feliç de tu que tens qui t’espera! —sospirà en Bolitx—. A mi, no m’espera ningú.

—Vaja; ja tornes a somicar? Això no val, Bolitx. La vida s’ha de prendre com ve, i l’alegria no s’ha d’allunyar mai de nosaltres… Però, què fem parats! Acabem d’arreglar el nostre automòbil amb les rodes que anàvem a fer quan ha sortit aquesta desgraciada serp.

Immediatament és posaren a la feina, i al cap d’una hora, el bagul ja estava proveït de corrons, la qual cosa permetia arrossegar-lo amb relativa facilitat.

—Ara, anem a descobrir el país. Entrem en aquest bosc i seguim enllà per a prendre vistes.

—I si ens surt alguna fera? —preguntà en Bolitx, esverat, en veure amb la tranquil·litat amb què en Virolet es disposava a introduir-se per aquella selva paorosa.

—Mira, si surt alguna fera, mirarem de defensar-nos com podrem. Per de prompte, el que interessa és que cerquem alguna fruita per a alimentar-nos. Una advertència: sempre que ens trobem en perill imminent, hem de procurar amagar-nos dins del bagul. El bagul és la nostra casa, el nostre automòbil, la nostra defensa.

—Ja procuraré no allunyar-me, ni fugir, com he fet llavors de la serp.

—Doncs, fes-ho així i no temis.

El passatge per aquella selva oferí moltes més dificultats del que en un principi havia cregut en Virolet, a causa de la gran alçada i de l’espessor de les herbes, que dificultava el pas de l’original carruatge. De totes maneres, amb bona voluntat i tirant un xic més, aconseguien vèncer tots els obstacles.

Tingueren la sort de trobar una mena d’arrels, semblants a les patates o moniatos, la qual cosa els hi proporcionà un agradable i nutritiu aliment.

D’aquests tubèrculs en carregaren bona quantitat al bagul, en previsió de temps pitjors.



Més de dues hores invertiren per travessar aquella selva, al capdavall de la qual trobaren una gran extensió on tot eren arbustos de l’alçada d’una persona, tirant llarg, sense que s’hi veiés ni un arbre de superior alçada.

La sorpresa dels nostres amics fou grossa i agradable quan observaren que alguns d’aquells arbustos portaven un fruit que, pel gust, re-conegueren que era cafè.

—Tan car com va a la nostra terra, i ací es troba abandonat —reflexionà en Virolet.

—Poca cosa en farem d’això —féu en Bolitx.

—Qui sap!… —respongué en Virolet, amb convicció.

Prosseguiren el seu camí, que cada vegada es feia més formós i més pintoresc. Les herbes eren frescals i altes, i el terreny anava accentuant un pendent suau.

A la poca estona de caminar, davallaren i arribaren a les vores d’un riu cabalós. Quin espectacle més bell i corprenedor! Els arbres, com desmais, entrellaçaven llurs branques i ramatges formant fantàstics i poètics cobricels a les aigües remoroses.

Una ombra amable cobria els prats, projectada pel fullatge.

—Això és magnífic! —exclamà en Virolet, engrescat—. Si la meva Florineta pogués veure això, que contenta es posaria. I no dic res si els meus porquets poguessin pasturar per aquestes prades.

—Mengem una mica, i ací podrem fer una magnífica migdiada afegia, encara.

—Ai, sí —somicà en Bolitx—. Tinc més son que gana.

Menjaren un bocí, i seguidament s’ajagueren dessota d’un d’aquells desmais, disposats a fer-hi petar una becaina.

Però encara no feia un quart que dormien, quan en Virolet es mig deixondí, despertat per un soroll que semblava el que fan els piconadors de terra amb els pilons.

Mig endormiscat, donà una mirada al seu entorn, i tot seguit s’incorporà alarmat i obrí els ulls tant com li fou possible, a fi de cerciorar-se plenament que allò que veia no era un somni.

Què era, doncs, que així l’afectava en tal extrem?

De primer, veié un elefant d’alçada gegantina que pasturava a pocs metres de distància. Però quan s’incorporà, per tal de poder veure’l millor, la seva sorpresa no tingué límits en descobrir dos elefants més a unes quantes passes del primer.

Es girà vers el cantó oposat i ja passà de mesura la impressió que sentí en contemplar cinc elefants petits i dos més de grossos que pasturaven junts.

La seva primera intenció, fou la de despertar en Bolitx i ficar-se ambdós al bagul, però en Virolet no era covard ni s’apressava massa a prendre resolucions extremes; així és que, en lloc de deixar-se portar del primer impuls, es quedà meditant, sense deixar d’observar tots els moviments que feien els elefants.

Fins en aquell moment, res no feien que demostrés agressivitat. Pasturaven sense cap temença; això feia creure que no s’havien adonat de la presència dels nostres amics.

—Si en Bolitx es desperta —pensà en Virolet—, no serà pas petit el sobresalt que tindrà.

En Virolet tenia el dubte de si els elefants salvatges escometen els homes encara que ells no siguin atacats. Per una part, li semblava que no eren temibles, mentre no se’ls amoïnés, i això era el que volia provar.

Solament que, per a fer la prova, era necessari despertar en Bolitx, car si resultava que eren bèsties de mals instints, calia prendre les precaucions necessàries per a salvar-se.

—Bolitx! —li digué, a cau d’orella—. Desperta’t, que tenim visites.

En Bolitx es deixondí.

—Què dius?

—Que tenim visites. Són gent de qualitat, a jutjar pel seu volum. Apa, lleva’t, que els hem de rebre dignament.



En Bolitx girà el cap com cercant les Visites de què li parlava, però tan bon punt veié els elefants, féu un salt que més semblava de simi que de persona, i anava a arrencar a córrer si no hagués estat que en Virolet, preveient-ho, l’havia agafat prèviament pel braç.

—No et moguis d’ací, gallina! No veus que ni s’han fixat en nosaltres?

—Oh, millor! Així tindrem temps de fugir.

—Macatxo el tronxo d’un bròquil! Mira que només penses a fugir! I què en trauries de fugir, si t’empaitessin? Amb una gambada d’ells et passen al davant per molt que corris.

—Doncs, què vols fer?

—Vull veure si són bona gent o mala gent.

—I com ho provaràs?

—Ara ho vas a veure. Com que per a unes bèsties així, si fossin dolentes, no ens serviria de res el bagul, perquè amb un cop de trompa ens l’estellarien, el millor serà que tu t’enfilis dalt d’aquest arbre. Jo em quedaré ací i cridaré l’atenció dels elefants. Si m’empaitessin, cuitaria a enfilar-me també; en canvi, si no m’escometen, podràs baixar tu.

—D’això ja en parlarem —féu vivament en Bolitx—. Ara em va molt millor obeir-te en això d’enfilar-me.

Així ho feren. En Bolitx s’enfilà, i en Virolet es quedà a tocar de la soca.

Quan en Bolitx fou dalt, en Virolet féu un estossec ben fort.

L’elefant més gros es girà sobtadament, es mirà en Virolet amb la major atenció i començà a brandar la trompa.

Els altres elefantets, i els grossos també, com si aquell moviment fos un avís, anaren a reunir-se amb el primer elefant, i es quedaren tots mirant atentament en Virolet.

Aquest esperava impassible, no perdent de vista els elefants i fixant-se en els més lleus moviments que feien.

En veure que no l’atacaven, intentà una prova temerària que féu esgarrifar eh Bolitx, el qual, des de dalt, no perdia ni un detall de tan interessant escena.

En Virolet agafà un grapat d’aquells moniatos, que no eren altra cosa que «nyames», l’aliment que serveix de pa als negres africans, i s’avançà, pas a pas, amb cautela i prudència, però també amb gran valentia, fins que arribà a dues passes dels elefants.

Des de tan curta distància, mostrà, amb totes dues mans, els «nyames», tot oferint-los als elefants.

El més gros se’l mirà, de primer. Després allargà la trompa, i d’un tros lluny donà tan forta ensumada, que la remor solament va fer estremir en Bolitx a dalt de l’arbre.

—Noi, si arriba a ésser rapè, no pares d’esternudar fins demà —exclamà alegrement en Virolet.

—Puja, puja, Virolet! —li cridà en Bolitx, des de dalt—. Mira que et jugaran una mala passada, aquestes bèsties.

Però en Virolet, en lloc d’obeir els prudents consells del seu amic, tornà a intentar la prova, i oferí a mans plenes el dolços «nyames» a l’elefant més gros.





CONTRATEMPS SERIÓS




NA segona ensumada degué donar a comprendre a l’elefant que en Virolet no l’enganyava, per la qual cosa s’aventurà a acceptar l’ofrena i s’atansà, pas a pas, vers en Virolet.

—Puja, puja, Virolet! —no es cansava de cridar en Bolitx, en veure que l’elefant avançava—. Com m’ho faré sense tu!

Però la sorpresa d’en Bolitx fou considerable quan veié que, pacíficament, l’elefant allargava la trompa, prenia discretament un «nyame» i se’l portava a la boca amb la major delicadesa.

En trobar suculent aquest menjar exquisit, l’elefant es girà a mirar els seus companys, els quals obeïren la indicació que segurament els hi va fer l’elefant gros, s’aproximaren també i allargaren llurs trompes per a prendre «nyames» de les mans d’en Virolet.

—Nois, ara no en tinc més —va fer aquest, quan quedà amb les mans buides; però com que no es donaven per assabentats i seguien allargant les trompes, en Virolet les amanyagà sense temença de cap mena.

—Ja pots baixar, Bolitx —cridà en Virolet, en veure que ja s’havia conquistat la simpatia dels elefants.

Però es veu que en Bolitx no participava de les mateixes confiances que el seu amic, car es va fer pregar molt abans no es decidí a baixar de l’arbre, on tan segur es sentia.



Finalment, en veure que en Virolet insistia i fins es formalitzava, decidí obeir-lo, però ho féu amb tanta recança i amb tanta por, que fins feia venir ganes de riure.

Els elefants, en adonar-se del nou personatge, se’l miraren encuriosits, però sense la més lleu mostra d’agressivitat.

—Vaja, atansa’t i dóna’ls-hi aquests quants «nyames» que ens queden al bagul.

Amb més por que goig, en Bolitx ho va fer així, amb la qual, cosa es va guanyar l’afecte dels elefants.

Tot anava en popa, com es pot veure, i la satisfacció d’en Virolet no tenia límits, car ja es veia cavalcant al llom d’un elefant com qualsevol rei de l’índia.

Aquesta era una idea genial que se li havia ocorregut, i es proposà acabar de fer-se ben amic dels elefants, fins que li fos fàcil utilitzar-los com a mitjà de locomoció.

Com si l’elefant gros li hagués endevinat el pensament, se li atansà agraït, i en voler demostrar-li la seva reconeixença i la seva simpatia, l’agafà amb la trompa pel cos, li féu donar un airós giravolt i sé l’enfilà al clatell.

Quan en Bolitx veié el seu amic agafat d’aquella manera i enarborat enlaire, cregut que l’elefant anava a rebotre’l contra terra, començà a cridar i a fer exclamacions, fins que va veure que en Virolet quedava tranquil·lament assegut al llom de l’elefant, igual que un rei en el seu tron.

Un altre elefant dels grossos anava a fer el mateix amb en Bolitx, quan un fet inesperat vingué a torbar aquella escaient escena.

Tot d’una es sentí xiular quelcom que passà rabent pel costat mateix d’en Virolet, i anà a clavar-se a la soca d’un arbre.

En Virolet i en Bolitx, al mateix temps, miraren vers l’arbre i, amb la més desagradable sorpresa, veieren que era una llarga sageta.

En el mateix instant, l’elefant agafà en Virolet i el deixà curosament a terra, després de la qual cosa arrencà a córrer seguit dels altres elefants.

Els dos companys es quedaren mirant-se com si veiessin visions. Què significava allò? D’on venia aquella fletxa que d’un xic més travessa el cos d’en Virolet?

L’actitud dels elefants en arrencar a córrer sobtadament, els donava a comprendre prou clarament que algun perill s’apropava.

Efectivament, àdhuc el més negat en deduccions podia comprendre que una sageta no pot ésser llançada més que per mà d’home, i que un home que llanci sagetes no deu portar gaires bones intencions.

Això deduí ràpidament en Virolet.

—Bolitx, no val a badar. Posem-nos a l’expectativa i observem bé el que va a succeir.

—Que vols dir que hi ha perill? —preguntà en Bolitx, més groc que la cera.

—Això és el que hem d’observar. Jo no sé si aquesta, sageta, que per sort ha anat a clavar-se al tronc d’aquest arbre sense fer mal a ningú, anava per nosaltres o pels elefants. Probablement que per ací hi ha algun o alguns salvatges caçadors d’elefants i tal vegada no ens apuntaven a nosaltres. De totes maneres, no podem viure desprevinguts, i bo serà que vigilem per a no exposar-nos a algun atac per sorpresa.



En Bolitx tremolava com si sortís d’un bany d’aigua freda.

—Ai, Virolet; jo no sé què tinc!

—Jo sí que ho sé. Tens por.

—Ai, jo em trobo malament!

—Doncs, mira, no puc pas anar a buscar el metge.

—No te’n burlis.

—El que has de procurar, Bolitx, és no somicar tant i tenir més serenitat. Com més gros és el perill, més s’ha de tenir presència d’esperit.

Abans que en Bolitx tingués temps de respondre, sentiren un enraonament a algunes passes de distància i pogueren veure, entre els arbres, que s’aproximava un grup d’homes negres, vestits de la manera més extravagant.

—Bolitx, fica’t al niu.

—Què vols dir?

—Que t’amaguis dins del bagul i em guardis lloc per a mi.

—I tu no véns?

—Jo vull veure, abans, quina mena de gent és la que s’atansa.

En Bolitx obeí, i en Virolet, amagat darrera d’un arbre, es posà a l’aguait. Els que s’atansaven eren aproximadament en nombre de dotze. Un d’ells devia ésser personatge important, potser un rei de tribu, car, a més d’ésser el que anava més mudat, es veia clarament que tots els altres li tenien molt respecte. Al seu mateix costat anaven dos altres personatges, també bastant mudats, i un negret petit; darrera seguien un escamot d’homes negres, mig despullats, portant cadascú un arc tan alt com ells i un buirac, ben replè de sagetes.

En veure en Virolet que l’original i pintoresca comitiva s’atansava en direcció al lloc on es trobaven, jutjà prudent anar a fer companyia a en Bolitx, i es tancà amb ell dins del bagul.

—Què hi ha de nou? —li preguntà aquest, en veu baixa.

—Calla; no diguis res. Convé que passin per ací sense adonar-se de nosaltres.

Els dos companys es clogueren en el silenci més absolut ii esperaren el desenrotllament dels esdeveniments.

Aviat, des de dins del bagul, sentiren l’enraonament d’aquells desconeguts, i comprengueren que s’havien aturat davant del bagul i que feien comentaris respecte del mateix.

En Virolet, malgrat la seva aparent tranquil·litat, va jutjar que aquell era el contratemps més seriós en què s’havien trobat, car en tots els altres havia pogut estudiar mitjans de defensa, mentre que en l’actual, si aquella gent duia males intencions, els atraparien dins de la ratera, sense que fos possible intentar una escapatòria.

Raó sobrada tenia en Virolet en pensar d’aquesta forma, i més gran hauria estat el seu pessimisme si hagués pogut entendre el que entre ells parlaven aquells negres de cara ferotge i repulsiva.

Els meus volguts lectors podran jutjar-ho per ells mateixos. El rei de la tribu fou el primer que s’adonà del bagul:

—Mireu quina caixa. No crec pas que els elefants se l’hagin descuidada.

Els de la comitiva celebraren amb grans rialles aquest acudit de llur sobirà.

—Què us sembla que pot ésser aquesta caixa? —preguntà el rei als dos personatges que anaven al seu costat i que semblaven els seus consellers.

Un d’ells ensumà fortament i respongué:

—Jo sento ferum de carn de blanc.



El rei ensumà també.

—És cert. Ai, quina alegria que tinc! Ara ja feia temps que no n’havia menjat i, la veritat, començava ja a estar cansat de rosegar carn de negre.

—Ja teniu raó; la carn de blanc és molt més tendra.

—La boca se’m fa aigua —afegí el rei—. Ara, cal saber quants homes hi ha ací dins i veure de quina manera parlen.

—Vejam —digué un dels consellers— si encara el vostre noi podrà aprendre una altra manera de parlar. És prodigiosa la memòria que té el príncep.

—Més m’estimaria que no parlessin llenguatge diferent dels que el meu fill ja sap, perquè així no hauria d’esperar que l’aprengués i em podria menjar tot seguit els forasters.

El noi negre, que fins aquell moment no havia badat boca, digué al seu pare:

—Jo més m’estimaria que parlés un parlar nou, i així ja en sabria tres: aquell que en diuen el francès, que és el primer que vaig aprendre…

—Ah, sí; aquell que et va ensenyar aquell blanc tan gras que em va durar tants dies abans no el vaig tenir tot menjat.

—Després, aquell parlar que en diuen italià, i ara sabria el nou parlar del blanc que hi ha ací en aquesta caixa.

—Obriu-la tot seguit —manà el rei.

En Virolet, que no havia entès res del que parlaven, sentí una esgarrifança d’esglai en comprendre que intentaven obrir el bagul.

—Estem perduts! —exclamà en Bolitx.

—Déu ens ajudarà —respongué en Virolet.





VERS LA MORT?




LS dos negres que s’havien destacat per a obrir el bagul, en compliment de les ordres del rei, no sabien ni com posar-s’hi, car ignoraven el que era un bagul.

Un d’ells, no sabent com fer-ho, demanà la vènia al rei perquè li permetés obrir-lo a cops de destral, però el rei li respongué:

—Obrint-lo a cops de destral, em faríeu malbé els de dintre, i a mi m’agraden sencerets.

Un dels consellers, molt encertadament, observà:

—Em sembla que caldria prendre algunes precaucions abans d’obrir. Recordeu-vos d’aquell italià que portava una arma que engegava bales i, abans de deixar-se agafar, ens matà dos homes.

—És cert no me’n recordava. Tu, noi, com se’n deia d’aquella arma que duia l’italià?

—Un revòlver —respongué el negret, amb la major senzillesa.

—Ah, sí. No fos cas ara que el que hi ha ací dins també portés revòlver.

—Sí —respongué l’altre conseller—. Però abans, cal saber si hi ha algú ací dins, perquè, per ara, no s’hi sent ningú.

—Aviat ho sabrem —replicà el rei. I sense demanar consell, ordenà a un arquer que tirés una sageta contra del bagul.

El negre tirà l’arc, apuntat a un costat, i la sageta eixí rabent, anant-s’hi a clavar més d’un pam.

En aquell moment es sentí un ai! dolorós que sortia de dins. Era en Bolitx que acabava de rebre la inesperada punxada en la part que ens serveix per a seure.

En Virolet, en sentir el crit i en veure el perill que corrien d’ésser travessats allí dins per les fletxes, obrí ràpidament el bagul i, amb la major sorpresa per part dels negres, féu una reverència tot saludant:

—Déu vos guard. Com anem?

El rei preguntà al seu fill.

—Que saps què diu?

—Em sembla que ens saluda, però no ho acabo d’entendre bé.

En Virolet continuà, mentre en Bolitx, més quiet que un conill esverat, no es movia de dins del bagul.



—Suposo que no ens fareu cap mal, puix que nosaltres som dos xicots de bé.

El negret, tot saltant d’alegria, digué al seu pare:

—Quin parlar més bonic! Sembla un xic l’italià, però no ho és.

—I ara, també voldràs aprendre aquest parlar?

—Sí, pare; m’agradarà molt saber com se’n diu d’aquest llenguatge i saber-lo parlar.

—Doncs, procura aprendre’l aviat, perquè tinc moltes ganes de menjar carn de blanc, i especialment la d’aquest, que em sembla molt tendre.

—Procuraré aprendre’l aviat.

En Bolitx, en veure que no passava cap catàstrofe, va treure el cap.

—Calla; n’hi ha un altre —digué el rei—. Aquest sí que me’l podré menjar tot seguit, perquè amb un en tindràs prou tu per aprendre a parlar com ell.

El negret féu un gest d’indiferència, però en veure el posat bonàs d’en Bolitx i fixant-se que l’edat d’aquest, igual que la d’en Virolet, era si fa no fa com la seva, li dolgué perdre’l, per la qual cosa digué al seu pare:

—Si no fos molt demanar, m’agradaria que me’ls deixéssiu tots dos, perquè així aprendria més de pressa.

El rei que, amb tot i ésser antropòfag, sentia una veritable flaquesa pel seu fill i no podia negar-li res, accedí a allò que li demanava, encara que de mala gana, car era cert que sentia vius desigs de menjar carn tendra i blanca.

—Ja que així ho vols, te’ls deixaré tots dos; però dóna’t pressa a aprendre.

El negret, més content que un gínjol, anà a besar els peus del seu pare, per a remerciar-li-ho.

El rei antropòfag somrigué satisfet, encara que calia saber-ho que somreia, perquè a en Virolet i a en Bolitx, més que un somriure, els hi semblà una ganyota estrafolària.

Segurament que els meus lectors estaran intrigats per saber com pot ésser que un negret antropòfag, en un país tan salvatge i tan lluny de tot centre civilitzat, hagués pogut aprendre idiomes, segons es desprèn de la conversa que deixem consignada més amunt.

No hi ha dubte que el cas és extremadament original, però té la seva explicació. En aquelles costes de l’Àfrica s’havien registrat alguns naufragis, i els pobres nàufrags que, per tal de trobar refugi s’hi internaven, eren tot seguit menjats pels terribles antropòfags.

Però, una vegada un francès gras, que havia anat a l’Àfrica ignorada, comissionat pel seu Govern per a fer-hi exploracions, havia pres la precaució d’aprendre’s els diversos dialectes de les tribus salvatges que poblaven aquells indrets.

El francès fou detingut, i ja anava a ésser menjat pel rei dels antropòfags, quan se li ocorregué oferir-se al fill del rei, o sia al negret, a ensenyar-li algunes cançons en francès. Això l’alliberà de la mort immediata, car el negret fruïa molt aprenent les cançons. A l’objecte de fer durar més les ensenyances, i ajornar així la seva mort, el francès s’oferí a ensenyar-li la llengua francesa.



Una vegada el negret ho va saber tot, en veure el rei que aquell francès gras ja no podia ensenyar-li res més, se’l menjà.

Algun temps després, aparegué per allí un nàufrag italià i es repetí l’operació, essent menjat pel rei dels antropòfags tan bon punt el seu fill hagué après l’italià.

El rei estava molt content de la gran intel·ligència que el seu fill demostrava, i res no li era tan plaent com, en les estones d’avorriment, sentir cantar al seu fill les cançons franceses i italianes que havia après.

Això explica per què —amb tot i els grans desigs que manifestava el rei antropòfag de menjar-se la carn tendreta d’en Virolet i d’en Bolitx—, accedia a la súplica del seu fill, i ajornava per a més tard l’àpat de carn blanca que es proposava fer a costa dels nostres infortunats amics.

Val a dir que aquest cop el negret desitjava que el seu pare no es mengés els forasters, no solament per l’interès que tenia a aprendre noves cançons i un nou idioma, sinó per la simpatia i la gràcia que li inspiraren des del primer moment aquells dos noiets blancs de la mateixa edat d’ell.

El petit negre, que es deia Moabet, admirava el posat d’aquells dos blancs, i tot el que feien i tot el que duien al damunt. Les calces, sobretot, li feien una gràcia excepcional, car les considerava com unes fundes que cobrien les cames. A més, el nas arremangadet d’en Virolet i la seva mirada espurnejant i graciosa l’atreien de tal manera, que li feia l’efecte que aquell blanc eixerit era un conegut de tota la vida.

En Bolitx també li inspirava simpatia, però d’una altra mena. Era una simpatia molt semblant a la compassió, en veure el seu posat entre esverat i tristoi.

El rei dels antropòfags, el ferotge Kaixalfort, donà ordre de tornar a emprendre el camí, a fi de veure si podien caçar algun elefant, car aquest era l’objecte de la seva sortida.

En Kaixalfort disposà que els dos blancs seguissin al darrera, tot arrossegant el bagul.

Com que ni l’un ni l’altre no sabien res del que s’havia parlat, ni estaven assabentats dels propòsits del rei antropòfag, ni de les aficions filològiques d’en Moabet, obeïren convençuts que els portaven a la mort.

Però ja sabem que en Virolet no era un xicot que es deixés decandir fàcilment. El seu cap, tot seguint la pintoresca comitiva, anava rumiant mitjans de salvació. Tan aviat se li ocorria ocultar-se com arrencar a córrer, i segurament hauria intentat això últim de no haver estat la temença que en Bolitx, menys llest i més espantadís que ell, el comprometés.

Al cap d’una estona de camí, li semblà observar en les mirades que sovint li dirigia el petit negre, un fons de simpatia que el complagué en gran manera.

—Llàstima que no sàpiga parlar com ells —pensà en Virolet—. Si fos així, procuraria atraure-me’l i sabria què és el que intenten fer amb nosaltres.

Caminaren més de dues hores sense trobar ni rastre dels elefants, per la qual cosa el rei, molt contrariat, donà ordre de tornar a la tribu.

En Bolitx estava tan rendit, que ni podia arrossegar els peus.

—Ai, Virolet! Ara sí que estem perduts! —li digué—. De segur que aquests homes negres ens porten a matar.

—Quan hi serem, ja ho veurem —es limità a respondre en Virolet, el qual, a dir veritat, no podia allunyar del seu esperit els més sinistres pensaments.

—Estic tan cansat i em fa tant de mal la punxada que m’han fet ací al darrera —tornà en Bolitx—, que si sabés del cert que al cap i a la fi m’han de matar, preferiria que em matessin ací mateix, per no haver de caminar.

—Pren paciència, Bolitx. Si de Déu és el voler, potser trobem algun mitjà per a escapar-nos!

—Encara que això fos possible, jo no podria donar ni un pas.

En efecte, les cames li feien figa, i els peus se li arrossegaven i se li negaven a seguir. A més, la ferida li feia tant de mal, que no podent resistir el dolor, acabà plorant a llàgrima viva.

En Virolet se’n compadí de debò:

—Pobre Bolitx! No sé què donaria per a estalviar-te tants sofriments.

Mes de sobte, se li ocorregué una idea i cuità a posar-la en pràctica:

—Bolitx, no t’espantis. Puja dalt del bagul i jo t’arrossegaré.

—Serà molt pesat per a tu —féu en Bolitx.

—Fadigues més grosses he suportat a muntanya. Una vegada que la Florineta digué que li agradaria fer servir una pedra de molí per a arreglar una taula a l’era, jo sol, amb l’ajuda d’un semaler, vaig alçar la gran mola i la vaig posar al damunt d’una altra pedra quadrada. No en va estar poc de contenta, la Florineta! I no en va quedar pas poc de parada en veure que jo sol havia, mogut aquella mola… Amb això, no t’encaparris per mi. Puja a dalt del bagul i deixa’t arriar sense temor.

En Bolitx no podia donar ni un pas més, i no s’ho féu tornar a dir; pujà a cavall del bagul i continuaren així llur viatge.

A la poca estona en Moabet se n’adonà, i li plagué tant l’espectacle, que esclatà a riure com un ximplet.



El seu pare, en sentir riure el seu fill, també es posà content i li permeté passar al costat d’en Virolet, tot donant mostres visibles del molt que es divertia.

—Hi vols muntar tu? —preguntà en Virolet al negre.

I amb la major sorpresa va veure que el negre l’entenia, la qual cosa no té res de particular, car sabia francès, i en francès s’assembla molt la pregunta: «Veux-tu monter?».

Molt content, en Moabet pujà dalt del bagul i s’assegué al costat d’en Bolitx; i encara que la càrrega per a en Virolet resultava molt pesada, no se’n preocupà pas, car la suportava de gust en veure que així es captava la simpatia del fill del ferotge rei Kaixalfort.

Així continuà l’excursió, sense cap més incident digne d’ésser esmentat, com no sia que a la poca estona el treball d’en Virolet quedà molt alleugerit a causa del pendent favorable que oferia el terreny, fins a l’original casa-palau del rei dels antropòfags, on arribaren sense cap contratemps.





EL PALAU DE LES CALAVERES




RRIBATS que foren al palau, l’esverament dels nostres amics, arribà al seu punt màxim. Aquell palau era una terrible revelació, car estava construït de la manera més macabre. Els murs eren fets amb cranis de mort, les columnes eren tíbies i altres ossos llargs del cos humà, i presentava un conjunt tan esgarrifós, que en Bolitx ja ni es sentia de la punxada; tanta era la por que experimentava en presència d’aquell palau de la mort.

—Ai, Virolet, amic meu! Ara sí que tot ha acabat per a nosaltres.

—No t’espantis encara, estimat Bolitx. Mentre hi ha vida hi ha esperança. Ja plorarem quan ens hagin matat.

—Oh!, aleshores no podrem —respongué en Bolitx.

—Tampoc no hi perdrem res.

La sagacitat d’en Virolet era cosa tan afinada, que amb les mirades que li dirigien tant en Moabet com el rei Kaixalfort, comprengué que un i altre estaven orgullosos d’aquell palau. Efectivament, ambdós se’l miraven com volent fruir de l’admiració que estaven segurs que havia de causar als blancs la contemplació d’aquell palau.

En Virolet, endevinant-ho, es proposà complaure’ls, puix que no essent-li possible lluitar amb la força, anava a veure si podia vèncer per la complaença.



—Quin palau més formós! —exclamà de sobte, parat davant de l’edifici i fingint una admiració que era molt lluny d’ésser sincera.

—Quin gust tan dolent que tens! —murmurà en Bolitx.

Però en Virolet, sense fer-ne cas, l’agafà per un braç i el volgué fer participar d’aquella admiració a fi i efecte que els negres quedessin ben contents.

—Repara quina delicadesa de línies —li deia en Virolet, tot signant-li la barroera construcció—. Mira quina finor en el conjunt… Que formós és tot ell! Quina traça tan notable la dels arquitectes que han sabut apilar aquestes closques humanes amb tanta perfecció!

En Bolitx es mirava el seu amic, tement que no s’hagués tornat boig.

—Què me’n dius, Bolitx?

—Dic que em sembla que et falta un bull, o que t’ha agafat algun treball. Mira que alabar aquesta casa feta de caps de mort!…

—No cridis, Bolitx —li digué en veu baixa, interrompent-lo—. Aquest negret i el seu pare ens estan observant.

—Però, vols dir que ens entenen?

—El petit em sembla que sí.

—Doncs, el que has de fer, Virolet, tu que tens cap per a tot, és mirar per on podem fugir. És cert que ja meva ferida em priva de caminar, però si es tractés de córrer per a fugir, estic segur que no em quedaria pas enrere.

—Això vull fer. Mira, ara, fent veure que mirem i admirem aquest palau, anirem donant la volta, a veure si pel cantó del darrera hi ha lloc a emprendre la fugida.

De conformitat amb aquests propòsits, els dos amics seguiren fent tota mena de comentaris favorables al palau i als seus constructors, tot desfent-se en exclamacions i ponderant la traça dels arquitectes i el bon gust del seu amo.

En Kaixalfort i el seu fill, fruïen de valent en veure l’admiració dels forasters.

—Que els entens, noi?

—D’alguna cosa, sí. Sento que diuen que té molt bon gust el qui va fer el palau, i molta traça els qui el construïren.

—Això primer ho diuen per mi —digué en Kaixalfort, ple de vanitat.

Mentre tenia lloc aquest diàleg, en Virolet i en Bolitx ja havien donat el tomb a l’edifici i, suposant que el rei i el seu fill estaven distrets, en Virolet va dir al seu amic:

—O ara, o mai! Aquest és el moment, Bolitx! Digues-me si et veus amb cor de donar una correguda a totes cames fins aquella serra que es veu allí.

—Sí, Virolet; tot ho prefereixo a la mort. Fugim i no temis per mi.

—Doncs, a la una, a les dues, a les tres!

En Virolet arrencà a córrer, seguit d’en Bolitx però encara no havien donat deu passes, que sortí en Moabet i el seu pare, els quals, en veure fugir els blancs, prorromperen en crits esgarrifosos, i es posaren a córrer, junt amb els altres negres, en persecució dels fugitius.



Amb una sola mirada en tingué prou en Virolet per a veure que res no en traurien de córrer, car aviat serien aconseguits, per la qual cosa mudà tot seguit de pla, a fi d’evitar la mala impressió que havia hagut de causar als negres la seva escapatòria i cridà a en Bolitx:

—Atura’t i no temis.

Els dos amics, fingint una gran tranquil·litat, es giraren, i en Virolet en veu alta, i mostrant encara el palau a en Bolitx, li digué, tot fent veure que no s’havia adonat que els perseguien:

—Veus? Ja t’ho deia que d’un tros lluny, el palau encara faria més efecte. Que formós que resulta a distància! Veritat, Bolitx?

—Sí, sí; molt formós, però encara m’ho semblaria més si la distància fos d’alguns quilòmetres.

Els negres, en veure l’actitud dels blancs, es quedaren tots confosos.

—Es veu que no volien fugir —digué el negret, tot content.

—Ben bé que fugien —féu el rei—. I que ja els tinc a mig coll, puix que un acte així mereix la mort immediata, sense esperar que hagis après el seu parlar.

—Però no veu com encara contemplen el palau! Ja veurà; ara m’hi acostaré i sabré de què parlen.

En aquell moment en Virolet tornava a repetir:

—Ja t’ho he dit que a distància resultaria encara més bonic! Val ben bé la pena d’haver corregut un xic per poder-lo veure així de lluny. Per res del món no me n’aniria d’aquí; tant és el que frueixo contemplant-lo.

El negret comprengué tot el sentit d’aquestes paraules, i el traslladà al seu pare, i aquest es donà per satisfet, com ho prova la seva resposta:

—Si és així, callo. Em caldrà esperar que hagis après el seu idioma; jo que em pensava que avui mateix me’ls podria cruspir per sopar!

En Moabet s’atansà als dos blancs, que encara donaven mostres d’admirar el palau, i en francès bastant enxampurrat els digué:

—Us plau aquesta casa? És el palau del meu pare. Tots aquests ossos són de gent que ell s’ha menjat.

—El trobem magnífic! —exclamà en Virolet—. De prop ens ha semblat un prodigi, però d’un tros lluny és una meravella. I d’ençà que sé que tot això són les deixalles dels àpats del teu pare, encara sento major admiració. Es veu ben bé que sou gent de bona casa.

—Sí; el meu pare és el rei.

—Ah, sí? —féu en Virolet—. Així em penso endevinar qui ets, tu.

—Vejam, qui sóc? —féu el negret.



—Tu ets capaç d’ésser el fill del rei.

—Ho has endevinat —cridà el negret, posant-se a picar de mans. I tot seguit corregué a dir-ho al seu pare.

—Pare, pare. Ja heu fet bé de no menjar-vos encara aquell blanc.

—Per què?

—Perquè és un oracle.

—Com ho saps?

—Perquè ha endevinat que jo era el fill del rei.

—Vols dir que els blancs també poden ésser oracles?

—Ben clar que sí.

En Moabet, boig d’alegria, se’n tornà amb els blancs, i junts feren el camí vers el palau.

En Virolet, en veure que aquell petit negre sabia parlar francès, i trobant que per un català no era molt difícil entendre’l ni fer-se entendre, pensà aprofitar la bona amistat que el negret semblava professar-li, a fi i efecte de saber de cert quina sort o desgràcia els esperava. Així, doncs, tan bon punt arribaren al palau, en Virolet començà a interrogar hàbilment el fill del rei, les respostes del qual no foren pas molt agradoses per als nostres amics, com es veurà en el pròxim capítol.





TERRIBLE REVELACIÓ




NTRATS que foren al palau, el rei anà a asseure’s al seu tron per tal de parlamentar amb els seus consellers respecte a afers de la tribu.

En Moabet, per la seva banda, féu els honors del palau als nostres amics, i els mostrà les diverses dependències, sales i altres habitacions, fins que es parà davant d’una porta feta de troncs d’arbre, molt ben ajuntats, i decorada amb ullals d’elefant.

—Veieu? Ací hi ha el tresor del meu pare, car heu de saber; que el meu pare és el rei més ric de totes les tribus conegudes.

—Vaja; te’n felicito —li féu en Virolet.

—El tresor que hi ha ací dins és tan gros que totes les guerres que tenim amb els reis de les tribus veïnes, són degudes a l’afany que tots senten de quedar-se aquestes riqueses.

—Mira els envejosos!

—Ara sols falta anar a veure el parc dels elefants i la cambra del silenci.

—Què és això de la cambra del silenci?

—Ara ho veureu.

—No hi tinc gran interès, perquè a mi no m’agrada gaire el silenci. Més m’estimo la gatzara.

—Què és la gatzara? —preguntà el negret.

—Com t’ho diré jo ara. Gatzara, és com si diguéssim la xerinola.

—Ai, que deu ésser bonic això de la xerinola. Me n’ensenyaràs també?

—Sí, home, sí —féu en Virolet, tot rient.



Seguidament en Moabet els acompanyà al parc dels elefants, on n’hi havien més de cent, disposats sempre allí per a guerrejar quan convenia.

—Ara, anem a veure la cambra del silenci, però no hi podrem entrar, perquè hi ha pena de mort al que gosa entrar-hi sense permís del meu pare.

Arribaren així davant d’una mena de pavelló independent, construït també amb caps de mort i tota mena d’ossos.

—Això deu ésser el rebost, oi? —preguntà en Virolet, en to de broma per a animar el pobre Bolitx que estava terroritzat.

—Ací dins —digué el negret, amb la major naturalitat— guardem les restes que el meu pare deixa dels morts que s’ha fet guisar.

—Ja ho he dit; el rebost. I què en traieu de guardar aquestes coses?

—És per a engrandir el palau i fer-lo més alt. De tant en tant, el meu pare fa recollir tots els cranis pelats i els fa apilar i comptar. Quan en tindrà prou, vol fer construir una torre al cim del palau que arribi a tocar els núvols.



—Vaja una torre! —féu en Virolet.

Però el cert era que tant ell com en Bolitx estaven més grocs que una escudella amb safrà.

En Virolet, desitjós de sortir de dubtes a fi d’obrar en conseqüència, digué a en Moabet:

—I a nosaltres, què ens fareu?

—Oh! Vosaltres ara m’haveu d’ensenyar el vostre parlar i les vostres cançons. Després ja se us menjarà.

—Malviatge el bec d’una oca! —exclamà en Virolet—. I amb quina tranquil·litat ho diu, aquest marrec… Ja se us menjarà! Com si ens moríssim de ganes de què se’ns mengi.

El negret, en sentir l’exclamació d’en Virolet, es quedà tot sorprès i, portat del seu afany d’aprendre, li preguntà:

—Què vol dir «el bec d’una oca»?

En Virolet, poc disposat a donar lliçons en aquell moment, li respongué en to irat:

—Vol dir que ja m’ha pujat la mosca al nas.

El negret es quedà tan assabentat com abans i no insistí.

Així com en Virolet s’havia pres aquella terrible revelació per la tremenda, en Bolitx feia llàstima de debò; tan decandit i aclaparat havia quedat en assabentar-se del «premi» que els esperava una vegada haguessin ensenyat el català a aquell negret.

—No t’espantis, Bolitx. Ja t’he dit moltes vegades que mentre hi ha vida hi ha esperança. Abans ens cal donar gràcies a Déu, puix què ens proporciona la sort de poder passar algun temps ensenyant a parlar català a aquest negret. Mentre duri el curs, mirarem si podem emprendre la «cursa».

—En el teu enginy confio, Virolet.

—Déu ens ajudarà, car és ben cert que m’empiparia bastant que el meu cap servís per a alçar encara més la torre. Vaja un paper que faria davant de la Florineta! Ella que em deu estar esperant, creguda que hi tornaré amb les butxaques plenes de monedes d’or guanyades a Amèrica! Malviatge la perruca d’un rap pansit! Mireu que és ben cert allò que es diu, que hom proposa i Déu disposa!

Després d’aquest desfogament i d’unes quantes exclamacions d’aquelles recargolades, en Virolet es sentí molt més tranquil·litzat.

—Com te dius, tu, negret?

—No sé pas què dius.

—Dic, quin nom tens?

—Ah! Em dic Moabet i el meu pare es diu Kaixalfort I.

—Quins noms tan bonics! Així, quan tu seràs rei, et deuràs dir Kaixalfort II, oi?

—No; jo em vull dir un nom europeu. Ací quan un puja a rei, té el dret de posar-se el nom que més li convingui. Veus, el meu pare, com que és molt menjador de carn humana, es va posar Kaixalfort, que vol dir en el nostre idioma, que té molt bona dentadura. Però, jo, com que a mi la carn d’home no m’agrada, no vull que em diguin un nom així.

—Ben fet que faràs —li va dir en Virolet, el qual en aquell moment sentí créixer de debò la simpatia que li mereixia el negret—. És a dir que a tu no t’agrada la carn humana?

—Gens ni mica. Jo no estic per moltes de les coses que es fan per ací. D’ençà que aquell francès i aquell italià em van explicar les coses d’Europa, em penso que tots els que són d’allí deuen ésser molt feliços.

—Més que no ho som ací, sí. Però no saps, amic, Moabet —li digué, tot passant-li el braç per la cintura—, no saps l’alegria que em dones en parlar com ho fas. Jo també em proposo continuar l’obra de la bona civilització que van començar els europeus què has tingut la sort de tractar. Llàstima que el teu pare se’ls mengés! I a tu no et sap greu que se’t mengin els amics i mestres?

—Ja veuràs, com que són del meu pare, ell fa el que vol i encara gràcies que me’ls deixi tenir un quant temps. A més, sempre ve per ací algun nàufrag perdut; i si és cert que se’m menja els mestres, també és ell qui me’ls dóna.

—Vaja una tranquil·litat —pensà en Virolet.

El negre també es sentí molt més inclinat vers els nostres amics, la conversa dels quals li era especialment agradosa, perquè ja de bones a primeres els entenia.

Com a conclusió, digué:

—Tenint un parlar tan semblant al francès i a l’italià, em sembla que el meu pare no haurà d’esperar gaire per a menjar-vos.

—No vagis tan de pressa, Moabet. El català és un idioma que per a aprendre’l bé s’ha de practicar bastant temps. A més, entre Bolitx i jo sabem moltes cançons…

—Sí, però jo tinc molta memòria, i aviat les sabré totes.

—No siguis pastanaga, home! —cridà en Virolet, exasperat—. Quina afició a tranquil·litzar-nos que té aquest tanoca!

—Què vol dir «pastanaga» i «tanoca»? —preguntà el negret, amb aquell aire bondadós que tenia.

—Vol dir que… saps?, que ets molt simpàtic i que tens molt talent.

Mentre estaven parlant així es sentí un toc de corn, i el petit negre interrompé la conversa i els digué:

—Ara hem d’anar a menjar.

—Santa paraula! —féu en Virolet.

I el mateix Bolitx, que fins en aquell moment s’havia mostrat més ensopit que un llum sense oli, va fer el cap viu en sentir que es tractava d’anar a prendre refrigeri.





L’HORA TRÀGICA




AN bon punt entraren a la peça destinada a menjador, van veure el rei salvatge assegut damunt d’una mena de coixí i badallant com un mort de gana.

Uns negres van portar un tros de carn feta a la brasa, amb pell i tot. Era un bocí tan gros, que ni en Virolet ni en Bolitx no van caure a descobrir a quina bèstia pertanyia. En Virolet ho preguntà a en Moabet en veu baixa, i s’assabentà que era un palpís d’elefant.

Com que hi havia bona gana, tant ell com en Bolitx en menjaren una bona ració, encara que la presència del rei antropòfag els ennuvolava el goig de menjar, car feia estremir veure amb la golafreria que aquell home mastegava uns bocins de carn més grossos que el seu cap.

En veure-li lluir aquella blanca dentadura, els nostres amics no podien treure’s la idea que arribaria un dia en què les llurs persones farien el mateix camí que els bocins de carn que veien desaparèixer dins de la gola reial de Sa Majestat en Kaixalfort I.



Acabat el dinar, el rei preguntà al seu fill com anaven els estudis, i li recomanà la major pressa a aprendre, puix que li era un veritable sacrifici tenir al davant aquells dos tendres caps d’«aviram», sense poder donar-los dentada.

En Moabet li prometé aprendre el més aviat possible a fi de proporcionar aquest gust al seu il·lustre pare.

Era en veritat sorprenent la memòria d’aquell negret, així com la seva aplicació i el desig que tenia d’aprendre.

Si no hagués estat que totes aquestes qualitats apressaven la terrible fi que els esperava, en Virolet podria haver-se sentit satisfet dels avanços del seu deixeble. Però ara era tot el contrari. La retentiva d’en Moabet el tenia terroritzat, car amb sòls una vegada en tenia prou aquell marrec per a no oblidar mai més el mot que li ensenyava en Virolet.

Bé prou aquest procurava cercar, noms ben estrambòtics perquè li costessin d’aprendre, tals com: «llémena», «quitxalla», «xerricar», «morratxa», i altres d’enrevessats per l’estil; però res no hi valia. En Moabet se’ls encastava en la seva prodigiosa memòria i res no li podia fer oblidar el que aprenia. Allò de «Setze jutges d’un jutjat mengen fetge d’un penjat», s’ho aprengué en set minuts justos.

Així, fàcil és comprendre que les esperances d’en Virolet i d’en Bolitx anessin decaient d’una manera paorosa. Els dies passaven i els avanços d’en Moabet eren tan manifestos, que el deixeble ja quasi sabia tant com el mestre.

Respecte a les cançons, passava dos «quartos» del mateix. Les mateixes bones disposicions que en Moabet tenia per a aprendre idiomes, les tenia per a recordar tonades. En tres dies aprengué quasi tot el repertori de l’Orfeó Català. Per a aprendre «La Gata i el Belitre» hi passà mitja hora; per «La Pastoreta», cinc minuts; pel «Noi de la Mare», dos…

En Bolitx, que sabia cantar molt bé la «Marina», li ensenyà allò de «Costas las de Levante», pensant-se que li costaria molt, i al cap d’un quart ja ho refilava com una calàndria.

Era, en veritat, desesperador. L’hora terrible s’anava atansant a passos de gegant, i en Virolet no trobava cap solució, ni en tants dies no havien trobat tampoc ocasió per a fugir.

I el que més els atribolava era que, cada dia, darrera de cada àpat, en Kaixalfort I feia al seu fill les mateixes preguntes:

—Encara no me’ls puc menjar? Encara no saps el seu parlar?

—Aviat, pare —responia invariablement en Moabet.

Fins que vingué un dia que en Moabet respongué:

—Demà, pare.

Aquesta resposta, tan curta i tan senzilla, que el petit negre pronuncià amb la mateixa tranquil·litat que si hagués dit «em sembla que demà plourà», va deixar corglaçats els dos amics, com fàcilment comprendran els meus volguts lectors.

Aquell «demà», pronunciat tan tranquil·lament, representava per als nostres petits aventurers la fi de totes les coses. Ara sí que ja no hi cabia l’esperança.



Tan bon punt quedaren sols, s’abraçaren amb gran efusió, com obeint a un mateix impuls, i restaren així llarga estona, en el major silenci, com s’acostuma en casos tan transcendentals i tràgics com el que referim.

En Bolitx plorava a llàgrima viva, tot pensant en l’horrible fi que els esperava, i després de vessar abundant plor, somicant encara, digué al seu amic:

—Què et sembla, Virolet: se’ns menjarà crus o cuits?

—Això sí que no ho sé; i si vols que et digui la veritat, tant me fa d’una manera com d’una altra. Això ho ha de dir ell…

—I no veus manera d’escapar-nos?

—Malviatge la penca d’un bacallà instruït! Tu creus que si jo veiés un mitjà de fugir, m’estaria ací lamentant-me com un gos escuat?

—Així, doncs, no hi ha esperança?

—Ni mitja.

—Ai, ai, ai, que som desgraciats! —somicà altra vegada en Bolitx, i es posà a plorar de nou.

—Calla, Bolitx; no ploris, perquè encara m’atipes més. No veus que no se’n treu res de plorar?

—Doncs, què vols que faci, si ja no ens queda temps per a altra cosa?



—Ah, si és que això et distreu, plora tant com vulguis, per no amoïnis. Jo ja tinc feina i és més silenciosa que aquesta.

—Quina feina és?

—Pensar en la meva Florineta i en els meus enyorats garrinets. El que és si m’han d’esperar fins que torni, em sembla que se’ls farà molsa als peus, malviatge el ruc esquilat de l’oncle Ton!

—Sí; és cert que a tu encara t’ha de doldre més anar-te’n d’aquest món, puix que tens qui t’espera… Una noia…

—I quina noia! Ara, ara ho veig més que mai el que val la Florineta. És bonica com un sol; endreçada, treballadora, neta com la mateixa bugada.

—Què en treus ara, tu d’anar passant llista així de les qualitats de la Florineta?

—Mira, el mateix que tu: passar l’estona. Pobra Florineta! Ja no ens veurem mai més!

En aquell moment arribà el negret:

—Què feu ací? Que expliqueu rondalles?

—Vés noi, vés —li respongué despectivament en Virolet—. No m’hi faig amb negres.

—Què vols dir?

—Que ja és prou negre el nostre esdevenidor.

En Bolitx sospirà profundament, i exclamà:

—Ja ho pots ben dir, que és negre.

—Ca! —va fer en Moabet—. Si crec que us volen fer en salsa blanca.

—Que és panoli aquest xicot! —murmurà en Virolet.

Però en Bolitx, en sentir que tractaven de fer-los en salsa blanca, tornà a esclatar en plors.

—Ai, ai, ai, pobres de nosaltres!

—Què té aquest? —preguntà en Moabet.

—Tu diràs si et sembla que són pessigolles el que té —féu en Virolet.

—No sé, us trobo tots tristos…

—Ai, macatxo la moca d’una arengada rovellada! S’estranya perquè estem tristos… Que vols que ballem el «Vals de las olas»? —tornà en Virolet.

—Que potser esteu tan tristos perquè demà se us mengen?

—Mira, mirà, quina penetració que té el noi negre! Ho ha endevinat.

—Doncs, si és això, no cal que ploreu.

En sentir això, tant en Virolet com en Bolitx alçaren el cap amatents i obriren el cor a l’esperança.

—Ah, que ens perdoneu, potser, o és que el teu pare està desganat?

—Ni una cosa ni altra, però no us faran pas mal.

—Què dius ara? No se’ns menjarà?

—Sí, però no us faran mal, perquè se us menjarà una vegada sigueu morts.

—Mirà, negret: si no et clavo una morma, és ben bé perquè tinc por d’embrutar-me de llustre.

—Doncs, què voleu més?

—No; si no volem pas res més, ni tant tampoc!… Vaja, Moabet, tu que ets un xicot raonable; que ets un amic nostre, i que semblaves tan aficionat a la civilització, no et sap greu de perdre’ns?

—Sí que me’n sap, però més greu li sap al meu pare no menjar-vos.

—I tu no li podries donar entenent que no se’ns mengés?

—No; perquè si l’amoïno massa, quan caçaríem un altre estranger no me’l voldria deixar.

—I què hi perdries?

—Mira, que no podria saber cap més idioma.

—Però, no en saps prou, encara, d’idiomes?

—No; no veus que en faig col·lecció?

—Mira, Moabet; si tu aconseguies salvar-nos, en sabries tants com volguessis d’idiomes.

—Com?

—Et prendríem a Europa, i allí, a Barcelona, que és una ciutat més bella que tot el vostre palau i tota la vostra tribu, hi ha unes escoles que se’n diu Berlitz, que ensenyen tots els parlars del món, amb l’avantatge que no hi ha ningú que es mengi els mestres.

Els ulls del negret adquirien una expressió de joia en sentir que li oferien anar a Europa i poder aprendre molts idiomes.

En Virolet ho observà i podeu comptar que no va pas menysprear l’ocasió; li féu una descripció tan brillant de les ciutats civilitzades, que en Moabet no sabia ja ni si tocava de peus a terra.

Li explicà el que són els teatres, els cinemes, els parcs, els trens, els funiculars, els automòbils…

Tot ho ponderà, extremant la nota, i ho presentà amb els colors més brillants que va trobar, fins que li sembla que l’esperit d’en Moabet era ja conquerit.

—Ah, qui pogués anar a Europa! —exclamà el petit negre—. Ah, qui pogués conèixer aquesta ciutat de Barcelona de què em parles!

—No has de fer més que aconseguir la nostra salvació, i jo et prometo que hi anirem.

—Això no és possible. El meu pare no accedirà a fer aquest sacrifici. Si no fóssiu tan tendrets, encara hi hauria esperança, però ara no cal pas pensar-hi.

—Home, prova-ho. El teu pare t’estima molt, i tal vegada et concedeixi aquesta mercè.

—No el coneixeu pas el meu pare. S’estima més un palpis de carn de blanc, que un tall rodó d’elefant novell… De totes maneres, ho provaré, ja que així m’ho demanes, però no crec que en tregui res.

—Insisteix tant com puguis.

—Així ho faré, car em fa molta il·lusió pensar que m’acompanyaríeu a Barcelona.

En Moabet es dirigí cap al saló on es trobava el seu pare, mentre els dos amics esperaven el resultat amb l’emoció i la impaciència que ja es pot suposar.





ESFORÇ INÚTIL




ÉS de mitja hora estigueren allí esperant. De vegades l’esperança tenia entrada en el seu cor, però en Bolitx, el pessimista sempitern, no s’estava de manifestar la seva convicció que aquell seria el darrer dia de la seva existència.

En Virolet ja no gosava contradir-lo, car també ell veia molt problemàtic l’èxit d’en Moabet.

—Triga molt a tornar —féu en Bolitx, donant mostres de la més gran impaciència.

En Virolet es mirà el seu company d’una manera estranya.

—Per què em mires així, Virolet? —preguntà en Bolitx.

—Perquè, malviatge el fetge d’una tortuga torrada!, estem perdent el temps llastimosament.

—Què vols dir?

—Que som uns llonzes! Ens estem ací esperant com uns conills covards, quan ja hauria de fer mitja hora que correguéssim.

En Bolitx sentí que el cor li feia un salt.

—Tens raó —digué—. Amb l’estona que fa que és fora, ja podríem ésser a l’altra banda del bosc.

—Encara hi som a temps, Bolitx. En Moabet no ha tornat i potser que trigui encara.

—Anem-nos-en, doncs!

En Virolet donà una mà a en Bolitx i, com qui va a jugar a qui corre més, digué: «Una, dues, tres». I es posaren a córrer amb totes llurs forces.

De tant en tant es giraven per veure si eren perseguits, i amb gran satisfacció veieren que encara ningú no s’havia adonat de llur fuga.

En Virolet es proposava no descansar fins a ésser dins d’un bosc espès, que es veia al lluny. Allí esperava que podrien ocultar-se fàcilment, i no serien vistos.

Però el bosc era encara llunyà i els dos fugitius estaven molt cansats.

—Ai, que no podré arribar-hi! —gemegava en Bolitx.

—Malviatge l’ull guenyo d’un gos escanyolit! No et queixis i corre tant com puguis, que en el córrer està la nostra salvació.

Ara ja no es giraven per tal de no perdre ni un segon. Els seus ulls miraven el bosc, com els nàufrags deuen mirar la post on podran agafar-se. El bosc era llur esperança i llur salvació. Si no podien ocultar-se allí, la seva vida no duraria mitja hora.

Per això, malgrat el cansament, corrien sense defallir, sostenint-los el gran desig que tenien d’arribar-hi.

Així, rendits i postrats, aconseguiren els primers arbres del bosc. Els dos amics van respirar, però la inquietud no els deixava encara.

—Bolitx, fem un darrer esforç i endinsem-nos un xiquet més.

—Ai, Virolet, no puc més! Estic que no puc dir fava.

—Això rai; no ho diguis.

—És que no puc donar ni un pas més. Les cames se’m torcen.

En Virolet girà els ulls enrere, i el seu cor es glaçà. Allí al lluny es veia venir tot un escamot de negres, amb en Kaixalfort al davant.

—Estem perduts, Bolitx!

—Què dius, Virolet? Ara que hem arribat al bosc?

—Sí, però mira qui ve —li digué, tot assenyalant-li els negres que arribaven.

En Bolitx, en veure’ls, tingué tan gros esglai, que anava a caure d’esquena. Sort que pogué estintolar-se al tronc d’un arbre.

—Anem, Bolitx! Correm un xic més.

—No puc, no puc! —exclamà l’infeliç, amb les llàgrimes als ulls.

En realitat, en Bolitx ja no podia més. Era inútil que intentés un nou esforç.

En Virolet se’l mirà amb desolació. La impossibilitat que tenia en Bolitx de córrer seria la causa de la perdició de tots dos.

Comprenent-ho així en Bolitx, i no volent portar tan greu perjudici al seu estimat amic, li digué amb resolució heroica:

—Virolet, amic meu: tu que tens encara forces, aprofita-les i salva’t. Jo moriré resignat, si sé que tu has pogut salvar-te.

—Mai! Ens hem de salvar tots dos o bé morir junts.

—Virolet, salva’t. A mi no m’esperarà ni em plorarà ningú, ningú, mentre que a tu t’esperarà inútilment la Florineta i plorarà amargament la teva mort.

—Tens tota la raó, però jo no vull deixar-te sol ni abandonar-te en aquest tràngol tan terrible. Vina, puja a les meves espatlles a coll-i-be, i arribarem fins on podrem. Si de Déu és la voluntat que morim a les mans, o, més ben dit, a les dents d’aquests salvatges, morirem junts i units; si Déu es compadís de nosaltres, ens salvaríem plegats.

I sense esperar resposta d’en Bolitx, que, defallit, havia quedat mig ajagut sota de l’arbre, on s’havia recolzat, l’agafà d’una revolada i se’l pujà a coll-i-be, tot mostrant posseir una força de la qual ningú no l’hauria cregut capaç, car malgrat el pes d’en Bolitx, emprengué la cursa a grans gambades.



«Llàstima de temps que hem perdut!» pensava en Virolet.

I, evidentment, era llàstima, puix que l’avantatge als negres era tan poc, que difícilment podrien fugir del llur abast.

En Virolet estava veritablement fatigat, però féu esforços de flaquesa tan grans, que aconseguí travessar el bosc amb en Bolitx al damunt.

En sortir del bosc, per la banda oposada a la part per on havien entrat, l’esperava una trista decepció. Davant d’ells s’estenia un veritable desert. Només alguna palmera, ací i allà, donava migrada ombra a l’ardit caminant que s’aventurés per aquell sorral.

En Virolet deplorà amb tota l’ànima que el bosc se li hagués acabat. Si almenys, després del bosc, haguessin trobat un terreny muntanyós, amb accidents a propòsit per a ocultar-se…

Ben clar veia el pobre Virolet que allí serien descoberts fàcilment, a més perquè la sorra li privava d’avançar ràpidament com calia per tal d’escapar de la persecució de què eren objecte.

Amb la inquietud que és de suposar, en Virolet girà els ulls enrere. Ni una mica d’esperança no li quedava, puix que des del lloc on eren, sentien clarament la cridòria de llurs perseguidors.

En Virolet donà una mirada incerta al seu entorn i veié un munt que no sabé comprendre si era de fulles o de pedres, i cap allí es dirigí amb l’intent d’amagar-s’hi.

Però en aquell moment mateix, els negres van aparèixer a la sortida del bosc, i descobriren els fugitius.

El nostre heroic amic, sempre amb en Bolitx al damunt, tragué encara un xic de forces, i arribà en aquell pilot; però, quina no fou la seva sorpresa en veure que aquell pilot s’alçava i arrencava a córrer!

Era un estruç que s’estava allí covant una dotzena d’ous.

La darrera esperança, fallida!

Rendit de fatiga, es deixà caure damunt la sorra, al mateix costat del clot on hi havien els ous.

—Bolitx, encomanem-nos a Déu, que aquest és el darrer moment de la nostra vida. Els nostres enemics ja són aquí. Faci’s la voluntat de Déu i que tot sia per la seva major honra i glòria. Adéu Florineta, adéu porquets, adéu Bolitx!

Com si aquesta trista resignació li hagués confortat l’esperit, ja no va témer res, i esperà amb calma i serenitat absoluta l’arribada dels terribles negres que venien disposats a fer les majors trencadisses.





EN VIROLET, ARTISTA CULINARI




N Kaixalfort fou el primer d’arribar prop dels rendits fugitius, i mirant-se’ls amb els ulls plens de golosia, proferí amb veu de tro una terrible exclamació de ràbia i d’alegria alhora.

Seguidament arribaren els altres negres, els quals, sense dir res, engraparen barroerament els nostres desgraciats amics.

El petit Moabet s’atansà fins a ells, i tot mirant-los amb rancúnia, els digué:

—Ah, volíeu fugir i privar al meu pare del suculent menjar que espera des de fa tants dies? Després em vindreu a parlar de portar-me a Barcelona!

En Virolet se’l mirà tranquil·lament. De primer, estigué temptat de clavar-li un revés, però tot d’una, com si li vingués una d’aquelles inspiracions que se li acudien en els moments més desesperats, respongué amb la major calma:

—Fugir? Ah, us pensàveu que fugíem?

—Sí, sí; ben clar es veu que fugíeu, per tal de no ésser menjats pel meu pare.

—No siguis papanates, home!

—Papanates? Aquest nom encara no me l’havies ensenyat.

—Ni ganes. Ara no parlem d’això. Dèiem que mai no ens ha passat pel cap de fugir. Ves que ens fa que el teu pare se’ns mengi. Si encara ens agrada, perquè això és un gran honor per a nosaltres. No tothom pot tenir la sort d’ésser menjat pel gran rei en Kaixalfort I.

En Moabet se’l mirà com qui veu visions. En Virolet parlava tan seriosament i amb tanta seguretat que, en veritat, feia dubtar de debò.

Tanta fou la seva sorpresa, que tot seguit es girà vers el seu pare i li traduí les paraules que acabava de pronunciar en Virolet.

En Kaixalfort degué fer-li alguna objecció, puix que el petit negre preguntà, al nostre amic:

—Doncs, per què heu vingut fins aquí sense dir res a ningú, i per què us amagàveu de nosaltres?

—No siguis panoli, home.

—Panoli? Tampoc no m’ho havies ensenyat això de «panoli».

—És que ho ets de debò. Avui, per a ésser el darrer dia de la nostra vida, i a fi de demostrar el nostre agraïment al teu pare, per l’honor que ens fa en voler menjar la nostra carn, hem pensat obsequiar-lo.

—Com?

—Amb un ou ferrat.

—I què és això?



—És el menjar més suculent que mai hagi tastat cap boca humana. Nosaltres sabíem que per aquí hi havia una «estruça» covant, i per això hem vingut corrents i d’amagat per tal d’agafar els ous i fer-ne un de ferrat per al teu pare. Ja veuràs que n’estarà de content quan hagi tastat aquest menjar escollit.

En Moabet ho explicà al seu pare, el qual, tement que amb tantes explicacions es quedés encara sense poder-se menjar els dos amics, respongué:

—Si és cert el que diuen, està molt bé; però, tot seguit, darrera l’ou ferrat, me’ls menjaré rostits.

—No hi ha cap inconvenient —va respondre en Virolet, fent el cor fort—. L’ou ferrat encara li servirà per a obrir-li la gana.

Després de tots aquests enraonaments, recolliren els ous, dels quals en contaren fins a divuit, i se’n tornaren cap al palau.

—Que te n’has pensat alguna, Virolet? —li preguntà en Bolitx, tan bon punt tingué ocasió.

—No, amic meu. D’aquesta no sé pas si en sortirem. Ara estan tots desconfiats i ens vigilaran rigorosament. Em sembla que el millor que podem fer és encomanar-nos a Déu i no encaparrar-nos més.

—Ai, ai, ai, pobres de nosaltres! —somicà en Bolitx, sentint que la pell se li tornava de gallina.

—Mira, Bolitx; jo t’estimo molt, però t’he de dir que si per alguna cosa m’agradarà morir menjat, serà per a no sentir-te gemegar mai més.

—Vols dir que la, nostra situació no és per això i molt més?

—Sí, home; però s’ha de tenir pit. Una vegada serem morts, ja no patirem més, i si fas, com jo vaig fent, un bon acte de contrició, encara hi guanyarem, perquè ja pots tenir per segur que en Kaixalfort no es posarà més davant nostre, puix que quan mori se n’anirà de dret a les calderes d’en Pere Botero.

—I en Moabet també, per mal amic.

—Ca, home! En Moabet anirà als Llims. No veus que és més innocent que un pardal novell?

—Ai, ai, ai! Pobres de nosaltres! Pensar que aquest mateix vespre serem rostits, menjats i païts…

—Malviatge el «llomillo» d’un porc geperut! Ja tornes a somicar? Mira que quan seràs vell no se’t podrà aguantar!

—Ai, no hi arribaré pas a vell!

Amb tot això, arribaren al palau d’en Kaixalfort. D’un tros lluny, en veure l’edifici dels caps de mort, en Virolet no pogué evitar una esgarrifança d’horror; però, animós com era àdhuc en els trànsits més desesperats, va dir a en Moabet:

—Quan hi col·loqueu la meva closca, ja procurareu que faci goig i que es vegi força.

—Seràs servit.

La comitiva entrà al palau, amb els fugitius.

L’hora fatal s’apropava. En Bolitx, decandit, estava assegut en un racó, no deixant de mirar en Virolet, amb la remota esperança que d’un moment a l’altre tingués una idea salvadora.

Però en Virolet no donava pas senyals de res que ho pogués fer suposar. Al contrari, com més anava, més desesperat se’l veia.

Un silenci paorós regnava a l’estança, mentre en Kaixalfort s’estava escurant minuciosament les dents, a fi de tenir-les ben esmolades per a l’àpat extraordinari que anava a fer aquella nit.

Els nostres amics ni gosaven mirar-se’l, car pressentien prou i massa a què anaven encaminats aquells treballs de neteja bucal…

Finalment, quan la seva dentadura va estar ben desembarassada de destorbs, va dir:

—Ah!

Després va fer una pausa, mentre la seva cara prenia una expressió de joia extrema.

I tornà a repetir: «Ah!».

Els nostres amics se’l miraven esfereïts, i en Virolet, sempre disposat a ésser complaent, va repetir:

—Ja pot ben dir-ho, ja.

En Kaixalfort, amb veu pausada i solemnial, va fer una mena d’al·locució.

—Què diu ara? —preguntà en Virolet a en Moabet.

—Diu que per fi ha arribat el dia en què podrà tastar la, vostra can, i abans de posar-s’hi, en dóna mercès a la lluna i al sol.

—Macatxo la patilla d’un llimac vidu! I què té a veure la lluna i el sol amb tot això? —exclamà en Virolet.

I afegí:

—Espero que se’ns concedirà una estona més de vida per a poder fer l’obsequi a en Kaixalfort.

—L’ou ferrat?

—És clar, home. Després del tip de córrer que ens hem fet per a anar a buscar els ous, només faltaria que ara no els féssim servir.

El que en Virolet es proposava amb això, no era més que guanyar un xic de temps, per poc que fos, ajornant, encara que sols per uns minuts, el moment tan temut de la primera queixalada.





LA MORT, CARA A CARA




NCARA que de mala gana, el rei antropòfag accedí a esperar que les seves víctimes fessin l’ou ferrat. Més que per pròpia voluntat, hi accedí pels precs d’en Moabet, puix que aquest sentia veritable curiositat per veure què era allò de què parlava amb tant elogi en Virolet.

Tots plegats es dirigiren cap a la cuina, i en ésser allí, en Virolet, com si fos la cosa més natural del món, demanà una paella.

—Què vols dir? —li féu en Moabet.

—No teniu paelles? Ja veig que esteu mal assortits en qüestió de bateria de cuina.

Kaixalfort, impacient, donà un cop de peu a terra, i exclamà:

—Enllestim!

—Mira, Moabet. Digues al teu pare que no s’impacienti. A la nostra terra hi ha costum de dir que un bon dinar fa de bon esperar, i mai aquesta frase no es pot emprar tan bé com en el cas present.

No essent possible trobar una paella per a fer l’ou ferrat, en Virolet agafà l’escut de bronze d’un dels negres, i digué:

—Heus ací una bona paella.

Efectivament, era un escut en forma de rodella o de tapadora, que supliria molt bé l’estri culinari que li mancava.

En Virolet, gastant tanta calma i parsimònia com li era possible en cada una de les operacions, féu encendre un foc, al damunt del qual col·locà la rodella.

Com que allí no hi havia oli ni llard, s’acontentà amb un bocí de greix d’elefant, que no trigà a fondre’s dins de l’escut.

—Bolitx, trenca un ou, sense rebentar el rovell.

En Bolitx s’afanyà a fer el que el seu amic li demanava.

Quan el greix estigué bullent, en Virolet hi tirà l’ou, entre una pluja d’espurnes i d’espeternecs.



L’ou ferrat sortí a la perfecció, i tothom quedà admirat en veure’l.

—Sembla el sol! —Exclamà en Moabet.

Dos negres agafaren l’escut amb el gros ou ferrat i el presentaren al rei.

En Virolet estava veritablement emocionat i pensava que si per desgràcia no era del gust de l’antropòfag, no li quedava ja més que un minut de vida. En canvi, si tenia la sort que l’hi agradés, esperava que tal vegada en Kaixalfort voldria repetir, amb la qual cosa tindria dues probabilitats, si no de salvació, almenys, de nou ajornament, puix que era probable que un parell d’ous d’estruç traguessin la gana a aquell singular monarca.

Podeu comptar, doncs, amb quina ansietat en Virolet observava el rei.

Aquest clavà dentada a l’ou, i segurament degué trobar-lo excel·lent, perquè sense reposar-hi gaire, tornà a endrapar-ne un altre bocí.



En Virolet digué al negre príncep:

—Pregunta al teu pare si ho troba bo i si en vol un altre.

En Kaixalfort manifestà que el plat li havia agradat molt i que de bona gana se’n menjaria un altre.

El nostre amic no es féu pregar pas dues vegades. Amb la major complaença tornà a posar greix d’elefant a la improvisada paella, i repetí l’ordre a en Bolitx:

—Trenca un altre ou, però sense rebentar el rovell.

Quan en Kaixalfort hagué consumit els dos monumentals ous ferrats, i mentre amb el revés de la mà s’eixugava els, diguem-ne, llavis, que regalaven de rovell d’ou, va fer un ah! de satisfacció, es dirigí al seu cuiner i li manà:

—Ara fes-me aquests dos blancs a l’ast; i cuita, perquè no em passi la gana.

Quan els nostres amics es van assabentar de la terrible ordre que el rei acabava de donar, es cregueren definitivament perduts.

Efectivament, no hi havia pas esperança. Res no hi havia valgut l’enllepoliment dels ous ferrats, ni per a res no havia servit la presència d’esperit d’en Virolet en el moment d’ésser detinguts en la seva fugida.

El cuiner s’arremangà, o més ben dit, féu acció d’arremangar-se, acció completament inútil i supèrflua, puix que el tal cuiner no duia mànegues de cap mena.

—Qui vol ésser el primer? —preguntà en Moabet, el qual, creient-se, complir amb els deures de la bona amistat, s’havia quedat allí.

Els dos amics es miraren esglaiats, i per tota resposta —obeint a un impuls d’afecció— s’abraçaren en aquella hora suprema.

—Adéu, Bolitx! Si Déu ho vol ja ens retrobarem al cel.

—Adéu, amic meu —gemegà en Bolitx.

Tant en Moabet com el cuiner es contemplaven aquella escena, per a ells incomprensible, amb la major sorpresa.

De sobte es sentí la veu d’en Kaixalfort:

—Que no estan, encara?

En Virolet, en sentir-ho, experimentà una impressió de fàstic i de ràbia.

—Golafre, més que golafre! —pensà—. Per un caprici de paladar d’aquest barbre, hem de morir tots dos i deixar la Florineta sense el seu Virolet. Això és massa! Valga’m un rave tísic del pit, si em deixo caçar sense ensenyar les ungles!

I quan el cuiner anava a engrapar-lo per a despullar-lo i passar-li l’ast de baix a dalt, en lloc de la víctima sotmesa que creia trobar, va rebre un cop de puny enmig dels nassos, que els hi va fer rajar en sang. Allò era lluitar amb la mort, cara a cara.

Després, girant-se vers el seu amic, digué:

—Bolitx, clava-li un mastegot!

En Bolitx, enardit per l’exemple del seu company, i aprofitant que el cuiner prou feina tenia a eixugar-se la sang del nas, l’escometé a cops de puny i a puntades de peu.



En Moabet, més sorprès que si rebés ell les castanyes, va exclamar:

—Què feu ara? No veieu que el meu pare s’espera per a menjar-vos?

—Doncs, que es vagi esperant! —respongué, disposat a plantar cara a tothom.

—Però si pegueu al cuiner no us podrà rostir! —replicà el negret, amb la més gran simplicitat.

—Per això ho fem, cap de suro! A més, així podràs aprendre un nou joc que no t’havíem ensenyat. D’això que ara fem a aquest infeliç, se’n diu «anar a pinyes».

En aquell moment entrà en Kaixalfort amb una cara tan ferotge, que en Bolitx, només de veure’l, caigué assegut instantàniament. En canvi en Virolet no s’acovardí pas; retrocedí dues passes i es quedà a l’expectativa, esperant que en Kaixalfort digués quelcom.

—Què significa això? —digué, per fi.

En Virolet, encara que no el va entendre bé, li respongué, amatent:

—Res de particular; això significa que hem inflat la cara del vostre cuiner perquè ens volia fer a l’ast sense esperar a aprendre de fer ous ferrats.

En Moabet anà traduint a son pare tot el que en Virolet anava dient.

En Kaixalfort protestà, i digué que el cuiner no feia més que obeir l’ordre que ell havia donat.

—Està bé; però, ja que els ous ferrats us agraden, és una bona llàstima no esperar que el vostre cuiner sàpiga fer-ne. Per això, si ens hem resistit i hem apallissat el vostre cuiner, ha estat en obsequi vostre.

—En això tens raó —digué en Kaixalfort, reflexionant—. Però ara jo tinc gana i em ve de gust un xic de palpís blanc.

—Si teniu gana, jo mateix us faré tants ous ferrats com vulgueu.

—No; per avui ja en tinc prou. A mi m’agrada variadet.

—Això rai; us faré una truita.

—Truita? —preguntaren a la una, pare i fill—. Què és truita?

—Ara ho veureu.

—No tinc espera —replicà en Kaixalfort, impacientant-se.

—No us haureu d’esperar gaire; més hauríeu d’esperar-vos si ens haguéssiu de fer a l’ast.

—No, no; jo vull carn humana! —bramulà el rei caníbal.

—No baladregeu. Mengeu-nos, si voleu, però no penseu tastar mai més ous ferrats.

—T’equivoques —replicà en Kaixalfort—. Ara em menjaré el teu company, i tu podràs ensenyar al meu cuiner això dels ous ferrats i de la truita. Així em faré passar el desig de menjar carn humana, i el meu cuiner podrà rebre les teves lliçons.

Quan els nostres amics sentiren aquestes paraules, es van quedar corglaçats.

—No, això noi —cridà en Virolet, amb valentia—. O tots dos o cap!

Però el rei no es deixà pas convèncer, i ja anava a donar ordre de despullar el pobre infortunat Bolitx, quan en Virolet, interposant-se amb les mans esteses, exclamà:

—No us apresseu. El meu amic no pot morir, car ell és l’únic que sap trencar els ous sense rebentar el rovell; i com que si el rovell es rebenta no hi ha ou ferrat, el meu estimat amic ha d’ensenyar al cuiner a trencar els ous com cal.

I en veure que en Kaixalfort encara dubtava, en Virolet afegí:

—Creieu-me, oh gran rei del llustre negre! Permeteu que ara, per a fer-vos passar la gana, us faci en un moment una truita monumental amb ous d’estruç. Creieu que us en llepareu els dits. Temps tindreu de menjar carn humana.

I girant-se a en Moabet, afegí:

—Veges si pots convèncer el teu pare, i t’asseguro que no te’n penediràs. Et faré un esplèndid present.

—Què em regalaràs?

—El que no pots ni sospitar. Ja veuràs com t’agradarà.

En Moabet intercedí, dient al seu pare que tenia molt interès a aprendre de fer truites i que esperés a menjar-se els seus amics quan ja en sabés.

En Kaixalfort hi accedí finalment, i en Virolet i en Bolitx es lluïren de debò batent ous i clares i fent una truita monumental, que escampava una oloreta capaç de temptar el més desganat.

En Kaixalfort se la menjà de molt bona gana, i fins arribà a declarar que no es penedia d’haver escoltat les supliques de l’animós i traçut Virolet, car el goig que havia tingut menjant truita, l’havia distret, per aquell dia, del desig de menjar carn de blanc.





EN VIROLET, HOME D’INICIATIVES




QUELLA nit, quan els dos amics es quedaren sols en llur cambra —perfectament tancada i vigilada—, es comunicaren llurs impressions.

En Bolitx no es cansava de remerciar a en Virolet el gran favor que d’ell havia rebut, en declarar-lo indispensable per a la confecció d’ous ferrats.

—Deixa’t de compliments —li digué en Virolet—. El que ara hem de mirar és, en primer lloc, que el cuiner trigui a aprendre de fer truites i ous ferrats; i, en segon lloc, espavilar-nos amb temps, per tal que quan n’hagi après, no ens haguem de trobar en els maldecaps d’avui.

—Sí; però, com ho podrem fer? Jo no estaré mai tranquil mentre haguem de viure sota la fèrula d’aquest salvatge.

—En realitat, el millor pla seria fugir; però, com es pot fer? Fugir és impossible. Com més va, més ens vigilen, i ja veus que cap nit no s’han oblidat de tancar-nos.

—Així, tard o d’hora, serem víctimes de la voracitat d’aquest barbre.

—Això és el que cal evitar, i sols em refio de la tàctica i de la diplomàcia. Em sembla que ací s’ha d’aprofitar aquest afany de civilització que des del primer dia demostra el fill d’en Kaixalfort.

—Vaja un neula! Mai no saps si te’n pots refiar o no. A la millor és el primer a recolzar el vici lleig del seu pare…

—Home, això es comprèn. En Moabet no dóna la importància que donem nosaltres a aquestes aficions d’antropofàgia; i si quelcom hi ha d’estrany aquí, és que ell no sigui antropòfag com el seu pare. Amb tot i el que tu dius, jo crec que en Moabet ens té cert afecte, solament que ell ja sap que no ens pot conservar, puix que està establert que hem de servir d’entrant a son pare.

—Potser que tens raó, però jo no me’n refio pas gaire.

—Doncs, jo sí. I t’he d’advertir que si em falla el que em proposo, ja no cal que comptem amb viure gaire temps. Després dels ous ferrats, anirem tots dos a la cassola.

—No, no; prova el teu pla i compta amb la meva ajuda.

—Està bé; ara dormim, perquè amb el que hem passat avui ens convé reposar.

Els dos amics dormiren com uns santets tota la nit.

L’endemà al matí, en Moabet trucà a la porta:

—Es pot entrar?

—Endavant! —cridà en Virolet.

El negret obrí tots els panys i forrellats, i entrà.

—Bon dia, Moabet. Què et porta per ací?

—No t’ho penses?

—Que ja torna a tenir gana ton pare?

—No; no es tracta d’això. Ja no te’n recordes? —féu, malhumorat, en Moabet.

—No em recordo de res, ni ganes, perquè per ara de bons records no en podem tenir gaires.

—Doncs, ja t’ho diré jo. Ahir em vas prometre un regal.

—Ah, sí! Vatua l’ull de poll d’un banc corcat! —exclamà en Virolet, tot torbat—. Sí; és veritat que et vaig prometre un regal, però el cert és que ara no se m’ocorre què et puc regalar. Jo pensava fer-te’l quan aniré a Barcelona.

En Moabet mostrà evidentment la contrarietat que li causava el mancament del seu amic a allò promès, i es disposava a retirar-se, quan en Virolet tingué la millor ocurrència.

—No te’n vagis, home, tan de pressa.

—Ets un poca-paraula —li replicà en Moabet, amb indignació.

—T’equivoques. A Catalunya tenim el costum de dir, paraula és paraula, i paraula de català és paraula de rei. Amb això deixa’m vestir i et donaré el regal que et vaig prometre.

—Vas dir que seria un regal esplèndid.

—I ho serà.

En Virolet, sense esperar més, saltà de la seva llitera i es vestí ràpidament.

—I el regal?

En Virolet havia tingut la millor inspiració. Obrí el bagul i en tragué el vestit que, com es recordarà, hi havia dintre.



—Té, noi, aquí tens el regal.

—Un vestit d’europeu! —exclamà en Moabet, amb mostres de gran alegria.

—Sí; és un vestit de persona decent, que ja et convé, perquè la veritat és que el vestit que tu portes és un xic massa lleuger. Té; emprova-te’l; potser que et vingui un xic folgat, però si t’arrebosses les mànegues i les calces, semblarà fet a mida.

Evidentment, li venia gran, però el petit negre no era molt exigent, i en veure’s vestit a la moda europea, s’omplia d’orgull i de satisfacció.

—Gràcies, Virolet. Vaig a presentar-me al meu pare.

—Vols que t’hi acompanyem?

—No hi ha inconvenient.

Els dos amics, aguantant-se amb prou feines el riure —car la fatxa del negret era grotesca de debò—, el seguiren fins a les habitacions del pare.

Si orgull havia demostrat el marrec en veure’s abillat a l’europea, més orgullós se’n sentí encara el pare en contemplar el seu fill amb aquell vestit tan escaient.

—Sembles, un senyor! —li va dir a la seva manera—. No es pot negar que els europeus se les pensen totes —anava dient, tot ficant-li els dits a les butxaques de l’armilla.

—Oh, miri; aquí també n’hi han de butxaques! —indicà en Moabet, tot mostrant les de l’americana.

En Virolet aprofità l’ocasió per a intervenir:

—Ja veieu, senyor rei, que el nostre afecte pel vostre fill és molt gran. Només deplorem que si algun dia se’ns mengeu, no podrem acabar d’ensinistrar-lo en els costums del nostre país. No veieu quin goig que fa? Sembla un figurí de Can Pantaleoni! Val a dir que el vostre noi té una figura ben escaient… Llàstima que aquí no pot lluir!… Si un dia vingués a Barcelona, faria molta patxoca per la Rambla.

En Kaixalfort estava tot entendrit en escoltar els elogis que en Virolet feia del seu fill, i tot seguit li entrà curiositat de saber el que era la Rambla.

El nostre eixerit amic s’apressà a explicar-li-ho, sense oblidar-se d’afegir-hi el que més podia seduir la fantasia d’aquell salvatge.

En Kaixalfort se l’escoltava embadalit, i la seva actitud encara enardia més el nostre amic.

—Allò sí que és bonic! Si en Moabet ho pogués veure podria tornar ací amb idees noves i grans iniciatives que, sens dubte, farien la felicitat del vostre país. Allí tothom viu feliç i content, sense por a les sagetes i a les llances enverinades. I sabeu per què? Doncs, perquè els homes no viuen en la indolència, com vosaltres; allí tothom treballa, i per això l’estona els passa més de pressa i guanyen diners.

—Què és treballar? —preguntà en Kaixalfort.



En Virolet prengué posats d’apòstol:

—El treball, el sant treball, és allò que ens diferencia de les bèsties, allò que ens fa superiors els homes. Al treball es deuen els formosos jardins plens de flors; treballant s’han fet els trens i els automòbils i els grans vaixells de vapor i els aeroplans.

—I per què no havies ensenyat al meu fill això del treball? —digué el rei negre, seduït per la paraula fogosa del nostre eloqüent Virolet.

—Per què no li ho he ensenyat? Ai, macatxo la nafra d’un ruc pelat! Com volíeu que li ensenyéssim tot això tan formós i productiu, si sempre, d’ençà que som aquí, heu estat amoïnant, preguntant si estàvem llestos per a menjar-se’ns? Per a ensenyar a treballar cal molt temps i és necessari tenir més tranquil·litat que la que ens heu deixat fruir aquesta mala temporada.

—Està bé; però, què es pot fer aquí amb el treball?

—No em feu riure! No n’hi ha poca de feina a fer! En primer lloc s’han d’aprofitar els avantatges de la terra. Aquí teniu cafè, cacau, cautxú i altres plantes, el fruit de les quals es paga a Europa a preus molt pujats. Si tots aquests negres tan ensopits, que es passegen tot el dia amb l’escut al braç i la llança a la mà, es posessin a cavar, a sembrar i, en una paraula, a fer d’agricultor, en pocs anys l’or i la plata entrarien a carretades a casa vostra. Jo sóc pagès d’ofici i ho entenc. Si vós volguéssiu, jo organitzaria un exèrcit de treballadors i ja veuríeu com en poc temps canviaria fins l’aspecte trist i recremat d’aquestes contrades.

En Kaixalfort, engrescat, respongué:

—Ja pots començar des de demà, i et prometo que no us menjaré fins que tots els meus homes sàpiguen de treballar.

—Malviatge la cotilla d’un gos desganat! Encara parla de menjar, aquest golafre? —exclamà pels seus dintres en Virolet. Però, content i ufanós d’haver aconseguit tan llarg ajornament a la seva mort, no volgué preocupar-se més, i remercià amb fines paraules el rei caníbal.

—Mercès, oh rei generós! Jo us prometo que el vostre noi, que tant de goig fa amb aquest vestit elegant, arribarà a ésser un famós personatge. Ell serà l’amo i director de les grans hisendes que anem a crear. El treball l’ennoblirà com ennobleix a tothom, i, dins de pocs anys, la platja veïna serà un port important al qual acudiran els vaixells mercants de totes les nacions del món, per a proveir, a canvi de monedes d’or, de tots els fruits que el treball haurà fet produir a aquesta terra avui improductiva.





ESDEVENIMENTS INESPERATS




O ens entretindrem pas anant ressenyant els fets que en Virolet va portar a terme a comptar de l’endemà de l’escena que s’ha explicat en el capítol anterior.

Les llances i sagetes dels guerrers es convertiren en càvecs i picots, els escuts serviren de pales i cabassos, i els treballs del camp començaren tot seguit per tal de disposar-los en forma a propòsit per a grans plantacions de cafè, de cacau i de cautxú.

En Bolitx plorava d’alegria, i en Moabet feia l’home, amb el seu vestit de persona, ajudant en Virolet en qualitat d’intèrpret, a l’objecte de poder trametre les ordres als treballadors indígenes.

Durant molts mesos no ocorregué als nostres amics cap cosa de particular. En Kaixalfort semblava satisfet i es passava els dies menjant truites i ous ferrats, que en Bolitx i en Virolet li condimentaven a la perfecció.

De tant en tant visitava els conreus i se’n tornava satisfet al seu palau.

Però extraordinaris esdeveniments vingueren a torbar la pau del treball i la tranquil·litat d’esperit dels nostres amics.

Les tribus veïnes començaren a sentir gelosia de la prosperitat del regne d’en Kaixalfort, i resolgueren declarar-li la guerra per a destruir els conreus i apoderar-se del gran tresor que posseïa el rei caníbal.

El més trist de tot fou que, mentre les tribus es preparaven, els súbdits d’en Kaixalfort no en sabien ni una paraula, i tot feia témer que els trobarien desprevinguts, sobretot si es té en compte que totes les armes havien estat transformades en eines de treball.

La nuvolada acabà per esclatar. Un dia, quan els treballadors d’en Virolet es dirigien als camps, es quedaren més que sorpresos en veure al lluny els exèrcits reunits de les tribus enemigues.

Immediatament ho avisaren a en Virolet, i aquest comprengué de seguida la desproporció amb què caldria lluitar contra aquella munió que, clarament es veia, venia a envair el territori d’en Kaixalfort.

No tenien armes, sinó eines, la qual cosa li va fer veure que la prudència havia d’aconsellar-li reservar-se un nombre determinat d’homes armats, puix que la pau completa no existeix en aquest món d’ambicions i de passions baixes.

Quan el rei tingué esment que s’apropaven els enemics, es posà més furiós que un llop engabiat, i començà a lamentar-se de la debilitat que havia tingut en donar tan àmplies facultats a en Virolet, permetent-li convertir les armes en eines de treball.

—Què en farem, ara, de les eines, mentre els nostres enemics vénen armats de llances i sagetes?

En Virolet, que ho sentí —i que ja entenia i parlava correctament l’idioma dels indígenes—, li contestà amatent:

—No us capfiqueu, oh rei prudent i temerós! Ja us vaig dir que el treball és el que fa més grans els pobles, i ara, tot esperant-l’enemic, ho repeteixo. Ells tenen armes, és cert, però nosaltres tenim un veritable exèrcit de treballadors avesats en la santa disciplina del treball. Dintre de poques hores seran aquí, car ja es veuen a l’altre cap de la plana, i veurem qui podrà més.

En Kaixalfort es calmà en observar la fermesa i la seguretat amb què parlava en Virolet, i aquest, confiant en Déu i en el propi enginy, digué:

—Ara, prou parlar. Vaig a donar ordres per a plantar cara a l’allau salvatge.

I després de posar-se d’acord amb en Bolitx, cridaren els obrers negres i els feren obrir tot un seguit de trinxeres escalonades: unes molt endavant i les altres seguint darrera.

Al final de tot féu alçar una gran muralla de terra ben atapeïda. Com que els obrers de què disposava es comptaven a centenars, els treballs de defensa avançaren prodigiosament, i en poques hores, el camp d’en Kaixalfort estava en condicions de resistir la valenta escomesa que es preparava.



Però la sort volgué que els enemics, en lloc d’atacar aquell mateix dia, es quedessin a fer nit a mig camí, amb l’intent de començar l’atac a la sortida de sol.

—Aquest retard serà la seva ruïna —digué en Virolet, tol content.

—No els quedava més remei que esperar demà de matí —va fer en Moabet—. Els salvatges d’aqueixes tribus creuen que el sol els donarà la victòria, i per això no comencem cap guerra a altra hora que a la sortida de sol.

L’enemic dormí aquella nit, però la gent d’en Virolet no reposà pas. Sota les ordres enèrgiques d’en Virolet, col·locaren infinitat d’estaques dins de les primeres trinxeres, i després obriren mines de comunicació subterrànies, entre unes i altres.

En Queixal fort deia:

—Si no reposeu, demà no sereu pas bons per a combatre.

—No serà gaire cansat el nostre combat, car abans no arribaran els enemics en aquesta muralla, ja tindrem temps de reposar.

La darrera feina a la qual en Virolet dedicà els seus homes, fou a fer-los apilotar gran nombre de pedres de grans dimensions al damunt de la muralla.

Per la part de darrera, aquesta alta muralla de terra era practicable per mitjà de graderies; així és que els súbdits d’en Kaixalfort podien còmodament enfilar-s’hi i contemplar els moviments de l’enemic.

La nit transcorregué ràpidament enmig de tan gran activitat, però tot estava llest quan començaren a aclarir-se les tenebres.

En el mateix instant en què el sol va sortir, una cridòria estrident s’alçà del campament enemic.

Des del cim de la muralla, en Virolet contemplava el formigueig dels salvatges. Tots enarboraven llargues llances i s’anaven col·locant en ordre de combat.

Al davant de tot posaren els elefants, carregats de tiradors de sagetes i de llancers.

Redoblà un tam-tam, i la massa enorme avançà com un bloc.

En Virolet, convertit en general en cap —car en Kaixalfort confessà que sense homes armats ell no es veia amb cor de plantar cara a l’enemic—, donava seguidament ordres, que en Bolitx traslladava a les tropes, confiant en la bona fortuna del seu amic puix que fora d’això no tenia pas gaires esperances de sortir bé d’aquella formidable empresa.

Quan els exèrcits enemics arribaren a un centenar de metres de les trinxeres —que ells no havien vist ni sospitat— arrencaren en un galop que feia escruixir. En Kaixalfort, que s’estava al costat d’en Virolet no es pogué estar de llançar una exclamació esfereïdora:

—Ens aixafaran a tots!

—Valga’m el sagí d’un pop escalivat! Ja m’agradarà, veure’ls en arribar a les trinxeres.

Efectivament. Tan bon punt arribaren a la primera, els pesats elefants hi caigueren feixugament, quedant-hi clavats en les estaques.

Un clam de ràbia i de terror eixí d’aquella ferotge multitud.

I com una riuada que es desborda, avançaren els que venien al darrera, passant pel damunt dels elefants… Però la meitat d’ells es quedaren a la segona trinxera.



Els què restaren, més enfutismats que mai, seguiren corrent, saltant pel damunt de tots els obstacles, fins a arribar al peu de la gran muralla de terra atapeïda.

Més de mil homes es trobaven al darrera, amb les pales i picots a l’espatlla, curosament amagats per tal de no ésser vistos.

Quan els enemics es trobaren amb aquell obstacle, van començar a disparar sagetes, però totes es clavaven a la terra, fent-los-hi gastar inútilment les municions.

En Virolet —exposant temeràriament la seva vida— va treure el cap per tal de poder veure si totes les forces enemigues eren ja al peu del parapet.

Una pluja de sagetes li xiulà arran d’orelles, però, per sort, ni una no el va tocar.

En veure que tot l’exèrcit contrari era allí sota, cridant, gesticulant i disparant sagetes, va donar l’ordre convinguda:

—Pedres avall!

Immediatament aquell miler d’homes, amb les seves pales i altres eines de camp, començaren a estimbar les grans pedres que havien col·locat prèviament al damunt de la muralla, i agafaren els desprevinguts enemics i els deixaren la major part d’ells al seti.

Alguns aconseguiren escapar, arrencant a córrer esparverats, creguts que tot era art de bruixeria, car es donava el cas, mai vist per ells, que eren derrotats sense saber encara per qui, ni haver vist un sol soldat combatent.

En Kaixalfort, radiant, satisfet de la gran victòria, però dolent-se de no haver-hi pres part activa per a atribuir-se’n tot l’èxit, va saltar de la muralla seguit d’uns quants homes, per a anar a empaitar els fugitius.

—No us emboliqueu! —li cridava en Virolet—. Deixeu-los fugir, que l’enemic que fuig no cal empaitar-lo.

Però en Kaixalfort desitjava agafar-ne algun, sols pel gust de decapitar-lo i tornar amb el cap com a trofeu.

Mes la sort li fou adversa. Quan arribà a uns centenars de passés lluny, els pocs fugitius es giraren, i en adonar-se que l’odiat Kaixalfort els empaitava, acompanyat d’escasses forces, es giraren contra d’ell i, després d’una sagnant batussa, aconseguiren apoderar-se’n.

En Virolet, que s’ho mirava de dalt estant de la muralla, cridà a en Moabet:

—Mira, amic meu! El teu pare acaba d’ésser agafat. Ja, li deia jo que no s’emboliqués. Això és el que té no creure els bons consells, malviatge la pepida d’un gall refredat!

—Anem a deslliurar-lo! —cridà el seu fill.

—Espera’t. Abans d’intentar un cop així, cal mirar com estem, car potser ho perdríem tot. No cal oblidar que ells tenen armes i nosaltres no. Però, no t’impacientis: Tal vegada podrem armar-nos amb les que els morts han deixat en el camp de batalla, i aleshores sí que podrem córrer a salvar el teu imprudent pare.



En Moabet, en lloc d’entusiasmar-se amb aquesta idea, es quedà reflexionant.

—Que no aproves el projecte? —li digué en Virolet, veient-lo amb aquell posat pensatiu.

—Tinc un temor.

—Digues, quin?

—Temo que, en veure els enemics que som més nombrosos que ells, no matin el meu pare i fugin. Alguna vegada han comès actes semblants.

—Tens raó. Però, aleshores, què farem?

—Això és el que tu hauries de rumiar.

—Oh! El temps és curt, car si no cuitem, després el trobarem mort.

—No ho creguis. Tractant-se d’un rei presoner —afegí en Moabet—, no se’l mata mai fins a la sortida del sol, oferint-lo en sacrifici al gran astre.

—Quina afició tenen a les sortides del sol! —exclamà en Virolet.

—No veus que el sol és el seu déu!

—Doncs, mira, per aquesta vegada me n’alegro, perquè aquesta totxa superstició potser sigui favorable al teu pare.

Mentre així estaven parlant, en Bolitx, el qual no havia deixat de mirar vers el campament enemic, per por que no tornessin, digué:

—Ja tornen!

—Amb en Kaixalfort i tot?

—No; a en Kaixalfort l’han ficat en aquella gran tenda de campanya feta amb fulles de palmera, i sols es dirigeixen cap ací quatre homes que porten un ullal d’elefant a dalt d’una llança.

—Són parlamentaris! —exclamà en Moabet, tot content.

—En què ho has conegut? —li preguntà en Virolet.

—No veus que porten ullals d’elefant al cim de les llances? Això és el senyal que vénen a pactar.

—I per què et poses tan content?

—Perquè si hi ha pacte no mataran el meu pare.

—Està bé, però abans cal saber què volen.

—Aviat ho sabrem —féu en Moabet.

I es quedaren esperant amb impaciència els quatre missatgers enemics.





UNA ESCENA DIPLOMÀTICA




UAN els parlamentaris arribaren al peu de la muralla, van saludar inclinant les llances fins a terra.

Aleshores baixaren en Moabet, acompanyat d’en Virolet i d’en Bolitx, amb una escorta de cent homes.

Un dels missatgers s’avençà, quedant tot parat en veure que acompanyaven el fill del rei, dos blancs. Coneixent com coneixien les aficions d’en Kaixalfort no s’explicaven que aquells dos blancs fossin allí.

—Potser els conservava per a engreixar-los —pensà el missatger.

Després parlà en aquests termes:

—Salut, oh fill d’en Kaixalfort I! La victòria és vostra, encara que no l’heu obtinguda en lluita noble, però el cert és que heu guanyat. El nostre exèrcit ha quedat tan destrossat i és tan gran el nombre de baixes que hem tingut, que trigarem molta anys a refer-nos. Jo us dono l’enhorabona.

—Grans mercès —respongué en Moabet.

El parlamentari s’inclinà, i prosseguí:

—En retirar-nos, vençuts i pocs, hem tingut la sort de fer presoner el teu pare i rei en Kaixalfort I. Sens dubte el sol, compadit de la nostra derrota, ens ha volgut afavorir amb aquest consol…

—Sigues breu —interrompé en Moabet.

—Doncs, bé; demà, a la sortida del gran astre, el teu pare i rei, serà clavillat a sagetes, si tu no ens ofereixes pel seu rescat, una compensació proporcionada a l’alta jerarquia del presoner.

—Què voleu per ell?

—Tu mateix, digues què em dónes.



—Et donaré, si em torneu el meu pare, els cinquanta millors elefants del nostre clos.

El missatger somrigué:

—És poc.

—Cent elefants!

—És poc.

En Moabet es girà, com cercant consell, i en Virolet, comprenent-ho, intervingué:

—Com a lloc-tinent i cap suprem de les forces del gran rei en Kaixalfort et demano que concretis les teves pretensions. Digues el que vols per la vida i la llibertat del nostre rei.

—Vas a saber-ho. Volem tot el tresor del palau de la mort.

En Moabet es tornà més groc que el paper d’estrassa. Ell sabia l’amor que el seu pare tenia per aquell cúmul de riqueses, que venien dels seus besavis, i no s’atreví a resoldre-ho.

En Virolet li endevinà el conflicte en què es trobava, i sense esperar que el negre príncep parlés, ell digué:

—No és justa la vostra pretensió. El tresor que reclameu és quantiós i la vostra ambició és més desmesurada encara.

—Doncs, si no em feu a mans aqueix tresor, demà, en sortir el sol, en Kaixalfort morirà.

En Virolet es mirà el parlamentari amb una mirada de menyspreu, i respongué:

—Això ho veurem.

—Res no s’hi pot oposar; car si intenteu venir a rescatar-lo per la força, el matarem tan aviat com us veurem arribar.

En Virolet somrigué:

—El rescatarem malgrat el que dius.

—M’agradarà veure-ho.

—Ho veureu, i abans del que podeu pensar.

—Ja es veu que ets blanc.

—Què vols dir?

—Que els blancs gasten molta llengua.

—Ai, vatua la cresta d’un pollastre rostit! Si no te’n vas d’aquí t’inflo aquests llavis que tens, amb dos revessos. Ja veuràs si tenim llengua.

—Prudència, Virolet —li recomanà en Bolitx a cau d’orella—. Mira que porten llança.

—Aneu, aneu-vos-en amb els vostres ullals i amb aquesta cara de pega de sabater.

Sort que això en Virolet ho va dir en català i el negre no ho va entendre.

En Moabet, veient que la cosa s’embolicava, i tement que el seu pare en sortís perjudicat, va tornar a intervenir.

—Si voleu, us donaré, a més dels cent elefants que us he promès, el collaret de brillants que el meu pare portava el dia de la seva coronació.

—No; ja he dit que volem tot el tresor o res.

—Sou massa exigents per ésser els vençuts.

—Oh, precisament perquè som els vençuts som exigents.

—No t’amoïnis, Moabet —digué en Virolet—. No hi vulguis més tractes amb aquests ximples.

—I el meu pare?

—El teu pare no morirà. Jo m’encarrego de salvar-lo.

En Bolitx, tement que aquella tossuderia del seu amic els portés a mals pitjors, li digué a l’orella:

—No seguis tossut, home. Ves a tu que et fa que reclamin tot el tresor. Si donant-los el que demanen ens tornen el rei, que els el doni de seguida.

—No; encara que el tresor no és meu i res no m’hi va ni m’hi ve, com que considero un acte usurari el que volen cometre aquests tipus lleigs, jo m’hi oposaré amb totes les meves forces.

—Virolet, pensa-t’hi bé.

—Ja m’hi he pensat.

I girant-se a en Maobet, li digué:

—Dóna’ls els despatxos, que ja em fan venir mareig.

Els negres parlamentaris, veient que el fill del rei dubtava, no es cansaven d’insistir. No podien negar que el tresor d’en Kaixalfort els temptava, car era objecte de la cobdícia de tothom.

Per altra part, en Moabet no sabia què fer, encara que estava bastant decantat a accedir a la pretensió dels parlamentaris. Es comprèn en un fill, tractant-se de la vida del seu pare. El petit negre no era pas ambiciós, i res no li hauria costat lliurar aquell gran tresor, mentre li tornessin tot seguit el seu pare, però li quedava el dubte de si després, quan en Kaixalfort es trobaria sense la seva riquesa, no li ho trobaria mal fet i el renyaria.

Aquest dubte era el que el privava d’acabar-se de decidir.

Finalment, el parlamentari, en veure que no es sortia d’aquella indecisió, digué:

—Comença a fer-se tard i ens n’hem de tornar. Ja que no voleu lliurar-nos el tresor, demà morirà el vostre rei.

—Espereu-vos —demanà encara en Moabet.

—No ens podem esperar més.

—Ja els pots deixar marxar tranquil, amic Moabet.

—I el meu pare?

—El teu pare no sofrirà cap mal.

—Tu me’n respons?

—Jo te’n responc.

Després es dirigí als parlamentaris i els digué:

—Ja podeu tocar el dos, que no us hem de menester per res. I un altre cop renteu-vos un xic la cara, perquè feu fàstic.

—Més fàstic fas tu amb aquesta cara de color de lluna —li respongué a la seva manera el parlamentari.

—Val més fer cara de lluna que de xemeneia.

—Parles com un grill.

—I tu, com una granota torrada.

—Calla, Virolet —li repetia en Bolitx—. Mira que et faran mal.

—Mal, no; si de cas callo és per por que m’embrutin.

Amb aquestes paraules, tan poc adients amb l’esperit diplomàtic que informa usualment aquesta mena d’entrevistes, es donà per acabat el parlament.

En Moabet els veié marxar amb les llàgrimes als ulls, mentre en Virolet encara els anava fent ganyotes de les més estrafolàries.

—Pobre pare meu! —somicà en Moabet.

—No et desesperis, amic meu. El teu pare es menjarà demà mateix un ou ferrat per esmorzar. En Virolet te’n dóna paraula i ja et vaig dir que paraula de català és paraula de rei.





EL FORAT MISTERIÓS




UAN els parlamentaris arribaren al seu camp, tots els seus companys varen sortir a rebre’ls, creient que portarien el famós tresor. Per això la seva sorpresa i la seva decepció foren inexplicables quan varen veure que venien amb les mans buides.

Immediatament feren comparèixer el presoner, comunicant-li que l’endemà, a sortida del sol, seria executat.

En Kaixalfort quedà molt abatut en rebre tan terrible notícia. I val a dir que tant com la mateixa mort, li causava sentiment de pensar que el seu fill s’estimava més el tresor que el seu pare.

—Mal fill! —exclamà, amb mostres de la més viva consternació.

El parlamentari, en sentir-ho, digué:

—No és el teu fill el qui en té la culpa. Ell estava mig decantat, i no dubto que hauria acabat donant-nos el que li demanàvem.

—Doncs, qui s’hi ha oposat? —preguntà en Kaixalfort.

—Un minyó blanc, que és més llengut que una cotorra.

—Ah; m’ha fet traïció! —cridà en Kaixalfort—. El que deuen voler aquells blancs, és que jo mori per a quedar ells amos del meu tresor, abusant del poc geni del meu fill. Ah, els miserables!… Però el meu fill s’hi ha avingut?

—És que el blanc li ha assegurat que ell us salvaria.

—Sí; com?

—D’això no en feu cas, Kaixalfort, puix que encara que volgués intentar quelcom per a deslliurar-vos, no en trauria res, car ja ens encarregarem nosaltres de tenir-vos en lloc segur. La sentència s’ha de complir a la sortida del sol demà, però si els vostres vinguessin en so de guerra per a deslliurar-vos a la força, res no en traurien, ja que us mataríem abans que arribessin.

—Ara sí que ja no podré menjar més truites ni més ous ferrats! —exclamà en Kaixalfort, veient que, per desgràcia, no hi havia esperança per a ell.

Els enemics el tornaren a introduir a dins de la gran tenda o cabana, i per tal d’evitar que el pres se’ls escapés, varen lligar-lo de peus i mans, deixant-lo ajagut damunt d’un jaç de fulles seques, cobert amb una estora d’espart.

Com que el parlamentari va trametre als seus companys les fermes amenaces d’en Virolet, de què ell salvaria el rei presoner, la tenda va ésser voltada d’un cordó de sentinelles, tan acostats els uns als altres, que no hauria passat entre ells ni el gruix d’un paper de fumar.

Aquests homes tenien tots una arma a la mà i se’ls havia donat la consigna de matar immediatament el rei pres, tan bon punt veiessin arribar els seus enemics.

Cap esperança no hi havia, doncs, que permetés creure en la deslliurança d’en Kaixalfort. No hi havia dubte que, amb tantes precaucions, l’infortunat rei no veuria cap més posta de sol.

Entretant, en Virolet continuava assegurant al príncep negre que ell li donaria son pare sa i bo, i era tanta la fermesa amb què ho prometia, que prou es veia que el nostre amic no estava assabentat de les grans i rigoroses precaucions que havien adoptat els enemics per tal de no deixar-se prendre el pres.

A dins de la seva presó, aquest es planyia amargament de la seva sort. Allí, lligat de peus i de mans, sense poder ni esquivar-se els mosquits que li rondinaven arran d’orella i l’omplien de picades, considerava la seva trista situació, pensant que si de bones a primeres s’hagués menjat en Virolet i en Bolitx, ara no es trobaria en aquell deplorable trànsit.

No cal dir que en tota la nit no va aclucar l’ull. La idea que en clarejar li seria llevada la vida, li treia el son. No el seu gran tresor, sinó cent vegades més hauria donat en Kaixalfort per a no trobar-se en aquell cas. Per això maleïa la intromissió d’en Virolet en els seus afers, convençut que, si no hagués estat ell, en Moabet l’hauria rescatat.

De sobte, a hora molt avençada de la nit, li semblà oir una sorda remor dessota seu.

De primer cregué que somniava, però com que a cada moment la sentia més distintament, va acabar per creure que es tractava d’algun fenomen sísmic dels que precedeixen els terratrèmols.

Al cap d’una estona, aquella remor ofegada es convertí en un sorollet que semblava com si gratessin a sota terra, i als pocs moments, sentí que el jaç es movia dessota seu.

Com que estava molt ben lligat, no pogué fer cap moviment per a veure què era el que hi havia en el jaç, però aviat sortí de dubtes.

El jaç s’alçà d’un cantó i en Kaixalfort rodolà fora de l’estora.

Immediatament, en la fosca de la nit, sentí unes mans que el palpaven, mentre una veu baixa i prudent li deia:

—Sóc jo; no badeu boca…

Ràpidament, es sentí deslligat de les cordes que l’oprimien, quedant lliure de peus i mans.

—Ets tu, Virolet? —digué ell, més sorprès que si li hagués tocat la grossa de Nadal.

—Sí; sóc jo, però calleu. Ara baixareu per aquest forat que hi ha dessota l’estora i trobareu el vostre fill i en Bolitx que us acompanyaran.

Ajudat per en Virolet, que l’anà conduint a les palpentes vers el misteriós forat, en Kaixalfort va desaparèixer sense que la guàrdia que voltava la barraca s’hagués adonat de res.

Tal com el nostre amic li havia dit, trobà al fons d’aquell fora en Moabet i en Bolitx, els quals l’acompanyaren a través d’una galeria subterrània.

En Virolet es ficà de peus en el forat de manera que el seu cap quedés a fora mig cobert per l’estora d’espart, i així esperà que es fes de dia.

A punt de sortida de sol, es sentí un llòbrec toc de tam-tam, i els enemics entraren a la barraca per a emportar-se’n en Kaixalfort vers el lloc de l’execució.

Com que la llum era incerta a dins de la barraca, no s’adonaren en el primer moment que aquesta era buida.

Calculeu, doncs, la seva estupefacció, quan en anar a treure el presoner del jaç, sols hi trobaren les cordes.

—S’ha deslligat! —exclamà el primer que va adonar-se de la fugida del pres.

—S’ha deslligat, però no haurà pogut fugir —replicà el negre parlamentari—. La barraca estava ben guardada i en tota la nit ningú no s’ha adormit.

—Doncs, no el veig enlloc —tornà el primer.

Tots es posaren a buscar, regirant tots els racons de la barraca i remenant entre les fulles seques del jaç.

Consternats, gairebé terroritzats, davant de tan incomprensible desaparició, els negres ja anaven a sortir, quan de dessota el jaç s’oí una veu que deia:

—Aquell blanc llengut ha tingut més fets que llengua.

El parlamentari, reconeixent la veu d’en Virolet, retrocedí boig de ràbia, posant-se a buscar pertot arreu, per veure si el trobava.

En Virolet es limità a enfonsar-se en el forat, cobrint-lo de fulles.

—Diria que he sentit la veu del blanc —digué el salvatge, començant a dubtar.

—Sí, que l’has sentida! —replicà en Virolet des del seu amagatall—. I ja pots veure, cara de xemeneia, que he complert la promesa. Vaig dir-te que no tindríeu ni tresor ni presoner, i ja veus que he tingut raó.

D’una revolada, el salvatge alçà el jaç, i veié el forat pel qual acabava de desaparèixer el cap d’en Virolet.

—Per ací han vingut a deslliurar-lo! —cridà el negre fora d’ell.

Els altres salvatges hi acudiren tot seguit, però davant d’aquell forat negre i misteriós, ningú no gosava proposar cap pla.

—Baixem per ací i perseguim-los —digué per fi el parlamentari, que era el que tenia més set de venjança.

—És molt perillós —digueren els altres—. Per ací sols podem baixar-hi d’un a un, i a mesura que hi baixem potser ens mataran.

El parlamentari no volgué escoltar tan prudent consell, i sense esperar més, ficà les cames dins de l’orifici, amb l’intent de davallar, però tot seguit les tragué, proferint un crit de dolor.

En Virolet, que ja esperava el que esdevindria, s’havia ajupit al fons del forat, i en veure baixar les cames de l’atrevit salvatge, les hi clavà tal pessic, que l’infeliç no tingué més remei que deixar córrer el seu projecte de persecució.

Després d’una estona, veient en Virolet que ningú no tenia ganes de repetir la temptativa, emprengué la galeria subterrània i a pas lleuger s’encaminà vers el territori d’en Kaixalfort.

No creiem necessari haver d’explicar com s’ho havia fet en Virolet per a arribar a la deslliurança d’en Kaixalfort. La sagacitat dels meus volguts lectors, haurà fet que endevinessin tot seguit els mitjans de què es va valer.

Des del moment en què els parlamentaris se n’hagueren anat, en Virolet va fer obrir pels seus homes una mina subterrània, que anà a parar a l’interior de la barraca que tancava al condemnat a mort.

L’eficàcia de les eines de treball, quedava demostrada sobradament amb aquest fet que els salvatges enemics no s’expliquen encara.

El salvament va tenir lloc exactament com s’ho havia proposat en Virolet, per la qual cosa no cal ponderar la satisfacció que el nostre amic experimentà, permetent-se encara el goig de refregar pels nassos del parlamentari el seu indiscutible èxit.

Quan en Virolet regressà, per la mina al camp, es trobà que en Kaixalfort l’esperava amb els braç oberts.

—Vina ací, i abraça’m! Tu m’has salvat i salvaguardat el meu gran tresor. Tu, sense armes, has derrotat els enemics, i sense armes m’has arrencat d’una mort segura, tornant-me la llibertat.

En Virolet, commogut, es deixà abraçar, i respongué amb paraules apropiades a les felicitacions del rei.

Aquest no sabia avenir-se de veure’s entre el seu fill i els seus amics, en el seu propi palau.

—Si no arriba a ésser en Virolet, a hores d’ara ja no existiria. No hi ha dubte que els civilitzats us les penseu totes i sou més savis que nosaltres.

—La civilització és un do de Déu, i per això triomfa del salvatgisme.

En Kaixalfort, com es veu, anava entrant en vies de regeneració.

—Jo crec que els ous ferrats han contribuït molt a fer-me veure les coses clares.

—A mi, sobretot —digué somrient en Virolet.

—Per què a tu?

—Perquè si no arriben a ésser els ous ferrats, jo ja seria a can Pistraus i ja sabria com tallen les vostres dents.

—Com me n’hauria hagut de penedir, si t’arribo a menjar!

—No parlem de coses tristes.

—Tens raó; celebrem la nostra victòria amb un àpat extraordinari —digué en Kaixalfort, que sempre estava disposat a fer funcionar les barres.

En Bolitx, qui, com a bon pescador, sabia condimentar alguns plats i era especialista a fer salses sabroses, volgué dirigir ell mateix el menú, i no cal dir que s’hi lluí de debò.

En Kaixalfort no es cansava d’elogiar tots els guisats i repetia de cada plat.

Com a final d’aquest capítol, sigui’ns permès copiar el suculent menú d’aquell banquet en honor d’en Virolet i en celebració de la gran victòria obtinguda per les eines de treball contra les armes homicides.

Sopa de tripa de camell.

Palpís d’elefant amb salsa.

Ous d’estruç al forn.

Fetge de llangardaix, fregit amb llar de lleó vell.

Costelles de simi jove a la brasa.

Cap-i-pota de rinoceront amb salsa verda.

Postres:

Plàtans, coco i figues de moro.

Vins i licors:

Suc de «nyame» filtrat.

Esperit de fonoll boscà.

Cafè sense sucre.

Com es pot veure, el dinar fou suculent i abundant, resultant tan bo i agradable al paladar que, malgrat l’abundància, ja s’ha vist que en Kaixalfort no tingué inconvenient a repetir vàries vegades de cada plat.





UNA MORT EXEMPLAR




QUELLS excessos gastronòmics del rei Kaixalfort I tingueren conseqüències deplorables per a la reial panxa del gran golafre.

Uns horribles mals de ventre el varen atacar aquella mateixa nit, per la qual cosa es cridà a consulta els set metges negres de la Cort.

Els parers d’aquells homes de ciència es varen dividir des del primer moment. Mentre els uns asseguraven que en Kaixalfort tenia una forta «canguelitis» sobrevinguda amb motiu de les fortes impressions que havia rebut, els altres atribuïen la malura a l’excés de viandes «europees» que havia engolit.

No estant d’acord respecte de la malaltia, era molt natural que no s’avinguessin tampoc en allò referent als medicaments. Els partidaris de la «canguelitis» creien que s’havia de subministrar al pacient oli de rata de naixença, dues cullerades cada hora, mentre els altres preconitzaven la beguda refrescant d’aixarop d’ortigues bordes i cataplasmes bullents de grassa d’hipopòtam, barrejada amb una trinxada de llengües de serp i sorra del desert.

Com que per més que discutien no aconseguien avenir-se, s’adoptà finalment una fórmula de concòrdia, acordant subministrar-li el remei dels uns i el dels altres. Així, tots quedaven complaguts i el malalt tenia l’avantatge de rebre remei per dues malalties, pel mateix preu.

La primera nit semblà que els remeis havien fet efecte, perquè en Kaixalfort no tingué més que sis o set vòmits seguits.

Cap a la matinada, el malalt tenia set i li varen donar suc de palmera aixafada a cops de pedres. Aquest beuratge li degué calmar l’assedegament, puix que el malalt es guardà molt bé de tornar a demanar res per beure.

En Virolet entrà a veure l’il·lustre malalt i després d’assabentar-se dels remeis que li donaven, comprengué que la seva mort no era llunyana.

Així ho manifestà als metges negres de la Cort, declarant que no tenia cap confiança en llurs remeis.

Els metges es varen enfadar de tal manera, que en Virolet, tement que li receptessin alguna cosa, va resoldre callar, però demanà que li deixessin tenir cura del malalt.

Tampoc no se li va concedir aquesta mercè, endevinant potser la intenció que portava de no deixar prendre al pobre Kaixalfort tota aquella sèrie de porqueries.

El que havia d’arribar, arribà: S. M. el Rei Kaixalfort I es sentí morir i començà a mostrar visible aversió per les begudes que li feien prendre. Quan els set metges li comparegueren amb un cataplasma nou, per a renovar-l’hi, l’il·lustre malalt, donant proves d’un bon sentit extraordinari, va refusar-lo amb un moviment tan sobtat i tan enèrgic, que el cataplasma anà a estavellar-se contra les set cares dels set metges.

En veure allò, tots acordaren que la fi d’en Kaixalfort era pròxima i així li ho varen comunicar oficialment.

El rei negre aguantà la notícia com un home i demanà que cridessin el seu fill i els dos blancs, convocant a la última entrevista tota la Cort.

L’acte fou emocionant i entendridor. En Kaixalfort parlà de primer al seu fill, fent-lo hereu del reialme i de la meitat del seu tresor.

—Sigues un bon rei —li va dir—. Ni abusis massa de la carn humana ni dels menús a l’europea. Pensa que ton pare ha mort per massa tip.

Després cridà en Virolet i li digué:

—Tu que m’has salvat de la mort una vegada, no em salvaràs pas aquesta, perquè estava escrit que havia de morir tan prompte com deixés de viure. En tota ma vida no he tingut necessitat de metges i ja vaig pensar que tan prompte com s’hi fiquessin ells, era qüestió d’acomiadar-se del món. Al meu pare li va passar el mateix. Estava bo i sa i tota la vida havia gaudit de bona salut, però un dia es va clavar una espina al peu. Ells metges l’hi van voler guarir, i als tres dies es quedà més estirat que una penca…

Aquí el rei Kaixalfort I va fer una pausa. Els negres i negretes ploraven a llàgrima viva, mentre els metges, o es grataven el clatell o bé ensacaven els «taparrabos» dissimulant la joia que sentien pels elogis que el rei acabava de fer de la seva respectiva classe.

—Virolet —continuà el rei—. Tu ets un bon company per al meu fill i li convé tenir bons costats perquè ell és un xic babau. Tu li ensenyaràs els costums europeus i el guiaràs perquè faci prosperar el reialme. No l’atipis massa d’ous ferrats, perquè és cert que són bons, però els considero un xic indigestos… En pagament de tot allò que per ell i pel meu reialme has fet i facis, et regalo la meitat del meu tresor i et nomeno conseller major del reialme.

—Grans mercès, oh generós Kaixalfort! —respongué en Virolet tot emocionat.

—No me les has de donar.

—El meu agraïment serà etern, però abans de morir, et demano que reconeguis el Déu únic i veritable, faedor de totes les coses, i que fent acte de contrició de totes les teves culpes, et disposis a comparèixer a sa presència, submís i enfervorit.

En Kaixalfort acabava de perdre la paraula en aquell moment, però semblà escoltar amb complaença les recomanacions de l’ànima que li va fer en Virolet fins en el darrer instant de la seva vida.

La mort d’en Kaixalfort I fou exemplar, com totes les morts dels grans personatges.

El tam-tam va tocar tristament tot el dia, i si la gent no va vestir-se de negre va ésser perquè no feia falta, tenint la pell d’aquest color.

L’enterrament tingué lloc l’endemà, assistint-hi una nombrosa concurrència, entre la qual es veia el més granat i florit de la tribu, els noms dels quals sentim no recordar.

En Virolet, al peu de la tomba, va fer l’oració fúnebre, enaltint els dots i circumstàncies del finat, dedicant tot un paràgraf a la blanca dentadura del mort, la activitat i fortalesa de la qual eren excepcionals.

En Bolitx, en ésser en aquest punt del discurs necrològic, tingué una forta esgarrifança, no sabem si d’emoció o de por, en pensar en les males estones que la dentadura d’en Kaixalfort li havia fet passar.

El dol es donà per acomiadat.





L’AMPOLLA MISSATGERA




ANT va ésser cobrar la fabulosa herència, com entrar-li a en Pere Virolet un desig incommensurable de tornar a la seva terra.

La part de tresor que li correspongué representava varis milions de duros, car hi abundaven els brillants, les perles, els topazis, les esmaragdes, i tota mena de pedres precioses. Un collaret hi havia, tot format de penjolls de brillants de gros volum, que tot sol valia una fortuna.

És molt natural, doncs, que en veure’s el nostre amic posseïdor de tan gran tresor, li vinguessin ganes de córrer a oferir-lo a la reina del seu cor, a la gentil Florineta.

Al cap i a la fi, aquest era el motiu i objecte del seu viatge i, per tant, cap altra consideració no havia de retenir-lo en aquells països inconeguts.

D’això, com és natural, en parlà extensament amb en Bolitx i aquest era del mateix parer. Ell també tenia ganes de tornar a la pàtria.

—Sí, Virolet. Ja que Déu ha premiat els teus esforços, cal que cerquem mitjà de tornar a casa. La Florineta et deu estar esperant amb inquietud, puix que aviat farà dos anys que som fora i no ha rebut ni una carta teva.

—És cert.

—Ja veus que no ho dic pas per mi, ja que jo no tinc cap Florineta que m’esperi, ni cap capital per a oferir-li.

—Això no et priva d’ésser ric.

—Jo? Com un grill. Aquell cèlebre Kaixalfort va aclucar l’ull abans de pensar en mi.

—Però jo penso en tu, i des d’ara pots comptar amb una part del meu tresor.

—No ho accepto, encara que t’ho agraeixo de tot cor. Jo seré feliç mentre tu em vulguis sempre com amic.

—Això no priva que siguis amic meu. Solament que acceptant el que destino per a tu, en lloc d’un amic pobre com una rata, tindré un amic ric. Has vist aquelles argolles d’or amb brillants i perles incrustats, que el rei difunt es posava a les cames i als peus, els dies de gran festa? Doncs, totes quatre argolles seran per a tu. Calculo que venudes te’n donaran més da cinc cents mil duros.

—Bufa!

—Que t’has cremat?

—No; és una exclamació d’alegria.

—Està bé. Ara el que hem de rumiar, és la manera de sortir d’ací.

—El bagul…

—No, Bolitx. També jo havia pensat en el bagul; però així com fou molt a propòsit per a viatjar-hi dos nyèbits com érem nosaltres, que tant se valia que arribéssim com que ens quedéssim pel camí, ara crec que el bagul és una embarcació poc sòlida per a portar dos capitalistes com nosaltres, junt amb el tresor. Seria una imprudència temerària. Demés, crec que en Moabet vol venir a Europa si nosaltres ens hi anem, i tot tres no cabrem en el bagul.

—Tens raó. Però, com ho farem, doncs?

—Jo he pensat dues coses, que poden fer-se a la vegada —digué en Virolet.

—Digues, que t’escolto.

—El primer, serà escriure una carta a la Florineta.

—I com l’enviaràs?

—Deixa’m dir. Escriuré una carta a la Florineta —deia—, explicant-li el lloc on ens trobem i notificant-li que posseeixo un gran tresor, i que, per tant, llogui un vaixell i que el faci venir a buscar-nos tan aviat com pugui, que ho pagarem molt bé.

—Està molt bé tot això —tornà en Bolitx—, però no veig com ho faràs per enviar la carta.

—Molt senzill; ficarem la carta a dins d’una ampolla ben tapada, i la tirarem a mar. A dins de l’ampolla hi ficarem un altre paper, demanant al qui trobi l’ampolla que enviï la carta al seu destí.

—La idea és bona, però t’exposes a què l’ampolla vagi rodant anys i anys pel mar, sense que ningú la vegi.

—Això és natural, i per això ja t’he dit que al mateix temps farem una altra cosa.

—Digues.

—Amb el personal que tenim a les nostres ordres, ens posarem a construir un bon vaixell. Així, mentre dura la construcció, que serà cosa bastant llarga, podem anar esperant que algú trobi l’ampolla.

—Tot plegat un parell d’anys més.

—Això no podem dir-ho, puix que podria ésser molt bé que abans d’acabar el vaixell, vinguessin al nostre auxili. Demés, més val d’ací a dos anys que mai més.

—En això tens raó, Virolet. Ara, sense el temor que en Kaixalfort se’ns mengi, ja fa de més bon esperar.

—Déu l’hagi perdonat. A ell deuré l’ansiejada felicitat de poder demanar la mà de la Florineta.

—Sí, sí; jo també li estic agraït.

—Per què? Si a tu no t’ha deixat res.

—Sí, que m’ha deixat; m’ha deixat tranquil. És un gran favor que m’ha fet, morint-se.

Els dos amics comunicaren a en Moabet les seves intencions i aquest ho aprovà tot, amb la condició que el volguessin amb ells.

—Però, tu tens obligacions ací —li digué en Virolet—. Tu ets rei i els reis no poden viatjar sempre que volen.

—Doncs, jo vull venir. Deixaré un rei regent, i jo vindré am vosaltres, puix que tinc moltes ganes de veure Barcelona. O si no perquè me l’elogiaves tant.

—Perquè s’ho mereix. Ja veuràs el Tibidabo que n’és de bonic! I la Rambla, i el Parc! Ah, i també et deixaré veure la Florineta.

—Que també és blanca com vosaltres?

—Com nosaltres? Valga’m la pell peluda d’un gat enfurismat! És més blanca que els lliris i que les gardènies, i és més maca que la llum del dia. Té uns cabells… noi, quins cabells! I uns ulls, noi, quins ulls!

—Potser li faré por jo, essent tan negre.

—No; ella és valenta i està avesada a veure tota mena de bèsties.

L’endemà mateix en Virolet escrigué la carta.

Acompanyat d’en Bolitx i d’en Moabet, cavalcant tots tres en magnífics elefants, coberts de rica draperia, i seguits d’una magnífica escorta de negres, es dirigiren a la platja, i, allí, després d’encomanar-se a Déu, llençaren l’ampolla missatgera amb tota solemnitat enmig de les ones.

La veieren surar bona estona, fins que, potser emportada pel corrent, desaparegué als seus ulls.

—Que Déu la condueixi! —exclamà en Virolet.





ANGOIXES DEL COR




RA un matí serè de primavera. La Florineta, que s’havia llevat aquell dia abans d’eixir el sol, sortí de la masia amb la seva caputxeta blanca, emprenent el camí vorejat de moreres que conduïa a l’església.

Anava la gentil donzelleta, amb el cap baix i les mans plegadetes al davant, com si la clarícia del matí no tingués cap encant per a ella.

En arribar, l’església era encara closa, però poc li devia fer puix que passà pel davant sense decantar el cap i solament inclinant-lo encara més, amb reverència.

Les seves passes breus s’encaminaren cap a la rectoria. Allí, davant de la porta, romangué un instant indecisa… Després trucà dos cops suaus, que gairebé no feren remor. I no menys, la porta s’obrí i aparegué la figura de la vella majordona, qui no pogué amagar la seva sorpresa en veure la Florineta.

—Valga’m Déu! Em creia que era el Llorençó, l’escolanet. On vas, Florineta, tan a deshora?

—Voldria veure el senyor rector.

—Ah, ja m’ho penso… —féu la majordona somrient, tot fent-li una festeta a la cara—. Ja he sentit parlar de la teva boda… Has tingut força sort, Florineta. L’hereu Baldufa és el més ric hereu del país.

La Florineta, que havia escoltat sempre amb el cap baix, la pluja d’exclamacions de la majordona, esclatà a plorar per tota resposta, en sentir aquestes darreres paraules.

—Què tens ara? Poc em pensava haver-te donat cap disgust parlant-te del teu hereu. Vaja, vaja, Florineta; no ploris més que se’t fan malbé aquests ulls tan bonics que Déu t’ha donat… Mira, seu ací, que vaig a avisar el senyor rector.

Mossèn Antoni no trigà gaire a sortir; i segurament quo ja sabia o endevinava el motiu de aquella visita, perquè, de bones a primeres, la va rebre amb aquestes paraules:

—Déu te guard, Florineta. Vina, entra ací en el despatx, que així podràs amb tota llibertat parlar-me de les coses del teu cor.

La Florineta li besà respectuosament la mà, i seguí el senyor rector.

—A veure, conta això que t’ha fet matinar tant.

Ella s’eixugà les llàgrimes, i amb la veu trencada començà:

—L’hereu Baldufa ha demanat al meu pare la meva mà, i ell la hi ha donada. Així m’ho va dir ahir mateix, i perquè jo vaig plorar en innovar-m’ho, ell s’enutjà fortament.

—I per què vas plorar, Florineta? —li preguntà bondadosament el senyor rector.

—Ai, no sé si ho he de dir!

—Tot ho has de dir, filla meva.

—Doncs, vaig plorar perquè mentre el meu pare em parlava de l’hereu Baldufa, jo pensava en en Virolet.

—Ah, ja… És cert que en Virolet va marxar dient-te que tornaria per demanar-te.

—Sí, pare; i jo li vaig prometre que l’esperaria; i encara que no li ho hagués promès, també l’esperaria.

—Sí; això ja està bé, però Déu sap el que ha estat d’en Virolet. Si mal no recordo ja fa cinc anys que va marxar, i si no sóc mal informat, cinc anys fa que no s’han rebut noves d’ell… A no ser que t’hagi escrit a tu…

La Florineta mogué el cap negativament.

—Doncs, essent així —prosseguí el senyor rector—, podria ésser que en Virolet no tornés.

Un sanglot pregon que revelava tota l’angoixa de l’adolorida donzella, va fer comprendre al vell sacerdot que potser havia estat massa cru en dir el seu pensar.



—No m’has entès, Florineta —va afegir paternalment—. Jo no vull que no torni. Solament que no havent donat noves seves, fa pensar que en Virolet no es recorda d’allò que va prometre o, Déu no ho vulgui, que ha trobat la mort allí on cercava la fortuna.

Aquest cop fou una mar de llàgrimes que brollà dels ulls de l’afligida Florineta.

El senyor rector, no sabent com consolar-la, car veia que en lloc d’adobar-ho encara ho espatllava, va restar uns instants silenciós, contemplant aquella noieta, bona com un àngel i dolça com la mel, i àdhuc li caigué fer un esforç perquè no li acudissin també a ell les llàgrimes als ulls.

—No ploris, filleta meva, no ploris més. Nostre Senyor posarà remei a les teves penes, si aqueixa és la seva santa voluntat.

—Ja ho sé, pare, i tota la nit l’he passada demanant-li això.

—Doncs, confia en Ell i no et desconhortis.

—És que jo no sé quan l’ofendré més, si mancant a la promesa que vaig fer a en Virolet, o mancant a l’obediència del meu pare que vol que sigui de l’hereu Baldufa.

—Això ja t’ho diré jo.

La Florineta alçà els ulls esperançada.

—Déu ens mana l’obediència als nostres pares —digué sentenciosament el venerable sacerdot.

Altre cop la testa de la Florineta s’acotà afligida.

El senyor rector continuà:

—El teu pare, en donar la teva mà a l’hereu Baldufa, ho ha fet per la teva felicitat. Ell és un bon xicot, i a més, és ric… No ploris així, Florineta; pensa que els pares no cerquen altra cosa que la felicitat dels fills, i quan el teu pare s’ha decidit a donar la teva mà a l’hereu Baldufa, és que ell creu que has d’ésser feliç amb ell.

—Ai, senyor rector! —exclamà l’afligida Florineta, plorant amargament—. Jo no dic pas que el meu pare em vulgui fer infeliç, però si és cert que en Virolet ha mort o m’ha oblidat, ja no podré ésser mai més feliç.

—No et desconhortis d’aquesta manera, Florineta —li respongué el vell rector—. Allò que més convé ara és tenir valor i serenitat per a oferir a Nostre Senyor el sacrifici que t’obliga a fer l’obediència que deus al teu pare.

—Així, he de conformar-me a ésser de l’hereu Baldufa?

—Naturalment. Quin mal hi ha en això? Si en Virolet fos ací, comprenc que dubtessis i àdhuc trobaria posat a raó que parlessis al teu pare de l’afecte que us porteu amb en Virolet, però no sabent aquest on és ni on para, i després de cinc anys de silenci, no veus que això faria riure el més seriós?

La Florineta es quedà uns instants reflexiva. Després, com si el seu esperit trobés una clariana d’esperança, va respondre:

—Ja sé que això que vostè diu és més posat a raó, però el meu cor no entén res de raons… Mes ara penso que podria tal volta fer desistir l’hereu Baldufa dient-li que tot el meu afecte és per a en Virolet. L’hereu Baldufa és bon noi com vostè diu, i a més era bon company d’en Virolet, puix que com que és molt amic de gatzara, i en Virolet, ai, també ho era força, ambdós s’avenien molt…

El senyor rector es mirà molt sorprès i admirat la Florineta. Tanmateix, pensava el bon vellet, els enamorats tenen solucions que un rector a voltes no encerta a trobar.

—Això que dius —li respongué— està molt ben pensat, i potser sigui una bona sortida. Vés en nom de Déu, Florineta, que ja veig que no et manca coratge… però, i si l’hereu Baldufa no desisteix i ho explica tot al teu pare?

—Aleshores, que sigui el que Déu vulgui.

Amb aquestes paraules terminà la visita, i la Florineta, amb el mateix posat modest de l’anada, se’n tornà cap a la masia.

Poc podia pensar ella que mentre es suposava que en Virolet havia mort o, el que era pitjor, que s’havia oblidat d’ella, solcava pels mars llunyans una ampolla que duia la gloriosa nova que en Virolet vivia i era ric.

Per què les onades no podien conduir aquella ampolla missatgera vers una mà que fes arribar el missatge a la que tan feliç hauria estat rebent-lo?

Però res d’això no havia succeït. L’ampolla navegava ja feia temps i ningú no l’havia trobada en son camí. On seria ara? Suraria encara en alta mar, o bé les ones l’haurien llençada a alguna platja deserta on ningú no la recolliria.

Això sols Déu podria contestar-ho.

I entretant, aquella dolça Florineta, que malgrat la llarga absència d’en Virolet i del seu estrany silenci, seguia conservant-li la mateixa fe del dia que ell se n’anà, es veia en el trànsit dolorós d’haver de donar el seu cor fidel a un home que ella no estimava més que com a amic.

No cal pas que ponderem l’aflicció de la dissortada pubilla en aquests moments d’angoixa. Dos deures estaven en pugna en el seu tendre cor: l’obediència al seu pare i la promesa feta a en Virolet.

De nits passades en blanc, pregant a la Verge que no l’abandonés, en passà moltes, fins que vingué el dia de la festa major, dia assenyalat pel pare de la Florineta perquè l’hereu Baldufa tingués entrada a la casa, per a assistir els dos promesos a les festes, fent pública ostentació de llur prometatge esdevingut oficial.





L’HEREU BALDUFA




O em guardaré bé prou de traslladar ací totes les paraules meloses amb què l’hereu Baldufa saludà la Florineta el dia de la festa major, en entrar per primer cop a la masia en qualitat de promès.

L’hereu Baldufa era un trumfo en aquestes coses, i en sabia tant de fer l’aleta, que les amoretes li eixien dels llavis, amb la mateixa facilitat que eixia l’aigua del brollador de l’horta.

Ja hem dit o ho ha dit la Florineta, que l’hereu Baldufa era molt amic de fer gatzara. Amb el seu tipus baixet i rodanxó que tan escaient li feia el nom que portava, feia riure només que de mirar-lo i, molt més encara, sentint-lo parlar.

Per això en veure que la Florineta l’acollia amb molta reserva, i la pobreta feia un posat d’angúnies que entendria, i pensant que era rubor natural i temorosa modèstia, es proposà animar-la i alegrar-la amb dites i bones sortides, enderiat a arrencar un somriure dels llavis closos de la seva promesa.

Mes la Florineta no reia, ni podia riure. Des del fons del seu cor agraïa a l’hereu Baldufa els esforços que feia per a posar-la contenta, i àdhuc algun cop provà de somriure per a congraciar-se amb ell, ja que de la seva generositat esperava la pau del seu cor, però per més que feia no podia ni tan sols entreobrir els llavis.

Anant cap a la plaça on es feien aquell dia grans ballades, en Baldufa no li callà mai, tirant-li floretes de tota mena, comparant-la amb totes les flors que trobaven al pas, dient-li allò tan sabut, que tenia els ulls tan blaus com el cel i els cabells més formosos que l’or, i totes aquelles belles coses que els enamorats van repetint d’ençà que al món hi ha joves i noies.

En arribar a la plaça quan els acords de la cobla ressonaven alegres i bullanguers, la Florineta sentí aquell esclat de joia com un afront al seu dolor ocult; i quan l’hereu Baldufa es creia ja assolir el seu propòsit d’alegrar-la, no es quedà pas poc sorprès en veure que dels ulls bellíssims de la Florineta perlejaven les llàgrimes.

—Què tens, Florineta? Per què plores ara que tot riu enmig d’aquesta festa?

La Florineta no respongué. Acotà el cap com era el seu costum, i es reclogué en el silenci.

Mes l’hereu Baldufa insistí repetidament. Ell que se les prometia tan felices aquella tarda, podent rumbejar per la plaça amb la Florineta al costat, no es sabia avenir que ella no participés igualment de la seva joia.

—Digues-me el què et passa.

La Florineta s’ho féu repetir encara algunes vegades, i finalment, veient que ell ja havia deixat el seu to habitual de broma, i que es posava seriós, cregué arribat el moment de fer-li la confidència.



S’havien assegut a les cadires que hi havia arrenglerades al voltant de la plaça. Ells dos n’ocupaven dues del rengle primer, i el pare i les minyones del servei de la masia s’havien assegut en el rengle segon.

—Escolta, amic meu —li digué la Florineta—. Res no hauria de dir-te de les penes que el meu cor passa, però les llàgrimes m’han traït.

—Parla, Florineta, no te n’estiguis. Per què tanta alegria et fa plorar? Per què avui que ens presentem a la plaça de promesos, no has de mostrar el teu rostre ple de joia?

—Estic trista, molt trista —gemegà ella.

—Mes, per què?

—Perquè enmig de tota aquesta festa, jo no puc deixar de pensar en els absents.

—Quins absents?

—No te’n recordes tu tampoc?

—De qui?

—D’en Virolet.

—Pobre Virolet! —féu en Baldufa—. A hores d’ara ja deu saber com es passa per la gola d’un lleó. Ell sí que deu estar ben tranquil…

—Què vols dir?

—No veus que ja no se’n deu cantar gall ni gallina d’en Virolet!

La Florineta esclatà en sanglots, mentre l’hereu Baldufa se la quedava contemplant més sorprès que si tot d’un cop s’hagués fet nit.

—I ara! De què et ve ara tant de plorar, després de cinc anys que és fora.

—És que jo no l’he oblidat mai a en Virolet —respongué ella amb fermesa.

L’hereu Baldufa començà a sentir-se preocupat.

—Que potser éreu promesos amb en Virolet?

—Escolta —féu ella, parant sobtadament de plorar—. No érem promesos perquè ell era el porquerol i jo la pubilla: però has de saber que si en Virolet va marxar a les Amèriques, va ésser per mi. Ell pla bé que ho veia que no podria fer mai el pas que tu has pogut fer, demanant al meu pare la meva mà. I com que ho veia, va resoldre anar a fer fortuna per a tornar ben ric i poder presentar-se al meu pare.

L’hereu Baldufa es rascà el clatell.

—No en sabia res… Però, què vols que et digui. Em sembla que amb el temps que fa que és fora, sense enviar noves seves, és com dir que s’ha quedat pel camí.

—I si no s’hi hagués quedat? —preguntà la Florineta amb una vehemència poc usual en ella.

—Mira; si no s’hi ha quedat, millor per a ell.

—Oh, és que si en Virolet tornés em tiraria en cara la meva falsia.

—Quina falsia?

—La d’haver mancat a allò que li vaig prometre.

—I, què li vas prometre, si es pot saber?

—Li vaig prometre que esperaria el seu retorn.

—Oh, si no és més que això, no t’impacientis, Florineta. Si ell torna i et troba casada amb mi, li dius que et creies que havíeu quedat a esperar-lo cinc anys; i com que ara ja els fa…

—No és això, Baldufa, no és això. Tu no m’entens o no em vols entendre… Com t’ho diré? És que jo no voldria que m’hi trobés casada amb tu…

—Així t’estimes més en Virolet que a mi? —va preguntar en Baldufa, veient-hi clar per primer cop.

La Florineta abaixà el cap, volent defugir la resposta, però l’hereu seguia esperant i no tingué més remei que parlar.

—No t’enfadis, hereu Baldufa. Jo a tu et tinc un afecte d’amic. Aquest dia mateix el senyor rector, em va dir que eres molt bon minyó…

L’hereu s’estarrufava sentint-la.

—Digues, digues.

—Vull dir, que no et tinc cap malícia i que també crec que ets un bon minyó…; però en Virolet… en Virolet, no sé, és d’una altra manera; és també bo com tu, però ho és d’una altra manera; veus?, de tu el senyor rector diu que ets bon minyó, perquè ets temerós de Déu i vas a missa… Doncs, en Virolet, a més de complir, com tu, com a bon cristià, sembla que vegi Déu encara que no sigui en el temple. Ell veu les coses que ens volten, d’una faisó diferent de tu… A tu, els porquets no t’estimarien mai com a ell l’estimaven… No ho dic perquè riguis, no. Ell els parlava com cap porquerol ni porquerola els ha parlat mai. A mi també m’ha passat el que a ells els passava… Quan ell fou fora i jo no podia més, me n’anava a plorar amb els porquets, perquè ells sabien de què plorava, puix que també ells l’enyoraven, com jo l’enyoro encara.

L’hereu Baldufa no sabia si riure o si plorar. Tot allò dels porquets, més aviat li semblava cosa de riure, però no gosà esclatar perquè veia que la Florineta plorava, i perquè en el to amb què deia aquelles coses, que a ell li semblaven estrambòtiques, endevinava que eren serioses.

Seguí un llarg silenci trencat a estones pels sanglots de la Florineta.

Al cap de molta estona, en Baldufa digué:

—Bé, dona, no ploris per això. Jo també me l’estimava en Virolet, i no ploro. Solament que penso que si en Virolet no tornés, bé podries voler-me a mi.

La Florineta se’l mirà amb agraïment.

—I si torna?

—Si torna, jo li diré que no cal que pensi en tu, perquè jo he arribat primer que ell, i ja t’he demanat al teu pare, que és qui mana, i hi ha vingut bé.

La Florineta tornà a caure en defalliment. No hi havia dubte que l’hereu Baldufa no la comprenia.





MOMENT TRÀGIC EN EL BOSC




N Virolet i en Bolitx ja començaven a impacientar-se. Ningú no anava a cercar-los cap vaixell de cap mena no apareixia per aquelles costes. No els quedava dubte que l’ampolla no havia arribat a mans de ningú. Segurament que estaria encara surant per damunt de les ones.

Tal volta Nostre Senyor ho tenia disposat així, en benefici d’aquelles terres assolellades, car tot el temps que en Virolet hagué de romandre forçosament en aquell país salvatge, el dedicà a estendre els conreus i a fer d’aquells homes sense disciplina, un veritable exèrcit de bons agricultors.

A una altra obra dedicà també en Virolet les seves energies, i fou a atraure’s l’amistat i la simpatia de les tribu veïnes; que havien estat enemigues irreconciliables del malaurat Kaixalfort.

En Bolitx i en Moabet eren uns excel·lents auxiliars d’en Virolet i tots treballaren tan bé i amb tant entusiasme, que al cap d’un any de la mort del rei Kaixalfort I, el territori d’allò que havia estat el seu regne, s’havia duplicat dues vegades, havent rebut l’acatament i la submissió de més de vint tribus.

El resultat fou que els conreus s’anaven estenent, i els salvatges anaven trobant goig en el treball, sobretot, en pensar en allò que en Virolet els havia promès, es a dir, que quan ell podria retornar al seu país, donaria compte a les Companyies de vapors, del gran negoci que hi hauria, enviant vaixells a aquell lloc apartat, per a comprar a bon preu les immenses existències que s’anaven emmagatzemant, de cafè, cacau, cautxú i olis de palma.

Mes, malgrat la constant ocupació dels nostres amics, el seu cor sols anhelava tornar a la volguda terra.

En Virolet, per la seva banda, sentia impaciències mai no experimentades. Cada dia tenia més desig de veure la Florineta; cada dia se li feia més penosa l’absència. I quan veia que el temps anava passant i que ningú no anava a recollir-los per a treure’ls d’aquell exili, se li feia encara més insuportable el seu allunyament de la pàtria.



Tant arribà a creure que ja mai més no sortiria d’allí, car ja havia perdut tota esperança que l’ampolla fos recollida, que vingué el moment que va preocupar-se de portar a la pràctica el seu propòsit, de construir una barca i llençar-se als perills que sens dubte ofereix la navegació per aquells mars esvalotats, quan no es porta una embarcació sòlida i resistent.

És clar que els nostres amics no miraren tan prim en fer el viatge d’anada, ja que, segons és sabut, el realitzaren a bord d’un bagul vulgar, però s’explica fàcilment que ara fossin més primmirats, perquè aleshores el viatge en tals condicions no fou voluntari, sinó imposat per les circumstàncies, mentre que ara es tractava de llençar-se a la mar voluntàriament en una embarcació que, segurament, essent construïda per ells, no reuniria les condicions exigides per a navegar sense temor.

A més, com ja havia manifestat en Virolet a en Bolitx, quan exposaren llurs vides, embarcats en el bagul, els nostres amics no eren més que uns pelacanyes, mentre que ara estaven convertits en uns potentats, i el ser ric, torna més prudents els homes. Per això, no ignorant com era de dificultós construir una embarcació en condicions de seguretat i de resistència, els nostres amiguets havien anat passant mesos i mesos sense prendre una resolució radical, esperant que d’un dia a l’altre es presentaria a la costa algun vaixell, assabentat de la seva existència en aquelles terres, per l’avís de l’ampolla missatgera.

De segur que si en Virolet hagués pogut suposar les angoixes que estava passant la seva Florineta i el perill que hi havia que la hi prenguessin, no s’hi hauria pensat tant, i s’hauria embarcat tot seguit, encara que hagués hagut d’ésser en el mateix bagul.

De totes maneres, com dèiem, vingué un moment que en Virolet cregué necessari preocupar-se seriosament d’aquest afer.

Reuní en Bolitx i en Moabet, i els proposà el pla de construir una barca amb rems, per a fer el llarg i perillós viatge de retorn a la seva terra.

En Bolitx hi trobà molts taps, com sempre, oposant a les raons d’en Virolet els grans perills que haurien d’afrontar llençant-se al mar amb una embarcació tan fràgil. En canvi en Moabet, acostumat a fer sempre la voluntat del seu amic Virolet, a qui estimava més que a un germà i pel qui sentia veritable admiració, va respondre que ell trobava bé tot el que en Virolet proposava.

En virtut d’això, es feren tots els preparatius per a començar la construcció d’una barca, cosa plena de dificultats per no posseir eines a propòsit, i sí, solament algunes eines rudimentàries.

L’endemà mateix d’aquesta conferència que acabem d’esmentar, en Virolet, en Bolitx, en Moabet i sis negres armats amb grosses destrals, es dirigiren cap a un bosc selvàtic, on hi havien arbres d’una gran formosor, amb troncs nets i pelats, molt a propòsit per a utilitzar-los com a fusta en la mena de treball que anaven a emprendre.

En Moabet, que sabia totes les llegendes i misteris que es contaven d’aquella selva, s’havia oposat terminantment, en principi, a entrar-hi, i féu tots els esforços imaginables per a treure del cap d’en Virolet, el seu propòsit d’anar a tallar arbres d’aquell bosc llegendari.

Però en Virolet es rigué de llegendes i de misteris, i es mostrà inflexible, afirmant que en cap altre lloc no trobarien tan bella fusta.

—Tot això que dius de bruixes i aparicions, són blederies, bones per a que els innocents se les creguin.

—No, Virolet, no. Aquest bosc és un bosc maleït, en el que passen coses terribles. A la nit es senten uns udols de monstre, que fan esfereir.

—Deu ésser el vent que remou la fullaraca dels arbres.

—La prova que aquest bosc és paorós, és que mai no hi ha entrat ningú —terminà en Moabet.

—Doncs, nosaltres serem els primers d’entrar-hi —replicà en Virolet.

Per la seva part, en Bolitx, qui ja estava més groc que la cera, sentint les explicacions d’en Moabet, pregà al seu amic que desistís d’anar a aquell bosc.

—Bé prou que en trobarem d’arbres, sense exposar-nos als perills del bosc misteriós.

—Malviatge el clatell d’una cuca verinosa! Tu també creus aquestes mentides?

—Ja veuràs, Virolet —respongué en Bolitx—. Jo no les crec ni les deixo de creure, però quan els del país, que són negres i valents, no gosen entrar-hi, és senyal que algun misteri hi ha.

—No siguis pastanaga, home! No veus que tot això són llegendes d’ignorant?

—Sí, sí; llegendes d’ignorant. Després, si ens passa alguna cosa, podrem anar dient que són llegendes d’ignorant.

Res no hi valgué, ni res no el pogué convèncer. En Virolet sols veia que amb aquells arbres, llestos i sense nusos, la feina se’ls simplificaria molt, i l’obra seria més sòlida i ben feta. Davant d’aquestes conveniències, no donava importància a res més.

Com ja hem dit, la voluntat d’en Virolet s’imposà a la de tots, i, sense escoltar precs ni raons, els nostres amics, acompanyats de sis negres, s’encaminaren vers el bosc misteriós.

Quan, després de caminar alguns kilòmetres, arribaren a vistes del bosc, en Bolitx es deturà esverat.

—No sentiu…?

—Què?

—Aquests terribles udols que surten de l’espessor del bosc.

—Valga’m la penca d’un bacallà esguerrat! No es pot anar pel món amb gallines. Això que sents, no és ni ha estat mai un udol; és senzillament la remor de l’arbreda.

En Bolitx, més mort que viu, no tingué més remei que seguir, si bé sempre es quedava enrere, no sols per la por d’anar al davant, sinó també perquè els tremolins de les cames no el deixaven avançar al pas dels altres.

En descàrrec d’en Bolitx, hem de dir que, efectivament, aquell bosc era imposant i paorós. Els arbres arribaven a altures extraordinàries, i el terreny era cobert de tota mena d’herbes, plenes d’espines.

En Virolet fou el primer que entrà en aquella espessor intricada. Amb la destral anava obrint-se pas, tot donant ullades intel·ligents als arbres per a escollir els més formosos i adients a la feina per la qual tractava d’utilitzar-los.

Cap incident remarcable no havia ocorregut, passat de dues o tres serps que en sentir la remor de passes s’havien escorregut entre les herbes, fugint.

—Ai, Virolet, que ens en penedirem! —li deia en Bolitx a cada punt.

—Del que em penediré és d’haver-te’m emportat a tu, que ja m’estàs amoïnant amb tantes observacions.

—Però, no veus quines serps tan grosses que passen?

—I aquestes serps et fan por? Encara no senten les nostres passes ja s’amaguen, senyal que encara tenen més por elles que tu.

Aquesta raó, que era evidentment convincent, no aconseguí, però, vèncer la por d’en Bolitx, qui anà seguint tremolós, tement a cada instant trobar-se amb algun enemic terrible.

Un cop en Virolet s’hagué endinsat el que calia per poder fer-se càrrec dels arbres que podrien tallar, va deturar-se davant d’un i clavant-li destralada al peu del tronc, per a signar l’indret per on havien de tallar-lo, ordenà als homes negres que l’abatessin.

Aviat el soroll sec de les destralades ressonà en el bosc, mentre en el tronc començava a obrir-se un esvoranc considerable.

Mes en anar a donar les darreres destralades, i quan el tronc ja començava a brandar vacil·lant, en Bolitx va proferir un xiscle tan agut, que tots interromperen la feina per veure el que ocorria.

Aviat ho varen saber. A pocs metres de distància, acabava de presentar-se un tigre més gros que un bou, el qual s’havia parat mirant els qui s’atrevien a anar a pertorbar aquells llocs silenciosos.

Tot fou veure aquella inesperada visita i enfilar-se tothom, menys en Virolet, pels arbres. Semblaven simis esverats fugint d’un perill imminent.

En Virolet, sense perdre la serenitat, considerà la seva situació i la del tigre, i immediatament se li ocorregué que per a poder continuar treballant en el bosc, era precís fer un escarment en aquella fera.

Com que no duia altra arma que la destral, va meditar un instant respecte a les probabilitats que podria tenir d’eixir victoriós o bé vençut en una lluita, cos a cos, amb la fera.

No deixà de comprendre que era exposat llençar-se a tan temerària empresa, i per això esperava veure si el tigre s’acontentaria amb mirar, o bé si atacaria, en qual cas no tindria més remei que defensar-se a destralades, encara que era molt problemàtic l’èxit.

Amb la destral a la mà no deixava de vigilar els més lleus moviments del tigre. Aquest, després d’una estona de immobilitat, avançà unes quantes passes, i en Virolet féu un moviment, donant casualment un cop amb la destral, a la soca d’un arbre.

Aquell cop bastà perquè la fera es deturés altre cop, i aquest senzill incident fou el que donà a en Virolet una idea genial i salvadora.

El tigre s’havia situat en la mateixa direcció de l’arbre que estaven tallant i el nostre amic ho aprofità per a portar a cap la seva idea.

Veient que els cops de destral tenien la virtut de deturar el tigre, s’atansà altre cop a l’arbre, i enarborant la seva destral, acabà d’enfondir el tall que els negres hi havien fet.



L’arbre trontollava i sols hi mancava un darrer cop de destral perquè el tronc caigués, mes en aquell moment el tigre avançà en actitud ferotge i decisiva. En Virolet restà indecís un instant, però en veure que el tigre estava disposat a saltar-li al damunt i que ni temps no li quedaria per a refugiar-se, donà el darrer cop de destral a l’esvoranc de l’arbre, amb tanta força i encert, que l’arbre caigué aplomat, tan llarg com era, al damunt de la fera, la qual quedà estenallada pel ventre entre el tronc corpulent i la terra, fent mil espeternecs per fugir de dessota d’aquell pes considerable. Mes tots els esforços foren inútils, puix que havia quedat ben agafada.

Feia estremir sentir els terribles udols que el tigre proferia, per la qual cosa en Virolet, a fi de fer-li més curta l’agonia, s’hi atansà resoltament, i alçant la destral damunt del cap, la deixà caure violentament, badant-l’hi al primer cop.

Prudentment anaren baixant dels arbres, els esporuguits companys d’en Virolet, i en veure que ja no hi havia perill, el varen abraçar efusivament.

—Ets un valent! —li digué en Bolitx, en abraçar-lo.

—A veure quin dia ho podrem dir de tu —li féu ell per tota resposta.

En Virolet, a fi d’escurçar totes aquelles manifestacions, va ordenar que es tallés un altre arbre, i després un altre, fins a dotze, deixant-los allí ajaguts.

L’endemà tornaren al bosc amb dotze elefants corpulents, els quals, amb la trompa, transportaren com si fos una palla, un arbre cada un.

El alçar el tronc dessota del qual hi havia el cadàver del tigre, en Virolet manifestà desigs de conservar la pell de la fera com a record del moment tràgic que havia passat.

Tornats altre cop al territori, es començà la construcció de la barca; però deixem-los ara amb la seva feina, que, com veuran els meus caríssims lectors, no tingueren necessitat d’acabar, i anem a veure de quina manera fou trobada l’ampolla missatgera, i les conseqüències que se’n varen derivar.





LA TROBALLA DE L’AMPOLLA




ARIA de ben mal dir el curs i trajecte que en tants mesos havia seguit l’ampolla, surant pel damunt de les ones.

Hi ha tantes variacions en els moviments de les aigües, que ni el més entès podria deduir-ho. Tempestes, corrents, la proximitat o l’allunyament de les costes, tot són motius per a fer variar de rumb tan fràgil objecte, com és una ampolla.

Pel que va ocórrer, pot jutjar-se que malgrat el temps que feia d’ençà que amb tota solemnitat, en Virolet llençà l’ampolla al mar, no recorregué distàncies molt considerables, si es té en compte el lloc on fou trobada en alta mar: en aigües de l’occident africà.

Com, quan i per qui fou trobada, és el que em proposo explicar en el present capítol, car d’aqueixes circumstàncies en sobrevingueren tan greus complicacions, que sols de pensar-hi ja fan posar la pell de gallina.

A l’època que passaven les coses que en aquest llibre es conten, els mars estaven infestats d’embarcacions tripulades per pirates i facinerosos, que eren el terror dels navegants. La vida errant d’aquests lladres de mar, mereixeria per ella sola un llibre, així és que em limitaré al nostre deixant de banda els crims, tropells i robatoris de què feien víctimes els vaixells que trobaven seu pas, així com els naufragis que provocaven per emparar-se de la càrrega i valors dels vaixells que tenien la dissort de sofrir tan mal encontre.

Doncs, bé, un d’aquests vaixells de pirates, fou el que trobà l’ampolla missatgera, per una pura casualitat, com es veurà.

Tripulaven aquest vaixell, dos lladres de terrible fama que tenien a les seves ordres sis altres lladregots.

El repartiment del botí era l’única paga que rebien i per això eren tant més ferotges quan sabien que com més atemptats cometessin, més gros seria el guany.

Mes, heus ací que havien passat algunes setmanes sense haver pogut fer cap bona presa, per la qual cosa estava tothom molt descontent, a bord d’aquell vaixell-pirata. Avorrits i emmurriats, els tripulants passaven les hores deixant córrer el vaixell a l’albir del vent, i tirant les xarxes al mar per a pescar i fer bons àpats de peix.

Un dia, en anar a tirar les xarxes, un dels mariners o pirates, va veure a certa distància una cosa estranya que li semblà un cap de tonyina.

—Mireu, companys! —exclamà tot signant aquella cosa que li havia cridat l’atenció—. Allò sembla un bon peix.

Després d’observar-ho tots, un d’ells, més fi de vista segurament que els altres, digué:

—Allò no és cap peix. Per mi és una ampolla.

Els patrons o caps de colla, en sentir els comentaris dels seus homes, s’atansaren a la barana, observant també curosament aquell objecte que surava.

—Té raó aquest —digué el cap principal, a qui anomenaven en Barbota—. Això és una ampolla.

—Sí, que ho és —afegí el segon patró, que es deia o li deien en Berruga.

—Saps què penso? —tornà en Barbota, després d’una estona de silenci.

—Què penses?

—Que deu ésser l’avís d’algun nàufrag, puix que l’ampolla, si sura, és perquè algú l’ha ben tapada.

—Que es faci repicar el nàufrag! —digué en Berruga, malhumorat.

—Per mi, que es faci repicar —repetí en Barbota—, però això no vol dir que no senti veritable curiositat per saber què hi ha dins d’aqueixa ampolla.

—Tant se me’n dóna —féu en Berruga, despectivament.



—Doncs, a mi no! —replicà vivament el patró—. I com que jo mano, apa minyons, veles amunt i a pescar l’ampolla.

Els mariners-pirates varen alçar-se per a maniobrar les veles, i el timoner marcà el rumb vers l’ampolla misteriosa.

Sense cap esforç pogueren abastar-la amb una xarxa posada a l’extrem d’una llarga canya, donant-la tot seguit al patró.

—Vejam què serà —va fer aquest, tot destapant-la.

Els sis tripulants i el segon s’agruparen entorn del patró pirata, plens de curiositat.

De primer, tragué un paper i llegí: «Es prega al qui reculli aquesta ampolla, que faci la mercè de portar l’adjunta lletra closa, al destí que indica el seu sobreescrit».

—Vaja un tranquil! —exclamà en Barbota—. Ara hi correm a fer-li de carter.

Tragué aleshores la carta dirigida a la Florineta i l’examinà per fora amb molta atenció.

—És tancada aquesta lletra. Vejam què diu.

En Barbota l’obrí sense sentir ni el més lleu escrúpol, i llegí en veu alta: «Estimada Florineta».

—Hola, hola. Vaja un començament més tendre!

—Vaja, llegeix i no facis tants comentaris —li digué el segon.

El patró seguí llegint:

«Si Déu vol que aquesta lletra arribi a les teves mans, de segur que tindràs una grossa alegria en rebre-la, puix que ella és portadora de bones noves. És cert que m’han passat moltes coses i dolentes, havent estat vàries voltes en perill d’ésser menjat de viu en viu per feres i antropòfags, però Déu m’ha ajudat, o millor dit ens ha ajudat molt, puix que no vaig sol per aquestes terres salvatges, sinó que m’acompanya un amic molt simpàtic que es diu Bolitx.

»No vull entretenir-me, perquè no fóra tampoc possible d’explicar-te totes les coses que ens han passat; ara ja són passades i ja tindré el gust d’explicar-te-les de paraula quan ens tornem a veure. Sols et diré que sóc ric i que no sóc mort. He heretat d’un rei negre la meitat dels seus tresors que són quantiosos i valuosíssims.

Aquí, en Barbota, va interrompre la lectura:

—Ah, ah! Un tresor, eh? Heus ací perquè la carta era closa, perquè no es sabés allò que tant m’agrada de saber.

—Bona pensada has tingut en fer recollir l’ampolla —digué reflexivament en Berruga.

—Ja t’ho deia, jo… Però anem llegint, que això va fent-se molt interessant.



»Ja veus, doncs, estimada Florineta, que el nostre somni es podrà realitzar, i sols em manca, per a portar-ho a terme, poder tornar a reunir-me amb tu. Això és més difícil del que et pots pensar, puix que em trobo en un país inconegut, que no té cap mena de relació amb la resta del món. Cal, doncs, que contractis un vaixell; amb un capità ben expert, que es vegi capaç de trobar-me, guiat solament amb les dades que li donaré jo i que he pogut observar durant la meva permanència en aquestes terres. No et faci por el preu que et demani el capità per aquest servei, puix que el pagaria esplèndidament, més encara del que ell pugui exigir.

»Com que en Bolitx és un noi molt entès en coses de mar, ell m’ha dit que els mariners per a saber on han d’anar, necessiten saber els graus de latitud en què es troba el lloc. Jo això no ho puc precisar, puix que ni tinc instruments, ni que en tingués no sabria fer els càlculs i observacions; però, a l’última pàgina trobaràs totes les meves observacions respecte al temps que ací dura la calor, que és molt llarg, i les menes de plantes i bèsties que poblen aquestes terres. Amb aquestes dades, en tindrà prou un capità expert per a saber en quin país em trobo, i així no li serà difícil venir a buscar-nos.

»Dóna al capità que contractis aquesta llista que porta tots aquests detalls i observacions, perquè se les estudiï convenientment.

»He pensat sempre molt en tu, estimada Florineta; i t’he de dir que sense el teu record, que em donava coratge i empenta, de segur que hauria sucumbit davant dels perills, puix que no hauria tingut pas l’enteresa i la serenitat que m’ha calgut per a sortir-me de tot.

»Ja suposaràs que si em trobo on em trobo, no és pas perquè ho hagi triat, puix que, com ja saps, el meu intent era anar a Amèrica; però un naufragi sobrevingut al vaixell on anava, va ésser la causa que els dos únics supervivents, que jo sàpiga, ens quedéssim a la primera costa que vàrem trobar.

»Adéu, Florineta; fes molts petons als porquets i saluda el teu pare de part meva, dient-li que en Virolet no trigarà, si Déu ho vol, a demanar-li la mà de la seva filla, oferint-li tota la immensa fortuna de què disposa. Adéu, fins el meu retorn, s’acomiada el teu

VIROLET».

—Avui hem fet un bon jornal! —exclamà en Barbota, per tot comentari.

—És qüestió d’apoderar-nos d’aquest tresor, a tota costa.

—Convé meditar la manera —féu en Berruga, reflexionant.

—La manera, al meu entendre, és molt fàcil.

—Com?

—Nosaltres hem de simular que som, no els qui hem trobat l’ampolla, sinó els qui hem rebut l’encàrrec d’aquesta noia que es diu Florineta; perquè si diguéssim que som els qui hem trobat l’ampolla, demostraríem que hem obert la lletra, en lloc de portar-la al seu destí.

—No, home; serà millor dir que vàrem trobar l’ampolla i que la vàrem dur a la Florineta, i que ella després de llegir la lletra ens va proposar que fóssim nosaltres mateixos els qui vinguéssim a recollir el seu autor.

—També està bé.

—Sí; així tindrem més mèrit davant d’aquest afortunat hereu del rei negre, i ens captarem millor la seva confiança.

—Tens raó. Solament que si ens pregunta coses del seu país i d’aquesta noia, ens exposem a fer un bunyol.

—Ca, home. Farem pel què ens trobarem.

Els dos pirates llegiren molt detingudament les observacions que anotà en Virolet a la darrera pàgina de la lletra, a fi d’orientar-se respecte al punt on devien trobar-se els dos afortunats nàufrags.

Versats com eren els pirates a conèixer els indrets ignorats del altres navegants, i coneixedors pràctics d’aquelles costes, aviat varen deduir cap on havien de fer rumb; i aquell mateix dia, sense més espera, alçaren veles i la nau solcà ràpidament les ones.





CONTENTS I ENGANYATS




ER precaució, en Virolet havia fet col·locar tot al llarg de la costa corresponent al territori en que estaven internats, cert nombre d’antenes, al cim de les quals hi havia fet penjar teles blanques i virolades a manera de gallardets.

Doncs, bé, aquestes antenes foren d’una gran utilitat per als pirates, car després de quinze dies de resseguir inútilment tota mena de costes i d’illots, veieren aquells gallardets, la presència dels quals els féu parar allí, cosa que tal volta no haurien fet si no hi hagués hagut cap senyal per a atreure la seva atenció.

—Això deu ésser col·locat ací per alguna cosa —digué en Barbota, signant aquells pals.

—De segur —respongué en Berruga—, però cal anar amb compte en desembarcar, puix que observo en aquestes aigües la presència de molts cocodrils. A més, ja has vist que a la llista de bèsties pròpies d’aquesta terra, diu que en ella hi ha tigres i altres feres.

—Res no em fa por, portant les bones armes que tots posseïm. Amb un tret del meu rifle sóc capaç d’estendre mitja dotzena de tigres, d’un cop.

—Què fem, doncs?

—El que cal primer és pregonar la nostra presència donant tres tocs de corn.

En Berruga agafà el corn i donà els tres tocs.

—Ara esperem per veure si acudeix algú a la platja.

Malgrat la distància considerable que hi havia des de la costa al territori que ocupaven els nostres amics, el corn es deixà sentir, com es veurà, encara que no molt clarament, si bé prou per a cridar l’atenció d’en Virolet.

Aquest s’estava conversant amb en Moabet i en Bolitx, en un redós proper al palau reial, i comentaven les dificultats que trobaven en la construcció de la barca.

Mentre així estaven, en l’hora quieta del migdia, en Virolet, que era qui en aquell moment portava la paraula, es deturà sobtat en sentir una remor llunyana ben diferent de totes les habituals que les seves oïdes estaven avesades a sentir.

—Heu sentit? —preguntà, interrompent, com ja hem dit, la seva conversa.

—Sí que m’ha semblat sentir, quelcom com una trompeta d’un to fosc i allargassat —digué en Bolitx.

Tots es posaren a escoltar, i en sonar el segon toc de corn, encara que arribà allí dèbilment, no els deixà ja lloc a dubte.

—Això és un corn de mar! —exclamà en Bolitx, que coneixia perfectament el so.

El cor dels nostres amics s’omplí de tal emoció que semblà com si suspenguessin el seu glatir.

—Serà cert? —preguntà en Virolet, en sentir el tercer toc de corn—. Déu ens haurà fet la mercè d’escoltar les nostres pregàries?… Bolitx! Germà meu!

En dir això veié que en Bolitx tenia els ulls plens de llàgrimes, tanta i tan grossa era l’emoció que experimentava.

—Ai, malviatge la cama d’un llimac rostit! Per què plores, ara? Mira que es necessita tenir ben bé el cap al revés per plorar quan tot convida a l’esperança i a l’alegria.

En Bolitx provà de contestar per dir-li que era d’alegria que plorava, però la seva emoció era tan puixant, que sols pogué tartamudejar:

—Plo… plo… plo… ploro per… per…

—Vaja, prou, noi! Sembles un degotall.

—És que… és que… és que…



—Valga’m el pèsol fregit d’una cassola trencada! A veure si acabaràs per dir quelcom.

—És que l’alegria no em… no em…

—No em?

—No em deixa parlar.

—Ai, gràcies a Déu que has arrencat alguna cosa! Res; no parlis i assossega’t. Jo en canvi parlaria ara més que un diputat.

En Virolet s’alçà:

—No perdem temps, amics meus. Que portin els elefants més trotadors, i anem cap a la costa per veure si és cert el que tanta felicitat ens causa. Correm sense més espera.

En Moabet anà a donar les ordres als negres encarregats dels elefants, perquè portessin els més triats en quant a lleugeresa.

Als pocs moments tot estava preparat per a l’expedició a la costa, i els nostres amics, junt amb en Moabet i els negres del seguici, cavalcaven damunt dels magnífics paquiderms, en direcció a la platja.

Moment memorable aquell, en que anaven cap a la deslliurança. Quina joia tots, i quin parlar i fer comentaris i propòsits!

—Ja ho veuràs, amic Moabet, que ens divertirem en el nostre país. Allí no hi ha por de tigres, ni de cocodrils, ni de cap mena de mala bestiota… Ja voldria ésser-hi! —exclamava en Virolet, sentint el seu cor vessant d’alegria.

—I tothom és blanc com vosaltres, allí? —preguntà en Moabet.

—Sí; tothom. És el color de moda allí.

—Ai, jo també ja voldria trobar-m’hi! —feia el jove monarca.

—Ballarem sardanes, cantarem cançons, farem passejades…

Així tot conversant d’aquesta manera varen arribar a la vista de la costa.

En Virolet, impacient, es posà dret damunt de l’elefant, a risc de caure, i, posant-s’hi de puntetes, tot mirant en direcció al mar, exclamà:

—Ja veig el vaixell! Lloat sigui Nostre Senyor!

—És gros? —preguntà en Bolitx.

—És de bona mida.

—Mentre tingui prou resistència per a tornar a la nostra terra… —insinuà el sempitern pessimista.

—Malviatge la closca d’un musclo escalivat! Mireu que és una desgràcia aquest gemegaire de Bolitx!

—Home, no t’enfadis; jo ho dic perquè tinc tantes ganes de tornar a la pàtria.

—També en tinc jo i no marejo amb tants dubtes ni escarafalls.

—Bé, home; ja no hi tornaré més.



Amb totes aquestes coses, arribaren a la platja. El vaixell pirata estava atracat vora el sorral, en una forta estaca clavada a la platja.

Quan en Barbota i en Berruga varen veure arribar aquella comitiva, cavalcant en tan formosos elefants, no pogueren menys que fregar-se les mans amb satisfacció.

—Es veu que hi ha molt parné —va fer en Barbota.

—I pel que veig —afegí en Berruga—, aquests potentats són molt joves, gairebé criatures.

—Millor; així podrem ensibornar-los més fàcilment.

—Ara, hem d’anar en compte, Berruga. No fos cas que ens descobrissin l’ofici i ho perdéssim tot. Fixa’t que vénen acompanyats d’uns negres que són més alts que un Sant Pau, i potser ens tocaria perdre. Fins que siguem a alta mar no cal pensar a donar el cop.

—Així ha d’ésser. Ja parlarem de la manera com hem de fer-ho un cop sapiguem amb qui ens les hem d’haver.

—Això mateix pensava jo; però, calla, que ja són ací. Anem a rebre’ls i que sapiguem fer ben bé la comèdia.

—Per mi no passis ànsia, que ja saps que en això m’hi entenc.

Els dos pirates varen saltar a la platja, avançant a l’encontre dels nostres amics.

L’emoció, l’alegria immensa que omplia llurs cors, no els permeté ni fixar-se en la cara de facinerosos que feien els dos pirates malgrat el somriure fictici que es dibuixava en llurs llavis.

En ésser prop dels elefants, varen saludar cerimoniosament, i en Virolet descavalcà anant a estrènyer-los les mans.

—Series, potser l’anomenat, Virolet? —li preguntà en Barbota.



—Jo mateix —respongué ell, amb els ulls llampeguejant d’alegria.

—Enhorabona, que a la fi t’hem trobat. Creu-me que ens ha costat molt i molt, puix que les indicacions de la carta eren molt incompletes.

—L’enhorabona us la dono jo, braus mariners —respongué en Virolet—, puix que no ignoro les grans dificultats que haureu hagut de vèncer per arribar fins aquí… Però parlem d’altra cosa que m’interessa més que tot. Què us ha dit la Florineta per a mi?

—Ah… sí; la Florineta… sí; ha donat moltes expressions i… —barbotejà el pirata, no sabent com sortir-se del pas.

—Solament expressions? I no ha fet cap comentari en saber que jo sóc ric?

—Oh sí! Ja ho crec; molts comentaris ha fet… Uns comentaris que, vaja… Tu, Berruga, digues quins comentaris va fer la Florineta.

En Berruga, que era un desvergonyit de marca, va atansar-se, i amb la més descarada desimboltura, va afegir:

—En va fer tants de comentaris que caldria la memòria d’un bou per a recordar-me’n. Quan li vàrem donar la teva carta closa…

—Quina emoció degué sentir, pobreta! —interrompé en Virolet.

—Emoció, dius? Es va desmaiar i tot.

—Què dieu ara! I va emmalaltir? —preguntà ansiosament el nostre amic.

—Tant com emmalaltir, no. De seguida l’hi va passar… Li vàrem donar una tassa de… d’això, de camamilla, i tot seguit va estar més eixerida que un pèsol.

—I aleshores, què va dir?

—Oh; va dir… Va dir moltes coses de tu: que eres tan eixerit, tan valent, tan afortunat.

—I el seu pare? No va dir que ara m’hi deixaria casar?

—Ja ho crec! Que ja us podíeu casar tot seguit.

—Ai, quina alegria que em doneu! —exclamà en Virolet.

—Oh, ja en pots estar de content, ja!

—I els porquets? Que no els vàreu veure els porquets?

—Ah, sí; eren tots per allà els porquets… Estaven molt contents, molt satisfets. També ens varen donar expressions…

—Què dieu ara?

—Bé… sí, vull dir que semblava que volguessin parlar, de tan contents com estaven.

I així, amb un teixit de mentides i d’enganys, sortint-se’n com podien, varen anar tots a visitar el vaixell, quedant molt satisfets, i especialment en Bolitx que hi entenia, de les condicions marineres del vaixell.

Els pirates, afectant una amabilitat i cortesia que els venia molt ampla, varen fer els honors de la nau, convidant-los a tots a una copeta d’aiguardent de la forta, que va fer estossegar de valent, al pobre Moabet.

En justa correspondència, en Virolet proposà que tots junts, excepte els sis mariners que es quedarien a guardar el vaixell, se’n tornessin al palau on serien obsequiats.

Com que també hi havien de tornar per a recollir el tresor i altres efectes, els dos dissimulats pirates acceptaren, i pujant dos a dos en els elefants, varen retornar aquell mateix vespre al palau.

Es va fer un sopà dels bons i no es parà de fer comentaris respecte la troballa de l’ampolla i la bona idea que havia tingut en Virolet de valer-se d’aqueix mitjà per a fer saber el seu retir.

Els pirates hagueren de fer molts equilibris per no contradir-se, però com que eren més murris que un estornell, i per altra part en Virolet estava que no hi veia d’alegria, no els fou pas molt difícil anar sostenint el seu roí paper.

Aquella nit, ni en Virolet ni en Bolitx no aconseguiren aclucar l’ull; tanta era l’alegria que experimentaven.

Abans de ficar-se al llit, varen aconduir, junt amb en Moabet, el tresor a dins d’una preciosa arqueta de marfil. Després, ficaren en el bagul una pila de records d’aquell país salvatge, entre altres, la pell del tigre que en Virolet havia matat en el bosc misteriós.

Després de tota aquesta feina se n’anaren al llit, però com ja hem dit, no varen poder dormir gota, passant el temps fent càbales i comentaris referents a com serien tots de feliços en retornar a la pàtria volguda.





MEMORABLE COMIAT




E bon matí començà a repicar el tam-tam, com en les grans solemnitats. La gent de la tribu, no sabent de què es tractava, començaren a acudir per a assabentar-se’n. Aviat corregué pel poble la veu de que en Virolet se n’anava al seu país, junt amb en Bolitx i el jove rei Moabet.

El sentiment fou general, i això que el nostre amic ja els havia dit moltes vegades que sols esperava la primera ocasió per a anar-se’n, tranquil·litzant-los però amb la promesa que des de Catalunya faria una ferma campanya per al desenrotllament del comerç i de l’agricultura del país.

Doncs, malgrat això, fou vivíssim el sentiment del poble. Es tractava d’un poble agraït que no oblidava que mercès al geni d’en Virolet, s’havia el país conquerit glòries, pau i benestar.

Els negres esclaus havien ascendit a l’honorable categoria d’obrers del camp, i tots, gran i xics, joves i vells, homes i dones, tenien un motiu o altre d’agraïment per a en Virolet. Ell els havia fet homes civilitzats; ell els havia guarit en llurs malalties; ell els havia ensenyat les consoladores veritats de l’única veritable religió; ell, en fi, els havia dut a la victòria i els havia afermat la pau entre les tribus veïnes.

Per això no s’ha d’estranyar que tan bon punt va ser coneguda la nova, les llàgrimes rodolessin cara avall, fins al punt de semblar que els carrers s’havien regat, com si hagués de passar-hi una processó.

Quan el poble estigué tot reunit al voltant del palau, en Virolet eixí per la gran balconada, feta de caps de mort, com és sabut, i s’acomiadà del seu estimat poble, prometent que, absent i tot, no deixaria mai de treballar per la prosperitat del país, del nou gran país que s’havia batejat solemnement amb el nom de Nova Florina, en honor i recordança de l’únic pensament d’en Virolet, causa primera de la sort que havia tingut el poble.

—No ploreu! —els deia en Virolet, amb entusiasme—. No ploreu, que el dia d’avui és de glòria. Des d’ara en nom d’aquesta bella encontrada, el nom inèdit de Nova Florina, serà conegut de les gents civilitzades de l’Europa. El primer vaixell ja és al port, és a dir a allò que serà port famós. Darrera d’aquest en vindran d’altres de nous; vindran carregats de diners que deixaran en vostres mans, i se’n tornaran carregats dels productes i fruits d’aquesta terra generosa. No ploreu, no! Eixugueu les llàgrimes dels vostres ulls, que aquest és un jorn memorable per a tots. És cert que us deixo; és cert que ja no em veureu durant molt temps, però què hi fa si la meva ànima queda amb vosaltres? No us oblidaré mai. Així em surti una llúpia verinosa al cap de la tarota i se’m torni més vermella que un bitxo coent, si no compleixo tots el que us tinc ofert.



—Adéu-siau! Sigueu com fins ara, bons i treballadors, actius i prudents, valents i honrats, i la felicitat serà amb vosaltres en aquesta terra i, un cop morts, en la glòria del Cel.

Acabat aquest parlament, les aclamacions del poble semblaren un terratrèmol.

—Visca en Virolet! —cridaven tots.

—Glòria al gran Virolet! —repetiren d’altres.

I per més que en Virolet s’hi oposava, tothom volgué acompanyar-lo fins a la platja per a donar-li el darrer adéu, quan la nau se l’emportés.

Amb tota solemnitat, la cavalcada d’elefants es posà en marxa, sentint-se, tot al llarg del trajecte, les entusiàstiques exclamacions de la multitud.

En Virolet duia a les mans la preciosa arqueta que contenia el valuós tresor, la cobdiciada riquesa del rei difunt.

Moabet era allí el més indiferent a tot el que el voltava. Amb els seus ullassos encantats, contemplava el gran espectacle del comiat que es feia a en Virolet. Semblava talment que ell no fos ningú allí i que el rei fos en Virolet, puix que a ell anaven adreçades totes aquelles manifestacions d’afecte.

I no en sentia ni gelosia ni pesar, abans al contrari, en Moabet n’estava content, encara que no se l’hi coneixia a la cara donat el seu geni retret i mussol.

Els tres amics s’embarcaren en la nau dels pirates, sense malfiar-se que en aquell mateix instant es ficaven a la gola del llop, com vulgarment es diu.

En Barbota i en Berruga adreçaven de tant en tant sengles mirades a la preciosa arqueta que en Virolet portava dessota el braç.

Poc podia pensar ell que el seu tresor corregués el perill que corria!

Poc podia sospitar que aquell vaixell que ell creia que havia de conduir-los a la pàtria, era com una ratera que els havia d’enxarpar traïdorament.

Mireu si anaven confiats que ni una arma s’havien endut. La seva confiança era absoluta i per això el que més lluny tenien del pensament era que els pogués ocórrer ni la més lleu dificultat.

Embarcats que foren, es redoblaren a la platja els aplaudiments i les aclamacions. Sense cap por als cocodrils que treien a flor d’aigua llurs boques dentades i terribles, eren molts els qui s’havien avançat mar endins amb aigua fins a la cintura.

Alguns en sortiren amb un peu menjat o una cama de menys, però per això no deixaven d’aplaudir; tot ho donaven per ben emprat per tal que haguessin pogut veure de més a prop que els altres el gran Virolet.



Tan bon punt la gentada va veure que començaven a bord les maniobres per a desamarrar i partir, la gent, com boja, s’atapeí arran de l’aigua, obligant als del davant a entrar al mar; i malgrat que les empentes foren tan grosses, sols en moriren uns dos-cents d’ofegats o menjats pels caimans, la qual cosa lamentaren molt els negres de la tribu, puix que asseguraven que un comiat tan solemne com s’havia fet a en Virolet, mereixeria moltes més desgràcies que les que havien ocorregut.

El corn sonà i la nau es féu a la mar amb tota pompa.

Els negres, no tenint mocador per a fer voleiar, agitaven ramells, fulles de palmera i branques de tota mena, donant comiat a en Virolet fins que el vaixell es va perdre a l’horitzó.





TERRIBLE REVELACIÓ




A nau solcava gentilment les ones, i tan segura anava, que el mateix Bolitx, que mai no les tenia totes, s’hi sentia com a casa seva.

A petició dels nostres amics, els fou destinada una sola cabina per a tots tres. Com que el vaixell no pecava de molt gran, el lloc era bastant justet, però suficient per a dormir-hi amb relativa comoditat, car encara que baix de sostre, estava format el departament per quatre envans de fusta prou llargs, per a poder contenir una espècie d’otomana o canapè cada un d’ells, excepte el pany de paret que tenia l’obertura de la porta, amb comunicació amb un corredor.

La claror hi entrava per una finestreta o ull que donava al mar i per l’espai que deixava un envà que no arribava al sostre.

Els tres canapès es convertien de nit en llits molt acceptables, mentre que de dia constituïen tres mobles de gran comoditat i confort.

La cabina estava situada a la part de proa, mentre que la del capità era a popa. El segon de bord dormia en una recambró vorer a la cambra del capità i els marins a baix a la bodega, damunt de senzilles hamaques de tela.

Tan bon punt els fou mostrat llur apartament, en Virolet va dipositar el seu cofret o arqueta, dessota d’un d’aquells divans, car a la cabina no hi havia ni armari, ni cap calaix on poder-la guardar amb més seguretat.

Això no va passar desapercebut als pirates, car ambdós sols s’havien preocupat, mentre feien els honors del vaixell, de vigilar allò que en Virolet faria del seu tresor.

En veure que l’amagava dessota d’un d’aquells sofàs, es varen mirar intel·ligentment, no podent dissimular la satisfacció que experimentaven.

Eh Virolet, per la seva part, com que res no maliciava, no s’adonà de res. Al contrari, tenia plena confiança en aquells dos homes que ell creia enviats per la mateixa Florineta.

Quan els dos pirates es varen retirar, els nostres amics es quedaren conversant en llur departament, contents de veure’s camí de la pàtria, plens de goig en considerar que havia per fi arribat aquell moment, tantes voltes somniat.

Entretant, el capità va fer entrar el segon a la seva cabina per a parlar de la forma que farien la sostracció de l’arqueta que contenia el valuós tresor d’en Virolet i el del jove negre.

—Has vist, Berruga —li va dir— on han deixat el tresor?

—Ja ho crec que ho he vist. A mi aquestes coses no se m’escapen.

—I què en penses?

—Penso que no hi ha res tan fàcil com apoderar-nos-en.

—També jo ho penso així, però cal veure en quina forma ho farem.

—Molt senzill —respongué en Berruga, somrient diabòlicament—. Ens posarem a l’aguait, i tan bon punt surtin de la cabina, jo hi entro i me n’emporto l’arqueta.

—No vagis tan de pressa. Cal pensar abans allò que més ens convé, puix que no m’agradaria, de moment, esverar aqueixos tres minyons.

—No sé perquè —replicà el segon impacientant-se—. Si no els hi agrada, de cap a l’aigua.

—Tot vindrà al seu temps; però abans cal veure com ho podríem fer per quedar-nos a més del tresor que porten, les existències incalculables de cafè, cacau, cautxú i oli, que hi han emmagatzemades en el territori o reialme d’en Moabet, i que calculo que han de valer una milionada.

—Ah; això és una altra cosa.

—Demà tornarem a parlar-ne —va concloure en Barbota.

Aquella nit, doncs, no succeí res digne d’esment a bord. Mes l’endemà havia d’ésser un dia de grans emocions per als nostres amics, com es veurà per les línies que segueixen.

En Virolet fou el primer a despertar-se. Instintivament se n’anà a mirar pel vidre de l’ull que donava al mar i, contemplant des d’allí les ones que quasi hi tocaven, el seu pensament volà vers les assolellades terres en les quals retrobaria la seva Florineta.

El nostre amic creia de bona fe que ella ja tenia coneixement del seu retorn, i se la figurava esperant amb la major impaciència.

Poques hores més tard havia de desenganyar-se’n.

Ja veureu el que va ocórrer.

Quan en Bolitx i en Moabet es varen despertar, varen pujar amb en Virolet cap a coberta on els fou servit esmorzar.

Tot seguit, després d’esmorzar, en Virolet, que no estava massa tranquil pensant en el seu tresor, se’n tornà a la cabina.

A la poca estona, en Bolitx anà a reunir-se amb el seu amic, mentre en Moabet, més amant del ple aire i de la plena llum, es quedà a dalt a coberta, mig ajagut damunt d’una pila de cordes.

S’hi trobà tan rebé que aviat s’hi endormiscà, sense perdre per això completament el món de vista.

Ni ell mateix no podria dir si va arribar a adormir-se, però és ben cert que una de les vegades que va obrir els ulls, veié que a dues passes d’ell, recolzats a la barana del vaixell, estaven parlant amb aire molt misteriós els dos pirates.

Potser això sol no li hauria cridat l’atenció, si no hagués sentit al mateix temps que pronunciaven el nom d’en Virolet i que parlaven del tresor.

Tornà a cloure els ulls i es posà a escoltar dissimuladament la conversa d’en Barbota i en Berruga.

Amb el seu posat mansoi i retret, el nostre negret la sabia bastant llarga, com es pot veure.

—No cridis tant —sentí que deia en Barbota—. Mira que aquí i ha el negre i ens podria sentir.

—No hi fa res, home. No veus que encara que ens sentís no ens entendria. Ves si un negre sabria el nostre parlar!

Poc es podien pensar ells que aquell negret, aparentment ensopit, posseïa quatre idiomes.

En Moabet, fingint que dormia, anà escoltant la interessant conversa.

—Jo sóc del parer —deia en Berruga— de prendre’ls l’arqueta i desfer-nos d’ells sense esperar més.

—A mi em sap greu que no puguem confiscar les collites que tenen apilades allí. Tot allò ho podríem vendre a bon preu.

—Bah, bah; més val poc i cert, que molt i dubtós.

—Jo sóc més ambiciós, doncs. Ja que vàrem tenir la sort de trobar l’ampolla i hem pogut fer-los creure la mentida que som enviats per aquella desconeguda Florineta, em sembla que hem de mirar de valer-nos d’aquest avantatge per a explotar-los… Després ja quedarà temps per a desfer-nos d’ells. Això si que és fàcil. Quan m’hagi fet un document autoritzant-me per anar a buscar totes les existències del territori, els farem fer un cabussó a mitja nit.

—Vols dir, Barbota, que aconseguiràs que et signi aquest document?

—Si no de grat, per força.

—Com quedem, doncs?

—Esperem uns quants dies més. Quan serem a alta mar, ben allunyats de tota costa, serà el moment d’actuar.

—I aleshores els prendrem l’arqueta?

—Sí. A la nit mentre dormin.

—I si es desperten?

—Si es desperten els matarem a tots tres.

Els dos pirates deixaren aquell lloc, i en Moabet, no sentint ja cap més paraula, obrí un ull, i veient que ja eren fora, se n’anà cap a la cabina per a comunicar als seus amics, la terrible revelació que havia pogut sorprendre.

En Virolet escoltà amb la major atenció sense perdre ni un instant la calma i la sang freda. Sols en acabar en Moabet la seva interessant relació, exclamà:

—Malviatge les ungles d’una arengada rostida! Està vist que no podem sortir d’entrebancs. Ara se m’ocorre que en tot aquest afer hem pecat de massa refiats. L’alegria mateixa de veure un vaixell que ens venia a recollir, em va fer oblidar tota prudència.

Un gemec d’en Bolitx va interrompre el monòleg.

—Què tens ara, somicaire? —li preguntà en Virolet mirant-se’l.

—No res, no res… Tant contents que estàvem!

—I ara també n’hem d’estar, home. Jo per la meva part n’estic molt, perquè no es pot negar que hem tingut molta sort —digué en Virolet.

—No te’n burlis, Virolet —li suplicà en Bolitx.

—Si no me’n burlo, home. Et dic que estic molt content i és així, perquè més trist seria que haguéssim ignorat això que en Moabet ha tingut la sort de poder sentir i entendre. El perill conegut és molt més fàcil de vèncer, que no pas el perill ignorat. Ara que sabem el pla d’aquests miserables, ja m’encarregaré jo de frustrar-lo, si Déu es digna concedir-me la mercè de la seva protecció, i vosaltres us aveniu a seguir les meves instruccions.

—Què hem de fer? —preguntà tot naturalment en Moabet.

—Veus, tu sí que m’agrades! —li digué en Virolet—. La mateixa cara fas quan fa bon temps que quan hi ha tempesta.

—Digues, què s’ha de fer? —repetí el jove negret, impertorbable.

—Ara no t’ho sabria pas dir. La situació, no hi ha dubte, que és molt greu i cal anar amb peus de plom. Sortosament la cosa no apressa, puix que segons diu en Moabet, aquests pirates que ens han ficat a la ratera d’una manera tan senzilla, no faran res fins d’aquí uns quants dies, quan el vent ens haurà portat ben lluny de terra. Demà en parlarem, i ara us demano que per res del món no deixeu entendre que sospitem d’ells. Això seria pitjor: que ells veiessin que sabem o maliciem quelcom dels seus criminals projectes. La nostra salvació depèn de la major habilitat que tinguem a fingir.

En Bolitx, estamordit, prometé fer-ho com en Virolet desitjava, i en Moabet ja no cal dir-ho.

La lluita sorda dels dèbils contra els forts anava a començar.





ADÉU, TRESOR!




AVIEN transcorregut alguns dies i en Virolet, malgrat haver-se passat dia i nit trencant-se el cap cercant una manera hàbil d’evitar la sostracció del tresor, no pogué trobar-la; i com que d’un moment a l’altre, temien que aquells lladres de mar portessin a cap el seu intent, fou cosa de parlar-ne.

Amb tot i el poc èxit de les seves cavil·lacions, en Virolet seguia tan serè com abans, confiant en la misericòrdia de Déu, i sostingut pel seu optimisme invencible, que no li permetia creure en el triomf dels dolents.

—No hi haurà més remei que deixar-nos robar, puix que no tenim mitjans per a defensar-nos contra d’aquests malfactors —digué en Virolet als seus companys.

—Malaguanyat tresor! —exclamà en Moabet.

—No t’impacientis, amic meu. El fet que ens el robin no vol pas dir que l’haguem de perdre, puix que si ara no tenim força per a evitar que ens el prenguin, potser després tindrem astúcia per a recobrar-lo. Ara el que convé és que no compleixin la seva amenaça de matar-nos. Mentre hi ha vida hi ha esperança i per això més que conservar el tresor, ens interessa conservar la vida.

—Això! —afirmà en Bolitx.

—De manera —continuà en Virolet— que si aquesta nit o la que ve, o la que sigui, sentim remor a la cabina, que tothom faci l’adormit, puix que no cal oblidar que estan disposats a matar-nos si ens deixondim. Després ja parlarem de l’actitud que convé adoptar davant d’aqueixos vils pirates que ens han enganyat de tan miserable manera.

Aquella mateixa nit tingué lloc la sostracció. Devia ésser per allí a les dotze tocades, quan en Virolet sentí clarament que entrava algú de puntetes, i no li costà gens de comprendre per la remor mateixa, que la persona que s’havia introduït allí, retirava l’arqueta de dessota del sofà.



Després li calgué al nostre amic tenir el major domini d’ell mateix, car el lladre, que no era altre que en Berruga, atansà el fanal a la seva cara, per a assegurar-se que dormia. Per sort, en Bolitx no s’havia despertat, la qual cosa hauria estat un veritable perill, car a ben segur que no hauria sabut fingir com ell.

No cal dir que en Virolet ja no tornà a aclucar l’ull, pensant i cavil·lant, fins que va fer-se dia.

—No us afligiu, amics meus! —digué en Virolet als seus companys, tan bon punt foren llevats—. És cert que el tresor ha volat, però no ha volat pas tan lluny que no puguem atènyer-lo un dia o altre.

—Hi, hi, hi! —somicava en Bolitx—. Ara sí que estem perduts, perquè aquests lladres procuraran matar-nos perquè no els descobrim en arribant a terra.

—Valga’m el bec d’un gall tolit! Ja tornes a grinyolar, tu?

—És que jo veig que el perill és imminent.

—Doncs, posa’t ulleres negres i no ho veuràs, home. Ja t’he dit que cal que dissimulem o del contrari no responc de res.

—Ai, Virolet, que som desgraciats!

—Malviatge la cuca verinosa d’una poma pansida! Si no calles t’aixafo la punta del nas. Deixeu-me fer a mi i no tingueu por.

En aquell mateix moment va passar el capità pel corredor, segurament per a esbrinar l’efecte que havia causat als nostres amics la sostracció de l’arqueta.

En Virolet, en un rapte d’inspiració, i deixant els seus amics més parats que uns pals de telègraf, sortí de la cabina i emprengué el capità amb aquestes paraules:

—Bon dia, senyor capità. Permeteu que us remerciï pel gran favor que ens haveu fet i per la cura i bon compte que poseu en la salvaguarda dels nostres interessos.

En Barbota se’l mirà, veritablement sorprès:

—No sé a què et refereixes, noi.

—Em refereixo a la bona pensada que heu tingut de guardar-nos el nostre tresor. En veritat era una imprudència tenir-lo ací, dessota d’un sofà, sense pensar que qualsevol mariner l’hauria pogut prendre.

El capità no hi veia de content i de sorprès.

—Sí, amic meu —li digué—. Els efectes de valor sempre és costum que el capità els guardi a la seva cabina.

—Per això us dono mercès. Sempre estarà més ben guardat que no pas ací —repetí en Virolet.

El capità quasi no es podia aguantar el riure en veure la credulitat d’en Virolet, i per a no esclatar, seguí son camí per anar a comunicar a en Berruga l’actitud dels nostres amics.

En Virolet tornà a entrar en la seva cabina.

—Ara ja podem estar tranquils —digué.

—Vols dir? —preguntà dubtós en Bolitx.

—Valga’m la pota d’una llagosta guenya! Sempre has de sortir amb dubtes, tu!

—Com que en lloc de reclamar el tresor, li has donat la raó.

—Però, que no veus, tros de canti de llauna rovellada, que això ho he fet per assegurar la nostra vida? Si jo m’hagués mostrat indignat pel robatori que ens han fet, res no els costava alliberar-se de nosaltres, tirant-nos a l’aigua; mentre que ara, veient ells que ens ho hem pres tan bé, no els correrà pressa desfer-se de nosaltres; entretant, viuran ells confiats que no maliciem res, i nosaltres podrem anar desenrotllant el pla per a recuperar el tresor.

—Sí… és cert… no se m’havia ocorregut.

—Doncs, quan no se t’ocorri una cosa, és millor que callis.

—Ja ho faré així.

—Tan de bo. Ara deixeu-me sol, puix que he d’anar pensant en la manera de sortir-nos d’aquest mal pas. En primer lloc hem de recobrar el tresor, i segonament he de veure com ho faré per a negar-me a signar el paper que el capità vol que li signi, de grat o per força, per poder anar al territori a recollir les collites que hi tenim emmagatzemades.

En Bolitx i en Moabet varen abandonar la cabina, mentre en Virolet, estirant-se damunt d’un dels sofàs, es posava a meditar el difícil pla que es proposava realitzar.





PROJECTE ATREVIT




AÓ tenia en Bolitx de témer per la seva vida, car les intencions dels dos pirates no podien ésser més perverses.

La idea d’en Barbota era, efectivament, obligar a en Virolet a signar-li un paper autoritzant-lo per a anar a carregar totes les existències del territori que, com és sabut, tenien un considerable valor. Un cop tingués això aconseguit, procurarien desfer-se dels tres amics, tirant-los a l’aigua durant la nit. Així quedarien amos del tresor i de les collites, sense haver de donar-ne compte a ningú.

En Virolet no ignorava aqueixes males intencions i era per això que tenia tan gran interès a quedar-se sol per a implorar la misericòrdia divina en aquells moments tan difícils.

Li convenia, en primer lloc, a en Virolet, defugir l’exigència d’en Barbota, quan li demanés la signatura del document. En segon lloc, li era precís saber on havien desat el tresor els lladres; i en tercer terme li calia pensar un mitjà per a fugir d’aquella nau de pirates, enduent-se’n el tresor, i d’una manera o altra, tornar a la Pàtria, puix que d’ençà que sabia que la Florineta no havia rebut les noves de l’ampolla, en Virolet sentia veritable ansietat per veure-la.

Aquella mateixa tarda se li presentà en Barbota i començà a cercar-li conversa, acabant per entrar de ple en la qüestió que li interessava.

Com és natural, en declarar el seu desig que en Virolet l’autoritzés per a anar a recollir les existències del territori, ho va fer de manera que semblés que volia beneficiar el mateix Virolet.

En Barbota li proposà, doncs, que signés el document, a fi —deia ell— de poder carregar totes les existències per a vendre-les als mercats d’Europa, oferint lliurar a en Virolet tot el benefici.



Aquest, amb molt bon encert, va fingir que creia absolutament en la bona fe del capità, i fins el remercià per la seva bona iniciativa.

—Doncs, així —li respongué el capità—, ara pots signar-me aquest document perquè m’ho lliurin tot, aquells negres del territori.

—Està molt bé —afirmà en Virolet amb tot l’aplom—. Us ho signaré amb molt gust, i us ho signaria tot seguit, si no fos que abans he de consultar-ho amb en Moabet, puix que no cal oblidar que ell és el rei del territori i sense la seva signatura no us lliurarien res.

—Està be; consulta-ho, i demà em donaràs la resposta. Però t’adverteixo que has de mirar de convèncer aquest negret, perquè jo no m’avindria pas a una negativa.

Aquesta amenaça encoberta, donà a en Virolet una clara idea de les criminals intencions d’aquells barbres, però amb la sang freda que tots li coneixem, seguí fent el seu paper.

Tan bon punt en Barbota se n’hagué anat, en Virolet cridà els seus amics, i tingueren una conferència que estic segur ha d’interessar als meus volguts i pacientíssims lectors.

En Virolet explicà als seus amics l’entrevista que acabava de tenir amb en Barbota.

—Com veieu —afegí— aquesta gent porten molt males intencions, i és precís evitar a tota costa que arribem a demà en la mateixa situació que avui.

—Què vols dir? —preguntà en Bolitx.

—Vull dir que demà, abans no claregi, hem d’ésser fora d’aquesta nau. Si no ho fem així, estem perduts irremissiblement.

—Ai, ai, ai, pobres de nosaltres! —gemegà en Bolitx.

—Valga’m l’ungla del dit gros d’un peix malalt! Mira que n’ets de ploricó!

—És que això que tu has dit és el mateix que dir que estem perduts.

—Però, no siguis llum de ganxo, home! Jo dic que si demà som ací, estarem en greu perill; però si no hi som, no passarà res.

—Ho veus? Com que no podrem anar-nos-en, és el mateix que dir que ja hem fet a tots.

—Malviatge l’ull d’una col corcada! Calla i deixa’m dir, home.

—Digues, doncs.

—Gràcies a Déu! Pel que us he dit, ja podeu comprendre que ací, el que s’ha de rumiar és la manera de fugir.

—Veus com encara ho has de rumiar? —gemegà en Bolitx.

—Ai macatxo el fetge d’una truja geperuda! Si no calles et donaré un pessic al clatell.

—Ja saps que pots fer el que vulguis de mi, Virolet. Perquè a pesar de tot jo t’estimo.

—Ja ho sé; i jo també et tinc sempre el mateix afecte, encara que de vegades em fas venir ganes d’estomacar-te.

—Vés dient, doncs.

—Moltes coses he rumiat per a eixir d’aquesta situació i poder fugir del vaixell. Això no seria difícil, si solament es tractés de fugir; però com que el que interessa és emportar-nos el tresor, la cosa és molt més complicada.

—Ja ho crec que ho és! —afirmà en Bolitx.

—Hem quedat que no m’interrompries més… De totes maneres —continuà en Virolet—, hi ha un mitjà, si bé és difícil, arriscat i temerari.

—Digues-lo —va fer en Moabet amb tota naturalitat.

—Es tracta d’un pla en el qual es juga el tot pel tot.

—Explica’l.

En Virolet clogué els ulls com reconcentrant les seves idees, i començà:

—Hem de simular que es cala foc a la nau, i aprofitar el moment que tothom correrà vers el lloc on el foc haurà esclatat, per entrar ràpidament a la cabina del capità i recollir el tresor. Entretant, un de nosaltres haurà baixat una barca a l’aigua i ens esperarà. Aprofitant l’enrenou de bord, podem molt bé despenjar-nos fins a la barca i fugir.

—Ja serà difícil que tot surti bé —digué en Bolitx.

—No siguis tan melindro, home. A més, no és hora de triar i remenar, sinó de decidir-se. Penseu que demà jà seria tard.

En Moabet digué:

—El projecte és bo. Fem-ho.

—Si no hi ha altre remei… —assentí en Bolitx.

—Està be; en mon concepte tot s’ha de fer a la nit. Ara repartim-nos els papers i fem el programa.

—Sembla que es tracti d’una festa major —digué en Bolitx.

—Festa major serà si aconseguim sortir amb la nostra —terminà en Virolet.

I acte seguit començaren a arrodonir aqueix atrevit projecte que, com es veu, era d’una audàcia sense precedent.





EL GRAN COP




L pla estava traçat i els detalls més nimis estaven previstos.

En Moabet, fent el seu paper de totxo, que tant li esqueia, seria el que calaria foc a un feix de fustes velles i caps de corda d’espart que hi havia a la banda de proa, damunt de la coberta.

Immediatament donaria la veu d’alarma, i en aquell mateix moment, aprofitant el soroll i la confusió, aniria corrents a deslligar les cordes del bot de salvament i el baixaria a l’aigua, feina fàcil de fer amb les corrioles. Prèviament, s’haurien dipositat en el bot, provisions, salvavides i rems, sense oblidar la brúixola.

Mentre en Moabet faria aquesta feina, en Virolet entraria en la cabina del capità, mentre en Bolitx vigilaria, i tan bon punt tingués l’arqueta en son poder, ambdós saltarien a la barca, suposant que tota la tripulació estaria enfeinada en l’extinció de l’incendi.

Durant aquell dia s’ocuparen els nostres amics dels preparatius; i el mateix Bolitx, que ordinàriament feia totes les coses sense grans entusiasmes, acabà per engrescar-se amb el pla, degut potser a què el seu paper era el menys perillós.

Amb la consegüent emoció esperaren l’arribada de la nit.

En Moabet tenia amanida una ampolla de petroli, i sols esperava les ordres d’en Virolet per a portar a terme la seva atrevida missió.

L’hora convinguda havia arribat. Per sort la nit era fosca com una gola de llop, la qual cosa els facilitaria molt la tasca.

El capità i el seu segon, després de sopar junts, s’havien retirat cadascú a la seva cabina. Els mariners dormien, excepte el timoner que es trobava en el seu lloc.

Gens no li costà a en Moabet pujar a coberta sens ésser vist, i encara que així hagués estat, cap perjudici no havia de portar-li, puix que eren ben lliures d’anar a coberta tant de nit com de dia.

Amb l’ampolla de petroli amagada dessota de la seva americana, s’atansà al feix de fustes i cordes velles que hi havia a proa. Dissimuladament, regà amb el líquid combustible aquelles desferres, i hi llençà un llumí encès.

La flama sorgí instantàniament, i en Moabet es posà a cridar forassenyadament. El timoner, en veure aquella flamarada, abandonà el seu lloc, cridant també:

—Foc! Foc a bord!

El corn sonà repetidament, i en un instant tothom acudí a coberta, des d’en Barbota al darrer mariner. En Virolet i eh Bolitx també varen pujar a fi d’evitar sospites i veure el moment més a propòsit per a baixar a la cabina del capità i emportar-se’n el tresor.



Entretant, en Moabet no havia pas perdut el temps. Amb una lleugeresa que no semblava ell mateix, deslligà les cordes dels ternals, i baixà la barca a l’aigua. En el primer moment el seu cor s’esglaià en sentir el grinyolar de les politges dels ternals, tement que aquell soroll el denunciés, però era tan gran el rebombori que hi havia a bord, que ningú no se n’adonà. Prou feina tenien tots traginant galledes d’aigua per a apagar el foc!

En Virolet, fent veure que ajudava a l’extinció de l’incendi, vigilava el moment oportú, i quan el va creure arribat, féu un signe a en Bolitx i ambdós s’escorregueren escala avall, dirigint-se ràpidament cap a la cabina d’en Barbota.

Fou aquell un moment veritablement emocionant. En Bolitx es quedà al corredor que hi conduïa.

—No et moguis d’aquí —li digué en Virolet—. I si sents que algú baixa, fes-me un petit xiulet.

—No sé xiular.

—Malviatge la cresta d’un pollastre escalivat! Ves a qui se li ocorre no saber xiular.

—Noi, jo no en tinc cap culpa —féu en Bolitx, tot pansit.

—Doncs, en lloc de fer-me un xiulet, fes-me un esternut, i així serà encara més dissimulat.

—Com vols que faci esternuts, si no estic refredat?

—Valga’m la clenxa d’un gripau distingit! M’acabaràs la paciència. Fica’t una palla al nas, home!

—Ah! Així, sí.

—Doncs, ja ho tens entès, eh?

—Sí. Ja pots estar tranquil.

En Virolet entrà; mes tan bon punt va ser a dintre, en Bolitx començà a sentir pessigolles al nas, i tot era fer esforços per a aguantar-se l’esternut que volia esclatar-li a pesar seu.

—Mira que en tinc de pega —pensava el pobre Bolitx—. Acabo de fer-li perdre temps per explicar-me com m’he de fer venir un esternut, i ara em ve sense que jo ho vulgui.

Decididament era pega la que tenia en Bolitx. Prou s’esforçà a ofegar aquell esternut comprometedor… Res no hi valgué. Les pessigolles augmentaren, i… xim!, l’esternut esclatà.

En Virolet, que acabava de descobrir el lloc on el capità tenia amagat el tresor, sortí apressadament.

—Què hi ha? Que ve algú? —preguntà.

—No; m’ha escapat.

—Què t’ha escapat?

—L’esternut.

—Ai, macatxo l’armilla d’un llangardaix malalt! Mira que n’ets de llonza!

—No t’enfadis, Virolet. Tu no saps el que és tenir pessigolles al nas.

—Ni ganes.

—Vés, vés. No t’entretinguis més. Ja procuraré no esternudar més que quan sigui necessari.

En Virolet tornà a entrar a la cabina.

En aquell mateix instant en Bolitx senti trepig a l’escala, i es quedà tan corglaçat, que en aquella greu situació no es recordà ben bé de si havien quedat que faria un esternut o un xiulet. A més, s’ha de confessar que ni va encertar a fer una cosa ni l’altra, per la qual cosa s’avançà fins a la porta de la cabina, i ficant el cap a dins, digué:

—Virolet, ja són ací.

En Virolet ja no tingué ni temps de deixar el tresor i escapar. En Barbota acabava d’arribar i els sorprengué a tots dos a la cabina.



—Reïna d’avet! Què feu ací?

En Bolitx, en sentir la seva veu, va caure assegut, però en Virolet no perdé pas la seva sang freda.

—Ja veieu el que fèiem. Venia a posar el tresor a segur. Com que el foc em sembla molt virulent, he pensat que bé calia no deixar que les flames consumissin tan gran riquesa.

En Barbota es quedà convençut.

—Però, per què no m’avisaves a mi, que jo sabia el tresor on era?

—Ja volia fer-ho, però com que tots estàveu tan enfeinats amb el foc…

La naturalitat amb què en Virolet havia dit tot això, els va salvar. En Barbota no dubtà gens, car considerava molt natural el pas d’en Virolet en circumstàncies com aquella.

—Doncs, ara ja el pots deixar, puix que el foc ja està apagat.

—Ai, gràcies a Déu! —sospirà en Virolet, fent veure que se n’alegrava molt. Sense vacil·lar ni un instant deixà el tresor; i estirant a en Bolitx per un braç, va conduir-lo més mort que viu, cap a la seva cabina, mentre el capità es quedava per comprovar si el tresor estava intacte.

En arribar a la cabina, es deixà caure damunt d’un sofà. Obrí a poc a poc els ulls i amb la veu tremolosa i més feble que la d’un pollet pansit, va preguntar ploriquejant:

—Que encara sóc viu?

En Virolet se’l mirà, i en veure el posat de l’amic, hauria esclatat a riure si l’ocasió s’hi hagués avingut.

—No m’han matat? —tornà en Bolitx.

—Calla, calla, tros de broc de regadora aixafada. Sembles un melindro sucat en aigua.

—Però, som vius tots dos?

—Valga’m la closca d’un cargol instruït! Que no ho veus, que em bellugo com una sargantana? Que això ho preguntis de tu, que sembles un pop vidu, està bé; però de mi…

—Doncs, què ha passat?

—Que no ho has sentit?

—No! M’he tornat sord, cec i paralític, tot d’un cop, quan he vist que ens atrapaven.

—Doncs, belluga’t, escolta i mira, perquè no ha passat res de particular. Però, cal ara que ens preocupem d’en Moabet.

—Ai, tens raó!

—Aquest és, en el moment actual, l’assumpte més important, puix que ens pot comprometre molt. Si en Barbota arriba a veure la barca a l’aigua amb en Moabet, estem perduts, perquè comprendrà tot seguit el pla que tramàvem.

—Ai, ai, ai! Ja ho dic jo que no en sortirem vius d’aquí —gemegà en Bolitx.

—Malviatge la melsa d’un gat enfurismat! Calla d’una vegada, perquè em convé molta quietud per veure com podrem sortir d’aquesta.

—Perdona’m, Virolet, i rumia tant com puguis. No et vull pas destorbar en un moment com aquest.

En Virolet es posà la mà al front i concentrà el seu pensament com convenia a una situació tan dificultosa.





DESFENT CAMÍ




UE ja has trobat remei al mal? —preguntà en Bolitx al seu amic, en veure que aquest alçava el cap, després d’una llarga meditació.

—No; però vull mirar si per l’ull de bou de la cabina veig en Moabet.

En Virolet tragué el cap per la finestreta, però per més que mirà no va veure ni en Moabet ni la barca.

Això no tenia res de particular, car la nit era bastant fosca. Aleshores, en Virolet es decidí a cridar per veure si en Moabet el sentiria. El cridà vàries vegades, però el negret no contestava.

—Haurem d’esperar que claregi —acabà en Virolet.

I, pacientment, sense ni provar de dormir, esperà les primeres clarors matinals, amb el propòsit de mirar des de coberta si el veia.

En Bolitx s’havia adormit com un soc, i el nostre Virolet pogué meditar, sense destorb, la gravetat de la situació en què es trobaven.

No hi havia dubte que el cas era dels més dificultosos, car no havia oblidat els sinistres propòsits dels pirates, de desfer-se d’ells tan bon punt tinguessin el document que havia de permetre’ls anar a recollir les valuoses existències de Nova Florina.

Embrancat en aqueixos pensaments i reflexions, passà el temps ràpidament i quasi es sorprengué en veure que el cel començava a esclarir-se.

Tot seguit pujà a coberta amb l’afany de veure en Moabet i cridar-lo perquè abandonés el bot i tornés a bord. Mes per molt que mirà i remirà, enlloc no el va veure. En Moabet i la barca havien desaparegut.

Podeu comptar la confusió que aquest fet inexplicable portà a l’esperit del nostre Virolet. Sort que el seu temperament era fet a prova de bomba, car altrament n’hi havia per a tirar la barretina al foc.



—Valga’m la closca d’un llagostí presumit! A on re-diable se n’haurà anat aquell negret?

A mesura que el dia anà avançant, i que anava descobrint majors distàncies, més gran era el seu desencant i la seva estranyesa de no veure en Moabet per enlloc.

—Potser ha naufragat —pensà.

Un cop s’hagué ben convençut que el negret i la seva barca no eren per allí, va baixar a la cabina per comunicar a en Bolitx aquest misteriós succés.

—Què te’n sembla? —li preguntà en Virolet, després d’haver-li explicat la infructuositat de les seves indagacions.

—Em sembla que ell és el més afortunat de tots. Qui fos d’ell! —respongué sospirant en Bolitx.

—Valga’m la crosta d’un crostó ressec! —exclamà en Virolet—. No és pas això el que et pregunto, sinó què és el que suposes que haurà ocorregut a en Moabet.

—Oh… jo suposo que allò que ha procurat és apartar-se tant com ha pogut d’aquest maleït vaixell… Jo pogués fer com ell ha fet.

En Virolet anava a proferir una de les seves més caragolades exclamacions, quan de cop i volta es presentaren a la cabina les figures antipàtiques d’en Barbota i en Berruga.

Entraren fent una cara de facinerós que feia estremir.

—Bon dia, senyor capità! —li digué en Virolet, fingint la major amabilitat.

Ni el capità ni el segon no contestaren a aquesta cortesa salutació. Silenciosos i malfiats es quedaren allí mirant-se de cap a peus en Virolet.

Aquest, seguint-los el mirar, els preguntà:

—Que potser porto alguna taca?

Per tota resposta, en Barbota cridà amb veu de tro:

—A on és aquell negre?

—Negre? —féu en Virolet aparentant que no sabia de què li parlaven.

—Sí; aquell marrec que dius que és el rei de Nova Florina.

—Ah, en Moabet?

—Sí.

—Deu ésser a coberta —contestà en Virolet—. Sempre matineja molt i li agrada anar a prendre l’aire.

El capità i el seu segon escoltaven en Virolet sense deixar de mirar-li els ulls, com si dubtessin o es malfiessin d’allò que deia.

—Tu creus que és a coberta?

—Dic jo… M’ho figuro.

—Doncs, no hi és.

—No? Això és que serà en algun altre lloc.

—Això volem saber. A on és?

—No ho sé pas. Potser és a la cuina a veure com fan l’esmorzar.

—No res d’això. Tot ho hem regirat i no és enlloc, i el que és pitjor és que també han desaparegut moltes provisions, així com la barca de socors i la brúixola. Què hi dius tu a tot això?

—Jo? Doncs, jo dic que és un cas molt xocant.

—Sembla que te’n burles.

—Al contrari. Jo em penso que en Moabet deu haver fugit; i m’ho penso perquè no crec que s’hagi amagat ell i la barca en un racó.

—El que jo em penso —digué en Barbota vivament—, és que tot això és una tramoia que haveu armat tots tres per a fugir amb el tresor. El foc el vàreu calar vosaltres, i per això, aprofitant-vos de la confusió, anàveu a robar el tresor, mentre el negre baixava el bot a l’aigua per embarcar-vos.

Malgrat que, com es veu, en Barbota havia endevinat tot el pla, en Virolet es mantingué més serè que un cel sense núvols. En canvi, en Bolitx, a mesura que en Barbota havia anat parlant, s’havia anat arraulint, tremolós, en un racó, acabant per semblar un cabdell embullat.

—No sé d’on heu tret aquesta història —digué tranquil·lament en Virolet—. En primer lloc heu dit que anàvem a robar el tresor, i no crec que sigui robar l’emparar-se d’una cosa que em pertany. En segon lloc, no sé perquè heu pensat que volíem fugir en una barca, quan tan bé ens trobem en aquest vaixell.

—Però el negre bé ha fugit.

—Si és cert que ha fugit —replicà en Virolet amb tot el seu aplom—, la seva fugida tindria certa explicació.

—Veiam, quina?

En Virolet acabava de sentir-se inspirat:

—Com que vós teníeu molt d’interès que el rei de Nova Florina us signés aquell document de què m’havíeu parlat, jo li vaig demanar que us el signés.

—I ell, què va dir?

—De primer s’hi va negar rodonament. Jo vaig insistir molt, puix que tenia molt d’interès a complaure-us, i fins vaig arribar amenaçar-lo. Aleshores, ell, un xic atemorit, va prometre que us signaria l’autorització.

—Doncs, així, la seva fugida…

—La seva fugida no és ni més ni menys que una fugida d’estudi.

—Què vol dir això?

—Vull dir que, veient que no tindria més remei que signar la seva ruïna, puix que jo l’hi obligava seriosament, ha preferit fugir abans que posar la signatura al peu del document.

Els dos pirates es miraren interrogant-se. Aquella explicació que semblava lògica i indiscutible, els començà a fer dubtar; i, en veure la calma admirable d’en Virolet, es sentiren molt inclinats a creure en la seva innocència.

—Així —digué en Berruga—, tu creus que en Moabet ha fugit únicament per això?

—N’estic gairebé segur.

—I, a on creus que anirà, ara?

—Això és molt difícil de dir, però quasi podem suposar que tot el seu interès estarà a tornar al seu país.

—Això creus?

—És probable que així sigui.

—En aquest cas, encara podríem intentar quelcom… —indicà en Barbota.

—Què? —preguntà tot alarmat en Virolet.

—Podríem tornar a Nova Florina, i emportar-nos les collites.

—No ho proveu pas! —exclamà en Virolet sobresaltat.

—Per què no hem de provar-ho?

—Perquè… Ja veureu…

En Virolet es penedia d’haver mostrat tal esverament, car no trobava la justificació, quan de sobte cregué trobar amb les següents paraules, el mitjà d’evitar que els pirates anessin a apoderar-se de tanta riquesa.

—Em sembla molt imprudent tornar allí, perquè en Moabet ja es cuidarà d’aixecar a tots els seus homes per defensar-se de qualsevol intent nostre. Com que ell no ignora el vostre desig d’emparar-vos de les collites, és més que segur que trobaríem una terrible resistència, i tal vegada, la mort.



—No, home, no! —exclamà en Berruga—. No veus que primer arribarem nosaltres, que no pas en Moabet? Ell ha de navegar a força de rem, mentre que nosaltres, desplegant totes les veles, podrem avançar molt més camí.

En Virolet no hi havia caigut, i veié clarament que els pirates acabarien per sortir amb la seva.

De moment fingí que quedava convençut, per tal que el deixessin sol, però fou amb veritable disgust que sentí el toc de corn ordenant la tornada a Nova Florina.

—Malviatge el queixal d’un llorito solter! —exclamà el nostre amic. I després d’un pregon sospir, afegí—: Si Déu no m’ajuda, ara sí que en Bolitx tindrà raó de veure les coses negres.





TEMPESTA SALVADORA




jo no conec què és la tafaneria humana, o em jugo un peix fregit a què els meus lectors estan desitjant saber què és el que li passà a en Moabet, sol, en la seva barca, en veure que els seus amics no acudien a la cita tal com havien convingut.

No tinc cap inconvenient a dir-ho, puix que no puc negar que la cosa té veritable interès, no sols per a satisfer la curiositat dels meus amables lectors, sinó també per les conseqüències que se’n deriven i per la relació que tenen amb el curs d’aquesta història exemplar.

Com ja és sabut, en Moabet esperava, dins de la barca, el moment en què en Virolet i en Bolitx, portant el tresor, que havien de recuperar, es reunirien amb ell per a fugir tots tres junts.

El negret no desconeixia les dificultats amb què podien topar els seus amics, per a entrar en la cabina del capità i emparar-se de l’arqueta; i, encara que des del mar no podia saber el que passava, ja va comprendre que no tindrien temps de portar a terme el seu atrevit propòsit en veure que el foc de bord s’apagà molt més aviat del que havien calculat.

Efectivament, quan per les resplendors, va veure que les flames de l’incendi s’extingien, suposà que encara en Virolet no hauria tingut temps de trobar l’arqueta, i no s’errà en pensar que els seus amics serien sorpresos a dins mateix de la cabina.

Aquesta suposició es convertí en convicció absoluta, en veure que trigaven molt, i aleshores, tement embolicar la cosa tornant a bord, resolgué invertir la nit allunyant-se del vaixell, mogut pel més noble dels intents.

En Moabet no era el que semblava. Al dessota d’aquella pell negra i colrada bategava un cor generós i agraït; i, amb la perspicàcia que distingeix els de la seva raça, comprengué que aquell era un moment oportuníssim per a tornar al seu amic Virolet, tot el bé que d’ell havia rebut.

Així és que no s’hi pensà més i es posà a bogar amb totes les seves forces per tal d’allunyar-se com més aviat millor de la nau dels pirates; i amb tant delit va remar, que l’endemà de matí, en clarejar, ja no va veure enlloc el vaixell.

Els propòsits d’en Moabet eren anar navegant fins a trobar un vaixell o una costa civilitzada, per tal de demanar auxili i organitzar una expedició contra dels pirates i poder així alliberar els seus amics i rescatar el tresor.

Però, Déu que no abandona mai els bons, va fer que les bones intencions del fidel negret sobrepassessin encara la mesura dels seus desigs.

El segon dia que en Moabet navegava, va aparèixer trist i tempestuós. Un vent, que a les primeres hores del matí, no oferia cap mena de violència, anà creixent de tal manera, qua a la poca estona s’havia convertit en un terrible huracà.

La feble barqueta del nostre amic, botava com una pilota a l’escomesa de les onades, obligant-lo a tenir-se ben arrapat per no ésser foragitat de la mateixa.

Per sort, en Moabet havia après de llavis d’en Virolet, les oracions amb què pot implorar-se els socors del cel, en moments de desventura, i el seu cor s’havia obert com una flor a les dolceses infinites de la fe cristiana; i així pogué mantenir la seva confiança en aquell trànsit dificultós.

Pregava el bon negrer; i en la seva ànima senzilla s’anava fent l’absoluta seguretat de què les seves pregàries serien escoltades.

I raó que tenia, puix que aquella mateixa tempesta que semblava que podia contrariar els seus plans, els facilitava pel contrari, ja que l’embranzida potent de les ones li feia avançar deu voltes més de camí que no hauria avançat ell, remant en mar plana i tranquil·la.

Durant tot el dia i tota la nit següent, el temporal no amainà ni un moment, seguint sempre amb la mateixa virulència, sense cessar l’estrèpit de les ones i l’udol terrible del vent desencadenat.

No cal pas dir que en Moabet no dormí ni un minut, ni pogué tampoc prendre cap aliment, car no li era possible deixar-se anar de mans sense perill seriós d’ésser llençat a l’aigua.

No havia encara clarejat, quan, tot l’una, en Moabet es posà a escoltar atentament, car entre el soroll de la tempesta li sembla oir crits d’angoixa, demanant auxili.

Aviat va veure que no s’havia enganyat. Els crits s’oïren clarament, sens dubte per haver-se acostat al lloc d’on partien, però la nit era tan fosca que per més que volgué mirar, no va poder veure res absolutament.



Els crits seguien incansables, i en Moabet, impacient per no poder portar ajuda als qui amb tant d’afany en demanaven, es decidí a respondre, cridant:

—Veniu! Ací hi ha una barca.

I recordant aleshores que quan havien tirat les provisions al bot, en Virolet no s’havia oblidat de posar-hi una atxa de vent i un bon bocí de pedra foguera, en Moabet s’apressà a cercar-ho, i als pocs moments la flama de l’atxa lluí esperançadora per guiatge dels nàufrags.

A la claror de la mateixa, pogué veure en Moabet, a unes vint braçades de distància, les restes d’una embarcació de vela, bolcada, i més a prop cinc homes arrapats fortament a una post.

—No temeu, que ja vinc! —cridà en Moabet en veure’ls.

I sense témer el balanceig fortíssim de la barca, agafà els rems i es posà a bogar animosament, en direcció als nàufrags.

Mentre durà el salvament, la barca estigué a punt, més d’una volta, de bolcar-se, però per sort es pogué evitar, i quan aparegué la claror del nou dia, i el temporal amainà, pogueren veure’s salvats els cinc infeliços que tan a punt havien estat d’ésser engolits per les ones.

Allò primer que els nàufrags observaren, en clarejar, fou que el seu salvador, que parlava correctament el català, era un negre dels més negres.

Estranyats d’això, varen fer-li les preguntes que eren del cas, quedant molt sorpresos en conèixer la història que en Moabet els va fer, referent a en Virolet i als pirates.

—El que més m’interessa —digué en Moabet— és que els meus amics que han quedat a bord del vaixell pirata, puguin salvar-se. Això convé amb la més gran urgència, puix que mentre restin allí, la seva vida estarà en perill.

Els nàufrags deploraren molt no trobar-se en condicions de poder portar-los auxili, expressant-se, el patró de la barca naufragada, en els següents termes:

—Tractant-se d’un compatriota nostre, puix que nosaltres també som catalans, farem tot allò que sigui possible.

—Ah, vosaltres sou catalans? —exclamà joiosament en Moabet.

—Som pescadors de la Costa Brava —respongueren ells, amb veritable orgull.

—Ja és cosa casual —comentà el negret—, que trobant-nos tan lluny de Catalunya, us hagi trobat ací.

El patró de la barca naufragada, se’l mirà tot estranyat.

—Què dius ara? Lluny de Catalunya? Si estem a tocar de les costes! Nosaltres, com t’he dit, som pescadors i mai no ens allunyem molt de la costa, solament que avui, quan ja anàvem a tornar, s’ha aixecat aquest mal vent que ens ha bolcat la barca.

En aquell moment eixia el sol; i els primers raigs anaren a daurar la privilegiada terra catalana, arrencant dels roquissers de les seves costes admirables, i de les boscúries de sureres i pinedes que les decoren, uns colors de tan prodigiosa bellesa que els ulls d’en Moabet en quedaren com encisats.



—Ah! Bé deia en Virolet quan afirmava que Catalunya és el país més formós de la terra! Però, no és sols per això la meva alegria, sinó perquè així no devem trobar-nos lluny del poble d’en Virolet. Ves qui ho havia de dir! Jo que me’n creia tan lluny! Aquesta terrible tempesta haurà estat la salvació de tots, puix que així he pogut recórrer en poc temps tan gran distància.

Efectivament, el poble d’en Virolet no era lluny del dels pescadors, i aquests s’oferiren a mostrar a en Moabet el camí, tan bon punt desembarcarien.

—És cosa de celebrar-ho! —digué en Moabet, ple de satisfacció.

I traient les provisions que duia a la barca, n’oferí als pescadors que, ja reposats, tenien més gana de menjar que no pas de parlar.





PÀNIC GENERAL




O cal pas dir amb quin delit varen posar-se a bogar, dos per rem, els bons pescadors, els quals en Moabet havia pogut salvar d’una mort ben certa.

En arribant a la platja, les dones i famílies dels nàufrags, esperaven amb cruel angoixa, d’ençà de les primeres hores de la nit, i no és pas necessari ponderar la infinita joia amb què veieren retornar sense dany els éssers volguts.

—Tot ho devem a aquest simpàtic negret! —exclamaven els pescadors, plens d’agraïment.

—Visca el negret! —cridaven els altres. I la mainada del poble no es cansava de testimoniar al negre la seva simpatia, oferint-li bales, cartrons, un bòlit acabat de fer i altres menudeses.

—Mercès a tots —deia en Moabet—. Però ara no em puc entretenir, perquè porto molta pressa.

El patró contà aleshores allò que en Moabet li havia explicat, i així pogué desempallegar-se de les manifestacions que li prodigaven homes i dones, grans i xics.

El nostre animós negret, després d’assabentar-se del camí que conduïa al poble d’en Virolet, s’acomiadà de tothom, amb un «a reveure», i emprengué a bon pas la ruta que hi conduïa, mentre la gent es quedava comentant amb admiració, la gràcia i la relativa facilitat amb què aquell negre parlava el català.

Més de tres hores hagué de caminar en Moabet, abans no va veure el cloquer del poble.

En deien d’aquell poble, L’Enramada, potser perquè amb els seus prats i les seves hortes, i els seus vergers florits, més tenia d’enramada que de poble. En Moabet s’hi encantà tant, en veure’l des de lluny, que no sabia explicar-se com en Virolet havia pogut deixar aquell lloc tan joliu per a córrer a l’atzar, a la cerca de la fortuna.

Tot de cop, sentí un alegre rebombori de campanes. EI nostre negret no sabia res del parlar d’aqueixes veus de bronze, amb les quals l’Església sap fer alegrar els cors quan és festa grossa, i sap fer plorar i pregar, quan la mort ha fet presa d’un cristià… No en sabia res ell de tots aqueixos costum, però no calgué pas que li expliquessin que aquell toc bellugadís i alegroi, indicava festa grossa. Bé prou que la sentia ell en el cor l’alegria que les campanes escampaven arreu amb els seus repics i tritlleigs.

Àdhuc el compàs saltironaire del toc de festa, l’animà a apressar més el pas, talment com si des del poble el cridessin.



Com que feia calor de la bona, i el bon Moabet no estava acostumat a anar vestit amb americanes de llana, i menys tan pesants i fora de mida com la que portava, va resoldre treure-se-la, quedant, no en mànegues de camisa, puix que no en portava, sinó mostrant él seu cos de pell negra i llustrosa.

—Així es respira! —exclamà satisfet. I prosseguí el seu camí amb veritable afany d’arribar com més aviat millor.

En efecte, no trigà gaire a arribar. Enfilà pont amunt, tombà per la pintoresca pujada de la font, i sortí a un carrer, que també feia pujada, i a l’extrem del qual es veia la portalada gran de l’església.

Cap allí es dirigí, arribant als pocs moments a la Plaça de l’Església. Tot just hi hagué arribat, començà a cercar a dreta i esquerra, per veure si trobava algú a qui poder preguntar l’adreça de la Florineta.

Aleshores veié que per un dels carrers que conduïa també a l’església, pujava un alegre grup, compost de tota mena de gent endiumenjada: homes, dones, músics i canalla.

Al davant de tots anava un jove gras i rabassut, que portava del braç a una noia més formosa que els estels.

En Moabet es digué:

—Aquests em deuran dir on puc trobar la dolça amiga d’en Virolet.

I corrent es dirigí vers el grup, però la seva sorpresa fou de les més grosses en veure que la gent del grup, en lloc d’anar seguint el seu camí, giraven cua i arrencaven a córrer carrer avall, cridant i xisclant, mentre, la canalla prorrompia en crits esgarrifosos, dient: «Ai, que ve el dimoni! Fugiu, que ve un mico rabiós!».

En Moabet no s’explicava aquella estranya conducta, però era ben cert que l’alegra comitiva havia pres el negret pel mateix diable en persona, i en lloc de seguir avant, no havien pogut resistir l’accés de por, i tothom havia fugit a la desbandada.

Comprenent en Moabet que ell havia estat la causa d’aquell esverament general, es posà a córrer darrera d’ells, amb l’afany d’esvanir l’error en què ja veia havien incorregut.



Però els efectes foren encara pitjors, perquè la gent, en veure que el dimoni o mico rabiós els corria al darrera, encara apressaren més a córrer.

Així, corrent a totes gambes, havien arribat als afores del poble; i pels senyals, bé prou veia en Moabet que la cursa no acabaria pas allí, puix que la gent ja embocava la carretera presa del major pànic.

Aleshores es decidí a cridar:

—No fugiu, no fugiu!

Aquest crit tingué la sort d’ésser escoltat, sinó per tots, almenys per la noia, a la qual abans ens havem referit, i això fou degut a què com ella anava molt mudada, amb vestit blanc de ròssec, no podia córrer tant com els altres, i per això, anant més reressagada, pogué oir millor les veus tranquil·litzadores del negret.

I tot fou sentir-les com deturar-se de seguida, sense por de cap mena, encara que la seva estranyesa era molt gran veient tan estrafolària figura al poble.

—No t’espantis, noia, que no sóc ni el dimoni, ni un mico rabiós, com cridaven els brivalls —li anava dient en Moabet, a mesura que ella s’atansava.

Ara heu de saber que aquella noia era la Florineta, la mateixa Florineta que, per dissort seva, i per obediència al seu pare, anava a casar-se aquell dia amb l’hereu Baldufa; i de segur que ja seria la seva esposa, si la presència del negret, esverant el nuvi i la comitiva, no els hagués causat tan gran espaterrament.

La Florineta, doncs, creient providencial tot allò que venia a embullar el seu casament obligat, no es resistí a creure que, efectivament, aquell negret no tenia res a veure amb la gent del socarrim, i s’hi atansà confiada.

—Qui ets? —li preguntà ella, ja del tot tranquil·la, endevinant, pel mirar dolç del negret, la bondat del seu cor.

—Jo sóc en Moabet I, rei de Nova Florina, fill d’en Kaixalfort I, que morí de massa tip.

La Florineta es pensà que aquell negret era un maniàtic o un boig d’aquells que tenen dèria de grandeses. Creient-ho així, resolgué seguir-li la veta per no contrariar-lo, sobretot veient que, si el negre se li enfurismava, ningú, ni el mateix Baldufa, no seria bo per a defensar-la, car tothom s’havia amagat entre les mates dels marges de la carretera.

—Ah! Tu ets rei? —li contestà la Florineta, fingint-li un gran respecte i admiració.

—Sí, sóc rei; però ara no es tracta de mi, sinó que venia a veure una persona d’aquest poble, per a donar-li un encàrrec molt urgent i molt important.

—A quina persona cerques? —preguntà la Florineta, sentint el seu cor sotraguejat pel pressentiment.

—Voldria saber on puc trobar una noia que viu en una masia que hi ha porquets…

—Com es diu?

—Qui, la masia?

—No; la noia.

—La noia es diu Florineta —respongué tot naturalment en Moabet.

—Ah, així sóc jo! —exclamà ella, tornant-se en un instant groga, verda, roja i de mil colors.

—Tu? Ah, ja m’ho pensava que series tu, perquè en Virolet sempre deia que la seva Florineta era la noia més formosa del món.

—Has dit en Virolet? És que tu el coneixes en Virolet? És mort? És viu? Està bo? On és? Cuita, digues-m’ho, oh, digues-m’ho, bon negret, no em facis gruar —suplicava ella amb una vehemència extraordinària.

—De bona gana t’ho vull dir, però és cert que no sé per quina pregunta començar, puix que me n’has fet tantes alhora, que amb prou feines si em recordo del que desitges saber.

—Viu?

—Si no l’han mort, sí.

—Què dius ara?

—Dic que jo el vaig deixar viu, però en la seva situació no es pot assegurar res. Per això vinc jo, perquè tu vegis si podem treure’l de perill.

—Perill? Oh, Déu meu, salveu-lo!

—No t’esveris, Florineta, que no crec que en Virolet es deixi arreplegar. És més llest que una mustela, i té un cap que pensa més i més bé que tots els caps dels savis de totes les tribus negres de la rodalia.

—Creus que se’n podrà sortir?

—Crec que sí, però cal ajudar-lo, puix que tard o d’hora acabarien amb ell.



La Florineta es girà i presa de visible excitació, començà a cridar:

—Veniu, correu!

La gent, creient que demanava auxili, i suposant que el dimoni l’havia escomesa, vacil·laren, tement ésser víctimes també de la voracitat del qui ells creien un monstre.

—Pare! Baldufa! Veniu, no tingueu por, que no mossega! —tornà a cridar la Florineta.

Sols en sentir aquestes últimes paraules, es decidiren a atansar-se, i encara prenent tota mena de precaucions i amb les cames més tremoloses que no pas fermes.

—Veniu i escolteu! En Virolet és viu. Aquest noi negre ha vingut expressament a portar noves seves.

Tothom s’atansà amb gran curiositat, per a escoltar les noves interessants que s’anunciaven, solament que abans que parlés en Moabet, fou precís repartir entre els concurrents, una bona ració d’aiguanaf compost i d’elixir contra els esglais.





RELACIÓ INTERESSANT




A Florineta no tingué necessitat de prendre res, car les fortes emocions que acabava de rebre, venien compensades amb l’alegria que li havia causat la nova de què en Virolet vivia.

—Mireu, mireu que diu aquest simpàtic negret! —digué la Florineta, tota contenta.

—Veiam què diu? —preguntà el pare mirant-se amb certa curiositat en Moabet.

En Baldufa, tement amb raó fonamentada que tots aquells esdeveniments venien a embullar-li la boda, interrompé la conversa dient:

—No us sembla que millor seria anar primerament a casar-nos, i després ja parlaríem?

—No, no; de primer cal saber les noves que ens porten —replicà vivament ella.

—Però, no veus que el senyor rector ens està esperant?

—Ara et ve l’ànsia? Doncs, si no arribo a ésser jo que m’he deturat, a hores d’ara ja series més de dues llegües lluny de l’església, amb la pressa que fugies.

En Baldufa es quedà tot confós i avergonyit, car ben clar veia que amb aquelles paraules, la Florineta li feia retret ds la seva covardia.

—Jo també crec que primer cal saber quines noves porta aquest negret —digué el pare de la Florineta, que estava impacient de tafaneria.

—És que si és molt llarg el que ha d’explicar, farem tard i no ens podrem casar avui —tornà a dir en Baldufa a mitja veu.

—No t’impacientis, Baldufa, i recorda’t del que em vas prometre.

—Què et vaig prometre? Que et faria la meva muller i per això ho vull complir.

—Baldufa, fes memòria i pensa que vas dir-me que si en Virolet tornava, tu et retiraries.

—Prou d’aquest rengle! —intervingué el pare—. Això són coses que les he de decidir jo i no vosaltres.

—Sí, pare meu —va fer la Florineta, amb els ulls plorosos—. Vós ja heu vist que no he faltat mai a la vostra obediència.

—I ben content que n’estic. Per això ara em sembla que no és hora que us discutiu les vostres coses. Anem a la masia perquè aquest negre ens pugui explicar el que porta al pap, i de passada beurem un traguet, puix que jo, entre la calor que fa i mudat com vaig tinc més set que altra cosa.

—Però, el senyor rector ens esperarà —insistí en Baldufa.

—Que el vagi a avisar el mosso. I li digui que si no s’hi innova res, la boda es celebrarà demà i no avui.

—Mercès, pare meu! —exclamà la Florineta, abraçant-lo.

—Molt ben pensat! —exclamaren els convidats—. Així podrem menjar-nos el gran dinar que ja hi havia preparat, i demà hi tornarem.

Tots es dirigiren cap a la masia, i després de beure un traguet a tall d’aperitiu, varen asseure’s tots a la sala gran, per escoltar la paraula d’en Moabet.

—Comença, noi negre —ordenà el pare.

—Amb molt de gust. Heu de saber que jo sóc més que amic d’en Virolet. Per ell jo donaria dos cops la meva vida, puix que ell ha estat per al meu país i per als meus súbdits una veritable providència.

La Florineta, en sentir aquest exordi, dirigí una mirada d’agraïment al negret.

Aquest continuà:

—Doncs, ara es dóna el cas que ell i la immensa fortuna que posseeix, es troben en greu perill, i cal, per tots els mitjans, portar-li ajuda com més aviat millor.

—Molt ben dit! —afirmà el pare, que havia obert l’ull en sentir parlar de la immensa fortuna d’en Virolet.

Aleshores el negre explicà amb tota mena de detalls, totes les peripècies que havia passat en Virolet i el seu amic inseparable Bolitx, des que arribaren amb el bagul a la terra salvatge de la qual era rei en Kaixalfort I.

Tot, des de la seva troballa a dins del bagul, fins a l’estratagema dels ous ferrats, tot ho contà en Moabet, explicant els perills en què s’havia trobat i la manera hàbil com se n’havia sortit.

Quan explicà la sorprenent i admirable transformació que s’havia operat en el país dels negres, mercès a l’esforç i a l’amor al treball que tant distingien a en Virolet, el pare de la Florineta no pogué menys que exclamar:

—És cert que de treballador ho era de debò. D’ençà que ell se’n va anar, no hem tingut mai cap porquerol que sabés llevar-se a l’hora matinal que ell es llevava.



La Florineta estava tan emocionada que no sabia ni comentar allò que sentia. Els seus ulls eren plens de llàgrimes, i el seu cor semblava el trotar d’un cavall desbocat.

Però vingué la segona part amb l’explicació de les guerres que havia hagut de sostenir, les lluites amb el tigre del bosc encantat, la mort d’en Kaixalfort, deixant hereu de la meitat de la seva fortuna a en Virolet, i el llançament de l’ampolla amb totes les altres peripècies.

Tot això interessava tant als oients que ningú no es recordava que ja era hora de dinar; i això és la prova més incontestable de l’interès que despertaven a tothom les gestes glorioses d’aquell porquerol humil.

Després explicà en Moabet l’alegria amb què varen rebre la nau que ells creien salvadora, i la joia immensa amb què s’embarcaren en ella amb el tresor, segurs que el vaixell els portaria a la pàtria. Contà les falses noves que els pirates donaren de la Florineta, fingint que eren enviats per ella, i acabà explicant els mitjans que s’havien proposat utilitzar per fugir d’aquella ratera surant, així com el fracàs de la temptativa.

En terminar la seva interessant relació, tots estaven pregonament commoguts. El mateix Baldufa no podia menys que experimentar un sentiment de veritable admiració, davant del valor a tota prova que havia demostrat en Virolet. I com que per altra part, ja veia que la boda se li anava aigualint i, després de tot, l’hereu Baldufa era un xicot de bons sentiments, fou ell el primer que parlà després d’en Moabet, i ho féu en aquests termes:

—Permeteu que jo faci ara algunes manifestacions —digué després d’estossegar tal com fan els diputats abans do començar el seu discurs—. És cert que l’aparició d’en Virolet ha vingut a esvair la il·lusió més volguda de la meva vida, que era la de casar-me amb la Florineta. Però, davant del que ací s’ha explicat, i tenint present que totes les heroïcitats que en Virolet ha realitzat, i tots els perills en què s’ha vist, ha estat només que per a poder fer-se digne d’aspirar a la mà de la Florineta, jo renuncio generosament a favor de l’heroic Virolet, i sóc el primer a proclamar que ell és més mereixedor que no pas jo de posseir aquest tresor de virtuts que és la Florineta. Jo ja veig que no seria digne de guardar-lo, puix que avui mateix, quan crèiem que la presència del negre era un perill, jo no he sabut defensar-la del dit perill imaginari.

La Florineta el remercià amb una mirada d’amical reconeixement.

—No esperava menys de la teva noblesa de sentiments —li digué ella—. Però ara no ens entretinguem, puix que cada minut que passa pot ésser la perdició d’en Virolet.

—Sí; hem de fer quelcom per a anar a salvar-lo. Però, com? —digué el seu pare.

En Moabet respongué:

—Cal trobar un vaixell tripulat per gent valenta i que estigui disposada a lluitar contra els vils pirates.

—Això serà molt difícil —deien tots, sentint que la pell se’ls feia de gallina.

—No hi ha res difícil quan és necessari fer-ho! —exclamà la Florineta amb heroica resolució—. Si el meu pare m’ho permet, jo mateixa amb en Moabet, que tan bons sentiments ha demostrat, m’encarregaré de trobar el vaixell i els homes valents que fan falta. I de segur que no els buscaré pas a La Enramada, perquè d’ençà d’aquest matí, vaig veient que en aquest poble no abunden els de la mena que es necessiten per a salvar en Virolet.

Tots arronsaren les espatlles en sentir aquesta indirecta de la Florineta, mentre el seu pare, sense fer-se pregar gens, li donava l’autorització que ella havia demanat.

Seguidament es varen posar tots a taula per a menjar-se el dinar de les suspeses noces. Era un bon dinar de casament en el qual hi havien molts pollastres, oques i anyells, però com que també hi havia bona gana, aviat es desembarassà la taula.

Durant el dinar, tot foren comentaris relatius a les gestes d’en Virolet, celebrant la seva valentia i admirant la seva gran fortuna.

En acabar el dinar en Baldufa alçà la copa a la salut de l’heroi del dia, fent vots per a la seva pròxima tornada.

Com veuen els meus lectors, l’hereu Baldufa era un xicot molt fàcil d’acontentar.

L’única que no pogué empassar-se ni una mossada fou la Florineta, no solament per causa de les grans emocions que aquell dia havia rebut, sinó també perquè mentre durà el dinar no tingué altra preocupació que la de pensar en la manera més ràpida i profitosa que es podria organitzar l’expedició contra dels pirates.

Era aquesta una qüestió de veritable transcendència i que havia de resoldre’s ràpidament, la qual cosa la feia encara més difícil.

Però la Florineta no desmaiava per això, i sols desitjava que el dinar s’hagués acabat per a poder retirar-se sola al seu dormitori i encomanar-se a la Verge perquè li donés la inspiració que li calia.

En acabar-se el dinar, en Baldufa s’atansà a la que d’un xic més hauria estat la seva muller, i li digué lleialment:

—Adéu, Florineta! Si en alguna cosa et puc servir ja saps que pots disposar. L’afecte que et tenia s’ha convertit des d’ara en afecte de germà.

—Mercès, Baldufa. T’agraeixo molt la teva actitud i tal volta hagi de menester dels teus serveis. Ara mateix desitjaria saber si coneixes algú del poble de baix que em pugui dirigir per a cercar valents mariners per a l’expedició.

—No conec ningú, però la minyona de casa té una coneguda que serveix a casa d’un capità de vaixell que viu en un poble de més amunt, allí a la Costa Brava. Si vols te l’enviaré i ella mateixa te’n podrà informar.

—T’ho agrairé.

L’hereu Baldufa, content de poder fer aquest servei, se n’anà corrents a casa seva i manà a la minyona del seu mas que anés tot seguit a posar-se a les ordres de la Florineta.

Entretant ten Moabet era l’objecte de la curiositat general del poble. La canalla el voltava, contemplant-se’l encuriosida. Molts xicots, no creient que fos possible tenir una pell tan negra, la hi grataven, fins que es convencien que no era pintat, i ell s’ho deixava fer amb tota la seva complaença.

En Moabet s’hi divertia molt, i els explicava contes de feres i de guerres, la qual cosa causava l’admiració de la mainada, que cada cop anava acudint des del poble en major nombre per veure aquella fesomia enllustrada, com deien ells.

—No et quedaràs amb nosaltres? —li preguntaven.

—No, encara. De primer cal anar a salvar en Virolet i en Bolitx. Quan ells puguin tornar, aleshores em quedaré ací amb ells, i força que m’agradarà, perquè ja veig que amb tots vosaltres ens podrem divertir molt.





BONA RECOMANACIÓ




UAN la minyona del mas Baldufa es presentà a la Florineta, aquesta acabava de dir les seves oracions demanant a la Verge bona inspiració i bona ajuda en la gran empresa que es proposa escometre.

—Hola, Llúcia! —li digué en veure-la entrar.

—Déu te guard, Florineta. L’hereu de casa m’ha dit que vingués, perquè m’havies de parlar.

—Sí; així és. És cert que tu coneixes un senyor capità de vaixell que viu en un poble de la Costa Brava?

—Ja veuràs, Florineta. El conec i no el conec. És a dir sí que el conec; però allò que es diu conèixer-lo, no el conec.

—En què quedem, doncs?

—Vull dir que jo amb el senyor capità no hi he tingut mai ni una paraula, però el conec perquè l’he vist i sé la cara que fa.

—Bah; ja veig que a l’últim no farem res. Jo voldria que algú em presentés a aquest senyor capità —féu la Florineta, impacientant-se.

—Oh, això rai! Aviat estarà fet. És a dir, fet no; però vull dir que com a fer-ho no costarà gaire, però sí que costarà perquè com a costar, tant pot ser que costi molt com que no costi gens, perquè si el senyor capità…

—Va ja, prou!

—No t’enfadis, Florineta. Jo t’ho deia, perquè és allò que es diu, una no sap el que pot passar.

—Està bé. Pots tu acompanyar-me a casa d’aquest senyor capità? Saps com es diu?

—El seu nom el sé molt bé, perquè tothom el coneix a la Costa Brava, i com que jo, com tu saps, sóc filla de la costa, per això sé el seu nom.

—Com es diu?

—Ja veuràs; jo no sé si s’ho diu o no s’ho diu; jo el que sé és com li diuen, perquè com a saber si es diu o no es diu, no puc dir si el seu nom és Josep o Joan o Sidro, però sí que sé això que li diuen el pallidu.

—Vols dir el cognom?

—Això mateix.

—Com li diuen, doncs? Acaba d’una vegada!

—No t’enfadis, Florineta. Ara ho sabràs, perquè ara mateix t’ho diré, perquè encara que jo no fos filla de la costa, saps? Potser també el sabria el seu nom, perquè jo conec molt la minyona del capità…

—Però, digues-me com es diu!

—Es diu Quitèria.

—Vull dir el capità.

—Ah, el capità! Es diu capità Delmar.

—Ah, sí que recordo aquest nom! —exclamà la Florineta—. Oi que és un que té un fill i unes noies molt valentes, sobretot una que va anar a fer un viatge molt ple de perills?

—Ja ho crec. Si diu que varen anar fins al Palu Mort.

—Al Pol Nord, vols dir.

—És igual. Varen anar allí a on tota la terra és com un mantecadu, de tan gelada que és.

—Estic salvada!

—Oh! I la meva amiga Quitèria també hi va anar. Si fins té una flatugrafia que ella hi és pintada amb un vestit que sembla un home i amb unes ulleres negres.

—Mercès, Déu meu! —exclamava la Florineta sense ni escoltar la Llúcia—. Si tinc la sort que els fills del capità Delmar vulguin ajudar-me, estic segura de l’èxit… Mercès, Llúcia; les teves indicacions em seran de gran utilitat.

—Me n’alegro molt, Florineta. Jo, no és per a alabar-me, que diguéssim, però encara que sóc pobra, tinc molt bones relacions amb gent de l’aristocràcia… Perquè, no és per dir-ho, però aquesta família Delmar són molt rics i tenen molt senyoriu, que diguéssim. Si veiessis la seva casa, és com si diguéssim un palassiu d’aquells tan re-bonics. Ja va tenir sort la Quitèria de posar-se a servir, quan era encara joveneta, a cal senyor Delmar. Les noies se l’estimen tant com si els hi fos mare… Com que les pobretes no en tenen de mare… I després hi ha el senyoret. Cavier, que es un marino de primera, que va salvar la vida a en Lluís que és el fill del capità. I crec que d’aquí va venir que es casés amb la senyoreta Maria Rosa, que és la més valenta de tots.

—Molt bé, Llúcia. Ara digues-me quan podràs acompanyar-me a casa del capità Delmar.

—Quan vulguis, Florineta. Ara mateix, si vols, puix que l’hereu Baldufa ja m’ha dat el permís de fer tot el que vulguis… És molt bona persona l’hereu, encara que, segons es diu, ja no es casarà amb tu.

—Això diuen… —va respondre distretament la Florineta—. Quedem, doncs, que m’acompanyaràs a veure la Quitèria, tot seguit.

—Si vols, sí.

—Doncs, ja hi estem anant. Ara avisaré el negret i faré enganxar la tartana.

En Moabet tingué una gran alegria, quan la Florineta li notificà que tal volta havia trobat un bon camí per a la realització dels seus plans. Ella comptava que per via del capità Delmar podria reunir una colla d’homes valents per a anar a deslliurar en Virolet i el seu amic Bolitx. En el fons tenia l’esperança que el fill del capità o algú dels seus gendres, volgués encarregar-se personalment de l’expedició, però res no podia encara assegurar, puix que ignorava com seria rebuda la seva petició.

Durant tot el camí, el cavall no parà de trotar. La Florineta estava impacient per a arribar, i cada minut que passava li semblava una hora.

Quan arribaren davant de la reixa del jardí de la casa Delmar, el cor de la Florineta batia adeleradament, i fou amb la més gran emoció que trucà.



S’oïren passes damunt de la sorra del jardí, i seguidament la reixa s’obrí, apareixent la cara granelluda de la Quitèria.

Tot fou veure la Llúcia com prorrompre en exclamacions i apunyegar-la a abraçades.

—Qui havia de fer per ací, Llúcia!

—Ai caratsus de la Quitèria! —responia l’altra—. Cada dia et fas més guapassa.

—I tu, sembles una majordona. Es veu que t’hi trobes bé a can Baldufa.

—No tant com tu ací.

—Però, calla, qui és aquesta noia i aquest negre que van amb tu? —féu finalment la Quitèria, en adonar-se de la Florineta i del negret.

—Aquesta és la pubilla del Mas Florit, i aquest és un salvatge que ha vingut de les índies a portar un encàrrec del promès d’aquesta. No cal que te’l miris així, que no mossega… Doncs, és un dir que diguéssim, la Florineta voldria veure els teus senyors per parlar-los, no sé de quin negoci, com si diguéssim.

—Entrin, entrin —va fer afablement la Quitèria.

La Florineta, tota emocionada entrà en el jardí, i el que primer va veure, va ésser una gentil parella, que avançava vers la reixa.

Eren la Maria Rosa, filla del capità Delmar, amb en Xavier, el seu marit.

En veure aquell negret, els entrà curiositat de saber a què era deguda tan estranya visita, i sense ni donar temps que la Quitèria els avisés, s’avançaren per veure del que es tractava.

En veure la cara simpàtica i intel·ligent de la Maria Rosa Delmar, tot seguit es calmà l’agitació de la Florineta, i més encara, quan s’adonà que en Xavier tenia el posat d’ésser el més amable dels homes.

La Maria Rosa fou la primera a parlar:

—Ai, quin negre tan mono! —exclamà.

En Moabet saludà inclinant-se cerimoniosament.

—De quin país és? —preguntà en Xavier, qui era coneixedor de moltes races, per haver viatjat molt.

—Sóc del territori d’en Kaixalfort I, que era el meu pare.

—Magnífic! Parla un català perfecte —exclamà en Xavier—. Qui te n’ha ensenyat de parlar el nostre idioma?

—En Virolet —respongué seriosament el negre, creient que tothom l’havia de conèixer.

Entretant, la Maria Rosa, qui, de bones a primeres ja s’havia enamorat del posat de la Florineta, la interrogava respecte el motiu de la seva visita.

—De primer li he de demanar perdó pel meu atreviment —va dir ella—. Però, vostè comprendrà l’angoixa que en aquests moments el meu cor experimenta, i estic segura que es compadirà de mi.

—Digues, Florineta —va fer la Maria Rosa, després d’haver-li preguntat el seu nom—. No temis i conta’m les teves penes.

Tota animada pel consol d’aqueixes paraules, la Florineta començà a contar-li amb els més xamosos detalls, la gran amistat que des de petits l’havia unida amb en Virolet, quan encara era porquerol de casa seva. Li explicà després la dèria del seu amiguet de fer-se ric, per tal de poder demanar la mà de la Florineta; i finalment, relatà l’accidentat viatge d’en Virolet, tal com en Moabet l’havia contat.

La Maria Rosa, aficionada com era a aquests viatges, plens d’aventures i peripècies, s’anava entusiasmant a mesura que la Florineta anava contant, i hauria volgut que no s’acabés mai aquella explicació tan plena d’interès per a ella.



En Xavier, qui des de les primeres paraules també s’havia posat a escoltar, sentia així mateix una veritable simpatia vers l’inconegut Virolet, admirant el seu valor i gosadia, i sobretot l’obra de civilització que havia realitzat mercès al seu esperit amant del treball.

Mes tan bon punt la Florineta anà explicant l’engany del que tan simpàtic xicot havia estat víctima per part dels vils pirates, la indignació més forta es revelà en els ulls del jove matrimoni.

—Traïdors! —anava exclamant la Maria Rosa, no podent contenir-se.

—Mereixerien un escarment exemplar! —deia en Xavier, mirant amenaçador cap el mar.

La Florineta, veient el camí que prenien les coses, i pregonament reconeguda en veure la gran part que aquelles dues simpàtiques persones prenien en les seves penes, s’emocionà en tant manera, que no podent contenir-se més, esclatà a plorar abundosament.

La Maria Rosa l’abraçà, atansant-se-la amorosament, i acaronant-la talment com si la Florineta fos una germaneta petita.

—No ploris, Florineta. Tranquil·litza’t i digues-nos com podríem ésser-te útils, i què és el què podem fer per al teu Virolet.

La Florineta es tranquil·litzà.

—Mercès, senyoreta Maria Rosa. Permeti’m que li faci un petó a la mà.

—Tants com vulguis, amigueta meva! —I amb aquella vivacitat que tant la caracteritzava, fou ella la que omplí de besades les galtes encara humides de la Florineta.

—Ara entreu. El papà i en Lluís estaran contents de conèixer-vos. Pa pots entrar, tu, petit. Com et dius?

—Moabet, per a servir-los —respongué ell, tot gentilment.

I, precedits del jove matrimoni, entraren en la magnífica torre del capità Delmar.





PREPARATIUS




L capità Delmar, malgrat els anys que havien passat, tenia encara l’aspecte d’home sa i robust que caracteritza els qui han viatjat molt per mar.

En veure el negret, s’interessà tot seguit pel motiu de la seva visita, i quan s’assabentà del perill que corria en Virolet, els seus ulls s’animaren com en els millors temps de la seva joventut.

—Hem de salvar-lo! —digué amb fermesa—. Aqueixos pirates han de pagar car el seu engany i la seva infàmia.

La Florineta no es cansava de donar mercès a la Verge, de tot cor, en veure que l’havia encaminada tan bé per al fi què es proposava.

—Mercès a tots, senyors —deia ella, no sabent com expressar la seva gratitud.

—Les mercès les donaràs quan en Virolet sigui ací. Ara cal parlar de la manera d’executar el salvament —digué en Xavier.

—Que ja has pensat quelcom? —li preguntà la Maria Rosa.

—Si; jo m’encarrego de reunir els més valents pescadors del poble i organitzar l’expedició.

—Està molt bé —digué el capità Delmar—, però pensa sobretot en el qui ha de comanar el vaixell, perquè aquests pirates són temibles, i sense una direcció prudent i a la vegada enèrgica i resolta, no seria fàcil sortir-se amb èxit de l’empresa.

—Oh, això rai! —exclamà en Xavier, somrient—. Jo mateix aniré de capità.

La Maria Rosa, en sentir aquestes paraules, es mirà amorosament el seu marit, però la seva mirada era tan plena d’afecte i d’admiració com de temença.

—Per què em mires així? —li digué ell—. No puc pas pensar que et dolgui veure’m interessat en aquesta obra de justícia, a la qual tota la gent de mar ha de contribuir, fins a exterminar aqueixos pirates que infesten la mar i que són un perill constant per a tots.

—Ho sé molt bé, Xavier; i per res no voldria impedir la teva generosa acció d’oferir-te per a capitanejar el vaixell salvador, però… no sé com dir-ho… Em fa tristesa que te’n vagis. D’ençà que som casats res no ens havia separat.

La Maria Rosa abaixà els ulls esperant que al seu marit se li ocorregués oferir-li allò que ella desitjava, mes veient que el silenci continuava, alçà novament els ulls i mirant graciosament en Xavier, i prenent aquell to animós que la caracteritzava tant, li digué:

—I quin marit tan poc amable que tinc!

—Per què dius això, Maria Rosa? —li va fer ell, condolgut, puix que res no li sabia tant de greu corn contrariar la seva jove esposa.

—Encara no hi caus?

—No, la veritat.

—Així m’obligaràs a dir-ho. Un marit amable —afegí ella, somrient—, quan va a algun lloc, invita a la seva muller.

—Com! Voldries venir amb l’expedició? —exclamà en Xavier.

—Per què et sorprèn tant? És que ja has oblidat el nostre viatge al Pol Nord?

—Com puc oblidar-lo, esposa meva, si allí les nostres ànimes aprengueren a conèixer-se.

—Doncs, quin obstacle pots trobar a què també ara formi part de l’expedició?

—És cert, cap. Solament el perill…

—I que no era més ple de perills el viatge què vàrem fer?

—Sí, però aquí haurem d’entaular segurament una lluita cos a cos amb els pirates.

—I això què hi fa? Justament mai no he vist res semblant i tinc gran curiositat per saber com van aquestes coses —acabà dient la Maria Rosa.

—Ets admirable, esposa meva! Vina, si vols i Déu ens ajudarà com va ajudar-nos en aquella ocasió memorable.

—Mercès, Xavier.

La Florineta, commoguda fins al fons del seu cor, es mirava amb els seus ulls admirats aquells joves esposos que anaven a exposar llurs vides pel seu Virolet.

—Com els pagaré el que vostès fan? —exclamà amb els ulls inundats de llàgrimes d’agraïment.

—No t’has d’amoïnar per això, Florineta. Ja veuràs com et tornarem el teu amiguet més aviat del que tu et penses. No et farem esperar gaire, no temis.

—Però, per què parla d’esperar? Que potser es creu vostè que mentre vostès van a exposar-se per la meva felicitat, jo estaré ací esperant que tornin? Això, de cap manera. Jo també vaig amb l’expedició.

—T’ho aplaudeixo, Florineta. Així jo tindré una bona companya de viatge, i ja em venen ganes de riure en pensar com gaudiré veient la cara que posarà en Virolet quan et veurà. Poc em pensava jo poder fer un altre viatge d’aqueixos, plens d’emocions, que a mi m’agraden tant.



Mentre la Maria Rosa i la Florineta seguien comentant i es posaven d’acord respecte els preparatius que calia fer per al viatge, en Xavier i en Lluís, que també volia ésser de l’expedició, interrogaven a en Moabet per tal d’orientar-se respecte la situació en què va deixar el vaixell quan ell va abandonar-lo.

En Moabet respongué a tot molt satisfactòriament, car com que la barca, com és sabut, anava proveïda de brúixola, pogué fixar l’orientació fàcilment.

Immediatament en Xavier i en Lluís varen preocupar-se de l’equipament i aprovisionament del vaixell, i varen fer una crida als marins i pescadors del poble, explicant ben bé l’objecte de l’expedició.

Gairebé tots es varen oferir, per la qual cosa fou necessari escollir solament els necessaris per a l’empresa. Dotze foren els triats i pot ben dir-se que eren atletes, tan alts i fornits eren. La seva alegria era gran, car tots consideraven un honor poder servir a les ordres del fill i del gendre del capità Delmar.

La Maria Rosa digué a la Florineta que ja podia anar a acomiadar-se del seu pare i tornar tot seguit, puix que els dos dies que trigarien a sortir, podrien passar-los junts.

De tornada a casa seva, la Florineta no cessava de remerciar a la Verge pel feliç resultat de les seves gestions. El seu pare també quedà satisfet, car havia acabat per interessar-se de debò en el cas.

A més, veient que persones tan principals com la família del capità Delmar es disposaven a prendre-hi una part tan activa, ell se’n sentia tot orgullós, puix que veia la importància que es donava a la seva filla i al seu antic porquerol. A més, sabedor de la quantiosa fortuna que posseïa en Virolet, no deixava de pensar que la seva noia faria molt més bon casament que no pas si s’hagués emmaridat amb l’hereu Baldufa.

Per això accedí, sense fer-se pregar, a tot el que li demanava la seva filla, i ell mateix tornà a acompanyar-la a casa del capità Delmar.

Entretant, l’equipament del vaixell anava endavant, i tant en Moabet com els altres homes, treballaven de valent per deixar-ho tot enllestit l’endemà passat, que era el dia que s’havia resolt fer-se a la mar.





CARTES VISTES




OT el poble era a la platja, esperant el moment emocionant en què el vaixell es faria a la mar.

Amb gran solemnitat, el senyor rector havia batejat el vaixell amb el nom original de «Caçallops», amb la qual cosa es volia referir a la feina a la qual el dedicaven.

La Maria Rosa i la Florineta eren a coberta, contemplant el joliu efecte que feia el poble, vist des del mar; i en Xavier i en Lluís donaven les darreres disposicions per emprendre la marxa.

Ell moment fou solemne i emocionant. Els mocadors voleiaven a la platja, mentre les campanes donaven comiat als valents expedicionaris, amb un repic de festa.

El vaixell portava bona màquina i de més a més un joc de veles que podien rivalitzar amb un bergantí. Amb aquestes condicions, aviat es perdé a l’horitzó la seva elegant silueta.

Ara, mentre el vaixell salvador va avançant ple d’esperança vers les mars inconegudes, bo serà que reprenguem la nostra narració en el punt en què la vàrem deixar quan en Moabet es separà del vaixell pirata.

Com es recordarà, tant en Barbota com en Berruga, varen creure l’opinió d’en Virolet respecte a la direcció que podia haver pres en Moabet. La idea de què tal volta el negre hauria procurat tornar al seu país per defensar les collites de la rapacitat dels pirates, fou acceptada per ells i amb l’afany d’arribar a Nova Florina, abans que el seu rei, desplegaren totes les veles i feren rumb vers aquell país.

En Bolitx estava desolat en veure que tornaven enrere, però en Virolet conservava encara la seva sang freda, pensant que qui dia passa, any empeny i que tal volta a Nova Florina trobaria algun mitjà per a escapar-se d’entre les mans dels pirates.

Però, per això, era necessari anar seguint la seva tàctica de fer-los creure que res no maliciava d’ells, tàctica molt difícil de sostenir, car en Virolet no era hipòcrita i es rebel·lava interiorment d’haver de fingir amistat a aquells homes avorribles.

La seva major preocupació era la de veure com podria apoderar-se del tresor, i veient que totes les temptatives serien vanes, s’agafà a l’esperança que tal volta, arribant a Nova Florina, ell podria aixecar els negres contra els pirates i així, no sols els faria infligir el càstig que mereixien, sinó que podria recobrar l’arqueta del tresor.

Aquestes eren les explicacions que ell feia a en Bolitx, per tal de tranquil·litzar-lo, car a estones li feia llàstima veure’l tan decaigut.

—No t’has d’ensopir així, home.

—Ai, Virolet! —exclamava ell, tot sospirant—. Ja veig que tu estàs ple de bona voluntat per animar-me, però veig també que com més va, més malament es posen les coses.

—Mira, Bolitx; per consideració no en deixo anar un de recargolat, però bé te’l mereixeries.

—Ja pots dir el que vulguis, perquè almenys quan sento aquelles exclamacions teves, penso que encara no t’ha abandonat el coratge i això em tranquil·litza més, que no pas veure’t tan considerat.

—Doncs, malviatge el pap d’un pop! No cal que esperis que jo perdi el coratge, perquè encara ha de néixer el qui m’ha d’acabar les agalles. Jo no puc creure que Déu permeti que aquests brètols de pirates es surtin amb la seva i que a nosaltres que, modèstia apart, som bona gent, ens toqui el perdre.

—Sembla que hauria d’ésser així, però…

—Vaja, noi, no tornis amb les teves temences. Jo espero que l’anada a Nova Florina pot donar-nos ocasió per a escapar-nos de les seves mans. O si no ja ho veuràs.

—Sí; però entretant tornem a trobar-nos, després de tants dies, en la mateixa situació en què ens trobàvem abans. No diràs que això sigui progressar.

—No, certament; però no és pas per culpa meva ni teva ni de ningú. Per això s’han d’acceptar les coses tal com vénen i cercar la manera de treure’n el millor partit possible.

Mentre així estaven parlant, es presentà en Barbota a la cabina, i, sense més preàmbuls, digué:

—Si el vent continua essent favorable com fins ara, demà o demà passat a tot estirar, arribarem al país dels negres que vosaltres vàreu batejar amb el nom de Nova Florina.

—Ah, sí? Me n’alegro molt —va fer en Virolet, fingint una satisfacció que estava lluny de sentir.

—Així és —continuà en Barbota— que cal posar-nos d’acord respecte la manera com podrem transportar totes les existències de cacau, tabac i altres, des dels conreus fins al vaixell.

—Això ja ho veurem allí —respongué en Virolet.

—No; convé que tu ens ho indiquis des d’ara. Em consta que a tu els negres de la tribu t’obeïen com si fossis el seu rei, i és precís saber si podem refiar-nos de tu.

En Virolet no volia donar encara una resposta categòrica, car abans volia meditar els mitjans per a inutilitzar els pirates, valent-se dels mateixos negres, però en Barbota l’apressà tant i tant que no tingué més remei que respondre immediatament.

—És cert —digué— que els negres m’obeïen com si jo fos el seu rei, però ara no sé pas quin paper em faran, sobretot, quan vegin que hi torno sense en Moabet. Això cal tenir-ho en compte, perquè qualsevol imprudència de la nostra part ens podria costar cara a tots. Si els negres es prenen malament que anem a buidar-los els magatzems sense donar-los en canvi res, podria ésser molt bé que es posessin agressius i ens donessin un disgust.

—Tens raó. També jo havia pensat en això, i per aquest motiu havia pensat que primerament desembarcaràs tu amb dos dels nostres mariners. Si aconsegueixes convèncer-los, ens enviaràs un d’aquests dos homes a dir-nos-ho.

—Està bé —féu en Virolet, no podent amagar la seva satisfacció, car pensà que així li seria molt fàcil poder posar-se d’acord amb els negres i empresonar els pirates.

Però en Barbota, sigui que malicià en veure la seva alegria, sigui que ja no hi tenia tota la confiança, va afegir vivament:

—Per evitar que tu puguis posar-te d’acord amb els negres, ens quedarem en Bolitx en el vaixell en qualitat de penyora. Ell ens respondrà de la teva fidelitat. Qualsevol cosa que tu intentessis contra de nosaltres, la pagarà en Bolitx amb la seva vida.

El pobre Bolitx s’estremí en oir aquestes paraules, però aquest cop no era de por, sinó d’indignació en veure que els pirates es treien, com si diguéssim, la careta. Ara ja no dissimulaven les seves intencions.

En Virolet, contenint també la seva indignació, digué:

—No sé com us atreviu a parlar d’infidelitats i de desconfiances.

—És que tu la saps molt llarga i saps fer molt bé la comèdia —digué en Barbota, rient, amb el sarcasme més descarat.

En veure que, les coses anaven prenent aquest aspecte, en Virolet ja no es pogué aguantar més, i sense calcular les conseqüències s’encarà amb el pirata i li digué:

—Si algú té dret a desconfiar ací, sóc jo i no vosaltres.

—Hola, hola; ja va descobrint el geni aquest anyellet —digué en Barbota, esclafint en una rialla burleta.

—No l’he d’amagar per res el meu geni —replicà en Virolet amb valentia—. Vosaltres us heu emparat del nostre tresor i jo no he protestat.

—Ha, ha, ha! Pitjor hauria estat per a tu.

—Ho veieu com sou vosaltres els infidels?

—No em facis riure i procura complaure’ns fent-nos lliurar les existències que tenen els negres.

—Està bé; us prometo lliurar-vos totes les existències que trobem a Nova Florina, però amb una sola condició.

—Digues-la.

—Que m’heu de lliurar el tresor i deixar venir en Bolitx amb mi.

—Ca! Que et creus que baixem de l’hort? Si féssim això que tu dius, ja no et veuríem més ni a tu, ni el tresor, ni el teu amic.

—I això què us importaria si així fos? Que, per ventura, ens considereu com a presoners? Que no tenim dret nosaltres a anar allí a on vulguem?

—No! —cridà en Barbota, encarant-se amb en Virolet.

—Ah! Ara et desemmascares per fi —li respongué ell, amb visible indignació—. Ara confesses la teva fellonia d’haver-nos enganyat vilment. Això ja és un joc a cartes vistes, miserables!

—Tingues compte amb les paraules.

—Quin respecte podeu exigir, vosaltres?

—No siguis tan llengut. Que no veus que et puc fer callar quan jo vulgui? Què podeu fer ací, si sou dues formigues contra sis lleons?

—Contra sis llops, vols dir.

—És el mateix.

En Virolet se’l mirà amb tot el menyspreu que mereixia, i creuant-se de braços li digué:

—Fes el que vulguis de mi, puix que ja veig que es inútil tota resistència, però t’asseguro que si no cuites a matar-me, hauràs de témer, mentre jo tingui vida, el càstig que us mereixeu.



—No em facis riure. Ets molt poca cosa per a parlar de càstig.

—Doncs, per què no em mates? Acaba d’una vegada i ja que has tingut el valor d’ésser lladre per a robar-nos el tresor a traïció, tingues el valor d’acabar la teva obra.

Com es veu, en Virolet ja estava disposat a tot. La indignació que no havia pogut ocultar i la convicció que anava arrelant-se en el seu enteniment de què com més anava més difícil se’ls faria escapar-se d’entre aquelles grapes que els empresonaven, va decidir-lo a jugar el tot pel tot. Mentre ell havia cregut que fingint bona fe i amistat, podia anar-se guanyant la confiança dels pirates, amb la qual cosa hi hauria hagut més probabilitats de sortir amb la seva, valia la pena de fingir; però en veure que malgrat tot el que ell havia fet, els pirates encara prenien totes les precaucions per a dominar-lo i obligar-lo a fer el que ells volien, la paciència se li acabà i ja tant li feia viure com morir.

El pirata se’l mirava burlescament.

—Dius perquè no et matem… Ha, ha, ha! Que no veus que ens convé més tenir-te viu que no pas mort? Si et matéssim, els peixos aprofitarien la teva carn i farien un bon àpat, mentre que si et deixem viure, encara podrem obtenir la gran riquesa que representen les collites dels negres. Tu ets el qui ens les has de proporcionar, puix que a nosaltres no sols no voldrien donar-nos-les, sinó que ens exposaríem a ésser destrossats pels salvatges, si endevinessin les nostres intencions.

En Virolet, esbalaït davant de tan gran desvergonyiment, ja no sabia si era digne de seguir discutint amb tan abjecte personatge o si era millor menysprear-lo.

—Ets un vil! —li digué.

—Ara que saps que encara et volem conservar la vida, pots esbravar-te insultant-me, però pensa que quan ja no t’haurem de menester, ens les pagaràs totes plegades.

—Tant em fa viure com morir, i ja que no he de tornar mai més a la meva terra, més m’estimo morir, que viure en vostre companyia. Almenys, un cop seré mort no veuré aquesta cara de rap que fas.

I girant-se a en Bolitx li digué:

—Vaja, Bolitx, amic meu; no t’ensopeixis més. Per a estar amb gent tan rebaixada i ordinària, més val que ens enviïn a l’altre barri. En Bolitx respongué:

—Tens raó, Virolet. Val més morir que viure en aquesta incertitud.

En Barbota s’alçà de la cabina, tot dient:

—Penseu el que us convé. Si voleu ésser amics, serem amics; si no…

I, amb la mà al coll, acompanyà les seves paraules d’un gest molt expressiu.





GENEROSITAT HEROICA




AN bon punt restaren sols, en Bolitx es llençà als braços del seu amic, exclamant:

—Tot ha acabat per a nosaltres!

—Sí, tot ha acabat; però el poc temps que ens quedi de vida l’empraré a lluitar contra del nostre infortuni.

—Doncs, encara tens esperança, Virolet?

—L’esperança no ha de deixar-se mai. Déu és misericordiós…

—És cert, però sols un miracle podria salvar-nos ara.

—Creu-me Bolitx, que si no fos per tu, encara em veuria amb cor per a sortir triomfant d’aquest mal pas.

—Per mi? Què vols dir?

—Ja has sentit el que deia aqueix monstre. Que quan serem a Nova Florina em faran anar a mi personalment a tractar amb els negres, quedant-se’t a tu en penyora. Si no fos això, amb quin goig donaria el crit de guerra, i alçaria els negres contra d’aquests bandits.

—I per què no ho fas així? —preguntà en Bolitx amb la major naturalitat.

—Perquè qualsevol rebel·lió que intenti, tu la pagaries. Que no ho has sentit? Et mataran, si jo no compleixo fidelment les ordres que em seran donades.

En Bolitx es mirà el seu amic amb una mirada d’heroi:

—I això què hi fa? Morir per morir, més m’estimo que em sacrifiquin a mi sol, que no pas a tots dos plegats.

—Bolitx, amic meu! —exclamà en Virolet, commogut per tan heroica generositat.

—Sí, Virolet… Jo he estat un covard mentre he tingut afany de salvar-me, però ara ja estic disposat a tot. A més, com que tard o d’hora aquests vils es desfaran de nosaltres, crec que no he de dubtar ni un moment a proposar-te aquesta solució. Defensa’t tu fent-te ajudar pels negres. És cert que quan els pirates veuran que t’has revoltat es venjaran amb mi, matant-me, però jo moriré content perquè sabré que amb el sacrifici de la meva vida et salvo a tu. Val molt més que siguis tu el qui visquis. A mi ningú, no em plorarà, mentre que tu tens la Florineta que sofriria molt…

—Bolitx! Tens una ànima generosa. Ets un amic de debò, però jo no vull acceptar el teu sacrifici. Malaguanyat cor el teu per a que es perdi. Hem de lluitar encara; no hem de desmaiar. En veure la teva noblesa i generositat, penso que no pot ésser que tan bons sentiments no tinguin recompensa.

—Què farem, Virolet? Què podem fer nosaltres dos sols contra aquest escamot de lladres?

—Intentarem un darrer esforç.

—No serà possible…

—Si no és possible per la violència, mirarem d’utilitzar l’argúcia.

—Com?

—Mira; per exemple… El que més ens convindria seria no arribar mai a Nova Florina. Mentre no arribem allí, la nostra vida no perilla immediatament, perquè ja has sentit que tenen interès a conservar-nos, per treure profit de nosaltres.

—Però, com evitaràs d’arribar allí? El vaixell marxa amb bon vent i a tot estirar demà passat tocarem terra.

—Això és el que cal pensar. Si poguéssim fer-nos nostre el timoner…

—Déu ésser tan vil com els altres.

—Millor. Així tal volta prometent-li una bona recompensa… Sí, home, Bolitx; alegrem-nos! Encara no està tot perdut; encara podem provar! No se’n treu res de desanimar-se. Nostre Senyor envia malures, no pas per a aniquilar-nos, sinó per a provar la nostra fe.

—Em fas tornar altre cop l’esperança.

—I és clar, home! Deixa-ho per a mi, i ja veurem el que en sortirà. Aquesta mateixa nit vull fer la provatura.

La nit havia arribat. Era una nit calmosa, i el mar estava tan quiet i tan tranquil, que les estrelles havien sortit per mirar-s’hi.

El vaixell pirata avançava ràpidament, conduït per un ventet suau, però seguit, que inflava dolçament totes les veles.

A coberta, el timoner cantava una cançó feréstega, en la qual es parlava de la vida d’un pirata, que acabà penjat a Ja forca.

En Virolet s’enfilà cautelosament cap a coberta i, veient que ja tothom s’havia retirat, s’anà atansant cap al timoner.

—Teniu molt bona veu —va dir-li.

El timoner va semblar molt content d’aquest elogi, però no respongué i seguí cantant.

—Bonica cançó —tornà en Virolet, en entendre’n la lletra.

—És cançó de pirates —va respondre ell amb veu cavernosa…— No fa pocs anys que la sé… Jo era menut, que ja la sabia.



—Qui us la va ensenyar?

—Qui?… Ni ho vull dir —replicà abaixant la veu.

Hi hagué una llarga estona de silenci.

—Per què no seguiu cantant? —preguntà en Virolet, a l’últim.

—Perquè amb la pregunta que m’has fet, m’has acabat l’humor.

—No sé entendre per què; total per preguntar-vos qui us havia ensenyat aqueixa cançó…?

—Sí, per això… No en fa poc de temps…

—Us heu posat tot trist.

—És que penso en aquella època en què jo era petit… saps? Jo també he estat petit… Fa molts anys d’això… Era allà a l’illa de Mallorca.

—Sou mallorquí, vós?

—Sí… Mai més no hi he tornat… Me’n donaria pena…

—I va ser a Mallorca on vàreu aprendre aqueixa cançó que ara cantàveu?

—Sí —respongué el timoner. I, tremolant-li la veu, afegí—: La meva mare me la va ensenyar… Era una santa la meva mare. Si ella hagués pogut suposar que jo acabaria essent un pirata com el de la cançó, s’hauria mort de vergonya.

En Virolet acabà per interessar-se per aquell home. Era en veritat digne d’atenció l’espectacle que donava aquell pirata barbut i amb cara de facinerós, en parlar amb emoció del seu poble i de la seva mare. Dessota d’aquella aparença brutal i salvatge, bategava sens dubte un cor; i en Virolet, creient-ho així, es proposà entrar fins al fons d’aquella ànima, no sols pel que podia convenir-li en desvetllar en ella els bons sentiments ocults que hi poguessin haver, sinó també per l’afany noble i cristià de redimir-la.

—Com us dieu? —li preguntà en Virolet.

—El meu nom de debò no el vull dir, perquè no el vull enllotar. Ací, em diuen en Redell, degut al meu vici de proferir aquesta, exclamació.

—Però, vós devíeu tenir nom de sant?

—És clar. Em deia Toni. A Mallorca tothom es diu Toni de primer nom.

—Doncs, bé, Toni… Jo des d’ara us vull anomenar pel vostre nom.

—Força que em plau, però no voldria que els altres ho sentissin. Ací sóc en Redell i només que en Redell.

—I dèieu que la vostra mare… Va morir jove la vostra mare?

—Jo tenia dotze anys. La mort d’ella em va fe perdre el cap. Vaig quedar sol i em va semblar que tot el món era meu i que tenia llibertat d’anar a on jo volgués.

—I com va ser que us féssiu pirata?



—Me’n varen fer. Jo m’estava un dia vora les roques, contemplant la mar, tot rumiant les meves taleies de fer llargs viatges, quan tot d’una vingué a atracar vora meu un llagut. No m’havien vist els homes que el tripulaven, però jo vareig veure com ells desembarcaven i entraven en una cova oberta entre les roques de cara al mar. Allí varen dipositar tota mena d’objectes: armes, vaixelles precioses i altres coses.

»Tot just acabaren l’operació, un dels pirates, puix que aquells ho eren, s’adonà de mi, i tot seguit cridà l’atenció dels seus companys, dient: “És un espia”.

»Immediatament es llençaren al meu damunt, tapant-me la boca i lligant-me ben lligat.

»Em transportaren damunt del llagut, i el vaixell es féu a la mar. Quan foren ben endins m’interrogaren i, en convèncer-se que no era cap espia, em varen dir que ja que ara coneixia el seu secret i el lloc a on era la cova, que havia de quedar-me amb ells o morir. Vaig triar el primer, i d’aquí ve tot.

—Pobre Toni! —exclamà en Virolet.

—No cal que em compadeixis. Ara ja hi estic avesat i ja sé que no hi ha remei per a mi.

—Qui sap?

—Ca! Sóc massa vell i ni l’ambició d’ésser capità em queda.

En Virolet se li atansà, i posant-li la mà damunt de l’espatlla li començà a parlar així:

—I no us agradaria tornar a veure Mallorca?

El pirata se’l mirà estranyament, com si no l’entengués, i restà silenciós.

En Virolet continuà:

—De segur que us sentiríeu molt feliç tornant a veure la vostra terra… Deveu estar tan cansat de navegar! Quin somni, veritat, Antoni? Ara tornar a Mallorca i poder viure en un lloc d’aquells tan formosos que diu que té l’illa. Passar allí, dolçament, els anys darrers de la vida, en una caseta blanca, amb un jardinet tot al voltant, en el qual vós mateix plantaríeu flors i les regaríeu. Una mareselva vora la finestra; una parra damunt de la porta, uns mirambells marcant el camí des de la tanca fins a la casa…

—Com parles! És cert que has dit que això era un somni… —féu el timoner, quedant com encantat de la visió.

—Doncs, si vós volguéssiu, no ho fóra un somni. Seria una realitat.

—Si no tinc res meu! El capità i l’altre se’ns ho queden tot. Ells diuen que ens guarden la part que ens toca, però si algú ho reclama, sempre troben una excusa per no donar-ho.

—I això que hi fa? Tampoc no podríeu gaudir-ne amb joia d’aqueix valor, puix que no us pertany, ja que és producte del robatori… És això que dic i no vulgueu discutir-ho.

—Aleshores no sé com podríem fer això tan bonic que tu dius.

—Voler és poder —insinuà en Virolet—. Si no veieu possibilitat de desfer-vos d’aqueix lligam que us té aferrat en aquesta nau, és que no deveu sentir prou desig d’abandonar la vida trista que porteu.

—Que no en sento el desig? Ah, si tu ho sabessis!… Però, no cal pensar-hi. El capità ja ho fa expressament de quedar-se’ns els diners per a tenir-nos més segurs.

En Virolet, veient les bones disposicions en què es trobava el timoner, estigué temptat de fer-li tot seguit la proposició, però la prudència li aconsellà una demora. Quedava el dubte de si l’Antoni, després, un cop passat el primer entusiasme, se’n desdiria. Això podia resultar perillós, car si era denunciat, el càstig que en Virolet en reportaria seria terrible.

Així, en lloc de proposar-li allò que tenia pensat, li digué:

—Ja en parlarem, Antoni… És que demà ja tocarem terra?

—Anant el vent com ara —respongué el timoner—, encara passarem una altra nit abans no veiem la costa.

—Doncs, així, fins a demà —acabà en Virolet. I sense voler fixar-se en la recança amb què l’Antoni el veia partir, el deixà allí amb el seu desig, segur que havia aconseguit despertar en el cor endurit d’aquell pirata infeliç, la set de un repòs i d’un benestar que ell, en Virolet, podria tal volta proporcionar-li.

El mariner es quedà de mans a la roda del timó, pensant en el bell quadre que en Virolet li havia descrit…

Aquell home de musculatura fèrria i de posat mig salvatge, deixà escapar un sospir profund, tot exclamant:

—Ah, Mallorca, la bella Mallorca!

I com volent distreure’s de la preocupació que pressentia, tornà a reprendre la cançó del pirata qui acabà a la forca.





TEMPTATIVA AUDACIOSA




UAN, a la matinada, el segon timoner anà a rellevar l’Antoni, aquest estava encara pensant en el bell somni que en Virolet havia desplegat davant dels seus ulls. «Ah, Mallorca, Mallorca!», es deia ell mateix el vell pirata.

Es va ajaure al seu jaç, i, en lloc d’adormir-se com feia cada matí en ésser rellevat, aquells pensaments varen seguir dansant en el seu enteniment. Evocà els dies feliços de la seva infantesa; recordà els noms i les cares dels companyons de jocs d’aquells temps… Pensà en la seva mare i li semblà que encara sentia la seva veu quan cantava la cançó del pirata, a la qual ella volia donar el to d’una sentència i l’eficàcia d’un exemple.

—Quina vida! —mormolà el pirata.

I vinga donar voltes i més voltes pel seu jaç, sense aconseguir adormir-se.

Cansat de tant pensar, ell que feia molts anys que no en tenia costum, i veient que no podia adormir-se, s’alçà i es posà a passejar per la bodega.

Sense tenir-ne el propòsit, però obeint sens dubte a aquell instint que ens guia vers les persones que poden compartir i participen de les nostres idees i sentiments, l’Antoni es dirigí vers la cabina d’en Virolet.

Amb els nusos dels dits, trucà a la porta i, amb una veu que feia creure que temia ésser sentit, va dir:

—Sóc jo, sóc el Toni.

—Entreu, entreu —va fer-li en Virolet, podent amb prou feines dissimular la joia que li produïa aquella visita a deshora.



—Tu diràs, què vinc a fer ací, veritat?… No te n’estranyis; jo tampoc no ho sé ben bé. Jo sols sé que la conversa que havem tingut aquesta nit, m’ha tret la son i no estic bé enlloc.

—Sí que amb sap greu d’haver-vos causat tanta preocupació —digué en Virolet, sense mirar-se’l.

—No, no te’n sàpiga de greu! —exclamà l’Antoni, vivament—. També dóna bo tenir aspiracions i pensar, encara que sols sigui una quimera, que ara, cap a les meves velleses, pogués deixar aquest maleït ofici… Perquè, ja n’és de bonic, ja, tot allò que tu has dit tan rebé aquesta nit! Saps què vull dir? Allò de la caseta blanca, amb un jardí tot al voltant… Ah, Mallorca, Mallorca! Si la mare hagués viscut!… Torna’m-ho a dir, Virolet, això de la caseta i del lloc formós on la podria arrecerar; torna’m-ho a dir que em plau això de sentir, com em plaïen, quan jo era nen, els contes de la mare! Si ella el veiés el seu fill… pirata. Pirata! Maleït sigui el jorn aquell…!

—Antoni, no us exalteu així. Déu no abandona els penedits.

L’Antoni, en oir aquestes paraules, es quedà mirant a en Virolet, talment com si en evocar el nom santíssim de Déu li parlés d’una antiga coneixença.

—Què dius, ara? Tu saps bé que Déu no abandona els penedits? Has dit, Déu? Ah! D’ençà del temps de la meva mare no havia oït mai més aquest nom, com no fos per a blasfemar…

—Antoni; jo us dic —interrompé en Virolet amb solemnitat— que Déu, des d’ara, ja us escolta, puix que Ell veu el vostre penediment i el vostre desig de tornar als bons camins que us assenyalava la vostra mare, quan éreu infant.

—Ah, si això fos cert!… Mes no; no ho pot ésser. Jo no puc ja moure’m d’ací mai més. Jo estic condemnat a quedar-me ací, a morir aferrat en aquesta nau. Si ja sóc com una fusta d’aqueixes que la formen, que el dia que se’n desprenguin, serà perquè la nau s’haurà estavellat.

En Virolet cregué arribat el moment oportú per fer-se seu aquell home.

—Aneu errat, Antoni. Vós podreu anar-vos-en d’ací, quan voldreu.

—Somnies, Virolet.

—No somnio, no. Si voleu, aquest serà el darrer viatge. Sols manca que digueu «vull», perquè aqueix somni sigui un fet. La caseta blanca us espera. Jo us ho puc ben assegurar.

—Però, com he de fer-ho? —preguntà el pirata, amb els ulls immensament oberts.

—No heu de fer més que una bona obra. No és pas gran cosa per a un home que n’ha fet tantes de dolentes.

—Què cal que faci?

En Virolet contà al vell pirata la seva veritable situació en el vaixell, explicant-li allò del tresor.

—Jo també ansio fugir d’ací, perquè un cop aqueixos vils m’hagin fet servir per als seus fins innobles, ens mataran a mi i el meu amic. Vós podeu salvar-nos i salvar-vos.

—Digues com.

—Antoni; això que vaig a dir-vos no ha de sortir mai dels vostres llavis.

—Mai no sortirà.

—Doncs, jo tinc un pla. Si demà toquem terra, ja no hi ha remei per a nosaltres. La mort ens espera tan prompte com haurem carregat les collites de Nova Florina. Doncs, bé: el que cal és no arribar a terra. Vós, com a timoner, durant la nit, sense que ningú se n’adoni, podeu fer virar el vaixell i tornar enrere, enrere sempre, fins que arribem a prop d’una costa civilitzada. Allí, Déu ens ajudarà; jo no sé com, però en cas que no trobem mitjà de recuperar el tresor i de desembarcar, almenys haurem ajornat l’hora terrible que ens espera. De primer cal girar de rumb, després ja veurem.

—Fent això que tu dius m’exposo la vida, puix que quan ells se n’adonin…

—No temeu. Si ells se n’adonen podeu excusar-vos amb el vent, amb alguna falsa maniobra, mentre que si podem arribar a feliç terme, jo us prometo des d’ara donar-vos mitjans sobrers per a anar a Mallorca i fer-vos-hi una casa…

—Doncs, bé. Compta amb mi! Res no puc perdre-hi, perquè encara que m’atrapin i em matin, ja tant em fa, mentre que si puc arribar a escapar-me’n, viuré feliç els darrers anys que puc viure, no sols perquè tu em proporcionaràs els mitjans, sinó perquè tindré el goig d’haver-vos salvat.

—Mercès, Antoni. Aquesta nit mudeu el rumb. Demà ja parlarem.

El vell pirata es retirà.

—Ja ho veus, Bolitx, com encara hi ha esperança —exclamà en Virolet, posant les seves mans damunt de les espatlles del seu amic.

—Que Déu ens ajudi! —respongué aquest.

En Virolet no dormí pas aquella nit. Des de la seva cabina prestava atenció per observar el moment en què s’efectuaria el viratge que havia d’ésser el principi de la seva salvació.

El timoner complí la seva paraula. A la primera hora que ell hagué pres el guiatge, el vaixell canvià de rumb.

Ningú a bord no se n’adonà, i durant tota la nit, el vaixell va desfer camí. Per sort, el vent fou favorable, i les veles varen recollir-lo sense necessitat de maniobrar-les.

La nau lliscava tan ràpida i tan airosament que talment semblava plaure-li regressar. En aqueixes condicions varen caminar tant en una nit, com en dos dies havien avançat.

Quan el segon timoner va anar per a prendre el timó, el vell Antoni, tement ésser descobert, va dir-li:

—Ja pots fer el que et sembli, puix que avui em quedo jo al timó.

—Que hi ha algun perill?

—Tal volta n’hi hagi… Per ací existeixen molts bancs de sorra i cal evitar-los.

Fou al començ de la tarda que en Barbota, passejant per la coberta, es deturà de sobte i començà a mirar el cel i a fer grans manifestacions de sorpresa.

—Berruga! —cridà, finalment.

—Què hi ha?

—Diria que anem al revés d’ahir. El sol s’hauria de pondre per allí, i, o jo somnio, o veig que va davallant pel cantó oposat.

—Tens raó! Què diable ha passat ací? Això deu ésser que el timoner s’ha adormit aquesta nit i el vaixell ha mudat de rumb.

L’Antoni, groc com la cera, no perdia ni una paraula d’aquesta conversa.

Immediatament l’interrogaren, però no en tragueren res en clar. L’Antoni no volgué respondré sinó que la direcció de la nau era la que calia per arribar a Nova Florina, i no el varen poder treure d’aquí.

Entretant esdevenia un fet transcendental.

En Virolet, qui ja feia estona que des de la seva cabina estava a l’aguait, quan va veure que en Barbota i en Berruga eren a coberta, s’introduí cautelosament en la cabina del capità. L’armari on hi havia guardat el tresor estava tancat, però per sort, damunt de la taula hi havia una grossa daga que pertanyia al capità. En Virolet va agafar-la i se’n serví per a espanyar la porta, fent alçaprem. La porta cedí, i en Virolet, amb el cor batent, agafà entre ses mans l’arqueta del tresor. Després tornà a ajustar la porta, deixant totes les coses com les havia trobades, i corregué cap a la seva cabina.



—Bolitx, el tresor és nostre!

En Bolitx es tornà pàl·lid com la lluna.

—I quan se n’adonin?

—Potser quan se n’adonin la nau ja serà en terra civilitzada.

—I si no hi és?

—Aleshores morirem —terminà en Virolet resoludament.





MISTERIOSA DESAPARICIÓ I APARICIÓ INEXPLICABLE




A nau es trobava més o menys, al lloc on era quan en Moabet l’abandonà.

En Barbota seguia en aquells moments, indecís, igualment que en Berruga, en allò que es refereix a la direcció del vaixell, perquè amb tot i haver endevinat a cop d’ull, guiant-se pel sol, que retrocedien en lloc d’avançar, la resposta sorruda de l’Antoni, dient que la direcció era la que calia, els féu dubtar.

No cal estranyar-ho, perquè si en Barbota era el capità i en Berruga el seu segon, no es devia això a llurs mèrits com a marins, sinó a llur dolenteria com a pirates, mentre que l’Antoni era un experimentat mariner, i per això la seva opinió, en coses de mar, era més autoritzada que no pas la d’ells.

El capità i el seu segon havien baixat a la cabina per a comentar l’error en què creien estar:

—Talment hauria dit que reculàvem, en lloc d’avançar.

—Jo també, però l’Antoni hi entén més que nosaltres. A més, a voltes, per a poder aprofitar el vent i cercar-lo perquè s’agafi a les veles, cal fer moltes giragonses endavant i enrere, la qual cosa en certs moments pot fer semblar que es faci camí contrari a la direcció que els porta.

—Això deu ésser —va concloure en Barbota.

La conversa dels dos pirates recaigué aleshores en els seus propòsits per a quan arribessin a Nova Florina. En essent allí obligarien a en Virolet, a què anés, acompanyat de dos pirates, als camps dels negres, per a donar-los entenent que calia lliurar les existències dels graners.

Un cop embarcat tot, en Virolet i en Bolitx serien tapats d’ulls i, amb un pes de plom als peus, serien llençats a l’aigua.

Si en Virolet es negava a executar el seu pla, seria matat immediatament pels dos pirates, i en Bolitx, que hauria quedat en el vaixell, seria igualment llençat al mar.

—Sempre, per malament que vagi la cosa, tindrem el tresor —terminà el capità.

—I això ja és molt, perquè el seu valor és extraordinari.

—Ara veuràs —digué en Barbota— quina quantitat de brillants i de perles i de pedres precioses conté l’arqueta.

En Barbota anà per obrir l’armari i es quedà com un enze, en trobar-se que estava espanyat.

L’obrí a l’instant, i la seva cara prengué un aire de terrible ferocitat.

—Ens l’han robat! —exclamà.

—Déu haver estat en Virolet —digué en Berruga.

Immediatament es dirigiren a la cabina dels nostres amics, en el moment que en Virolet, per a tenir el tresor en seguretat, havia penjat l’arqueta amb uns cordills a l’exterior del vaixell, deixant-la fixada amb un ganxo a la finestreta o ull de bou que donava al mar.

No cal detallar l’escena que allí es desenrotllà. Els pirates exigiren amb amenaces que els fos tornat el tresor, però en Virolet serè i tranquil els respongué que ell no el tenia i, per a més creure en la seva innocència, terminà la discussió amb aquestes paraules:

—Aneu, aneu, perdularis. Ara, per no haver-me de tornar aquest tresor que és meu, fingiu que us l’han robat. Ja conec totes les vostres argúcies, ara.

Aquesta conclusió els torbà.

En realitat no cabia dubtar del posat d’en Virolet.

Aleshores, els pirates anaren regirant tot el vaixell, interrogant a tothom, maliciant de tothom i tornant-se ximples de tant buscar, car era lògic creure que el tresor no s’hauria mogut del vaixell, ja que, fos qui fos el qui l’hagués sostret de l’armari, no podien suposar que l’hagués llençat al mar.

Arribà el vespre i el tresor no aparegué.

—Demà tornarem a regirar-ho tot —exclamaren. Però entretant, trobant extraordinàriament misteriós que la desaparició del tresor coincidís amb què el vaixell reculés, la primera precaució que varen prendre, creient en la possibilitat que tot fos obra d’en Virolet, fou la de tancar els nostres amics en la seva cabina, a fi d’impedir qualsevol evasió.

—Així els tenim segurs, encara que duguessin el pla de fugir.

Això contrarià molt, com es pot suposar, els nostres amics, però en Virolet no desmaiava. El seu cor tenia posada tota la confiança en Déu, i sols de la seva misericòrdia esperava la feliç resolució en situació tan desesperada.

Mes l’endemà al matí ocorregué quelcom que li glaçà la sang a les venes.

A primera hora, els pirates tornaren a la cabina per fer un minuciós registre.

Quan tot ho hagueren regirat, en Berruga, digué:

—Calla! I si haguessin penjat l’arqueta per la part de fora?

Quan en Virolet i en Bolitx sentiren aquestes paraules, els semblà que perdien el món de vista.

En Barbota, atrapant-los en aquest posat, exclamà rient d’una manera infernal:

—Em sembla que ho endevines, Berruga! Mira-te’ls que blancs s’han tornat!

En Berruga corregué a la finestreta, però… res no hi havia allí!

—No hi ha res! —exclamà desil·lusionat.

En Virolet alçà els ulls al cel, no explicant-se com era que no hi hagués allí l’arqueta, que ell mateix havia posat.

—Doncs, em sembla impossible, perquè aquests feien cara de gos atrapat.

—Del que fèiem cara —digué en Virolet, respirant— és d’indignació en veure que encara suposeu que som nosaltres els qui ens hem quedat el tresor.

Més preocupats que mai, els pirates abandonaren la cabina, tornant a tancar-la amb molt de compte.

—Què penses d’aquesta desaparició? —preguntà en Virolet, tan prompte com quedaren sols.

—Sembla un miracle! —exclamà en Bolitx—. És que sí arriben a trobar-lo, ja podem dir que avui era el darrer dia de la nostra vida.

—Potser ha caigut al mar… Però sembla impossible, perquè el ganxo era molt ben posat i sols alçant-lo podia treure’s.

—Bah, no t’hi amoïnis. El tresor s’haurà perdut, però per ara la seva pèrdua ens ha salvat.

Durant tot el dia estigueren comentant la misteriosa desaparició, i arribada la nit, en Virolet digué:

—Avui no dormiré pas. És una cosa massa estranya la que ha passat, perquè em deixi dormir.

En canvi, en Bolitx es posà a roncar als pocs instants.

Devia ésser a mitja nit, quan en Virolet cregué sentir uns cops perfectament precisos en el vidre de l’ull de bou de la cabina.

Escoltà amb més atenció i no li quedà dubte.

—Si jo fos un talòs, em creuria que tot això són bruixes i follets.

S’alçà, per fi, i s’atansà a l’ull de bou, posant-hi l’orella.

En aquell mateix moment tornaren a repetir-se els trucs.

En Virolet mirà, i pogué veure una cosa negra, com una grapa, que picava al vidre. Sense pensar-s’hi gens, obrí i veié que aquella grapa negra s’agafava al cantell del forat, mentre una veu que venia de fora deia, sense cridar gaire:

—Xoca-la, Virolet.

—Moabet! Ets tu? —exclamà en Virolet, amb el cor suspès de tanta sorpresa i de tanta alegria.

—Sí, jo sóc; però no em facis cridar gaire. Escolta i no m’interrompis. Treu el cap per l’ull de bou.

Així ho va fer, i en Moabet, apressadament, li digué:

—Aquesta nit passada he vingut també fins ací per parlar-te, però com que he vist penjada ací l’arqueta del tresor, he pensat que el millor seria emportar-me-la al «Caçallops» i tornar ara. M’escoltes?

—Sí. Què és el «Caçallops»?

—És un vaixell de primera, que ha vingut a buscar-vos, puix que has de saber que demà donarem el gran cop. Tenim preparat l’assalt al vaixell pirata, de tal manera, que no se n’escaparà ni un. Això serà a la nit de demà. No em preguntis res. Tot ho sabràs, si Déu ho vol.

En Virolet sols digué:

—No feu cap mal al timoner, a l’Antoni, puix que mercès a ell ens has trobat ací. Amb l’Antoni anem d’acord, puix que altrament ja fórem a Nova Florina, i potser ja ens haurien llençat al fons del mar. Estem d’acord?

—No parlis tant que podrien sentir-te, i no temis per l’Antoni, puix que no volem fer sang a ningú. I en Bolitx, què fa?

—Dorm.

—Dóna-li records.

—Gràcies!

—Vosaltres heu de posar-vos prop de la barana de popa i esperar fins que quatre homes us transportaran.

—No podrem, puix que estem tancats.

—Ah, sí? Està bé; no t’amoïnis per això. Sabent-ho serà el mateix. No feu res fins que veieu que us vénen a buscar els nostres. Virolet, no temis. El cop està meditat i serà segur. La gent que portem és valenta. Adéu, fins a demà. Records a en Bolitx. Ah, escolta: records de la Florineta.

—Què dius? L’has vista? —preguntà en Virolet. Però ja no obtingué resposta. Oí vagament la remor d’uns rems que bogaven amb tota suavitat i després, res més.

En Virolet, foll d’alegria, caigué de genolls a terra, donant grans mercès al cel. Tot seguit despertà a en Bolitx per a donar-li la bona nova.

Aquest, en sentir-se cridat, es despertà tot alarmat:

—Què hi ha? Que ja ens duen a matar?

—Valga’m l’ungla llarga del dit gros d’una foca anèmica! Qui parla de morir? Salvats, home; estem salvats!

—Què dius, ara?

—Sí, home. Demà en aquesta hora ja serem camí de casa.

En Bolitx s’havia vestit, i escoltà amb la delectació que és de suposar les noves que acabava de saber.

—Visca en Moabet! —cridà en Bolitx engrescat.





TRIOMF COMPLERT




la nit següent, tothom dormia en el vaixell pirata, menys els nostres amics i el timoner.

Poc més o menys, a la mitja nit, quatre barcasses que havien estat baixades del «Caçallops», que es mantenia a una milla de distància, protegit per la boira i amb els llums apagats, s’atansaren al vaixell dels pirates.

En la primera hi anava en Moabet i en Lluís, junt amb quatre homes, portant un feix d’escales de corda.

En Moabet féu atracar la barcassa, com en la nit abans, a la vora mateix de l’ull de bou de la cabina dels nostres amics. Trucà suaument, i el vidre s’obrí.

—Ja som ací —digué—. No parleu ni feu remor.

Amb una agilitat de gat, posà un peu a l’ull de bou, i agafant-se amb les mans a la cornisa del vaixell, s’hissà per la barana i saltà a coberta, sense ésser vist ni tan sols del timoner.

Des d’allí llençà un cap de cordill a la barcassa, i en Lluís hi lligà les escales de corda, en nombre de dotze. Amb una llestesa i una cautela admirables, les anà fixant a cada banda del Vaixell, penjant per la part de fora, de manera que les escales quedaren fixades tot al voltant de la barana.

L’Antoni cantava, entretant, la cançó del pirata, tot somniant despert, en la seva terra i en la seva mare.

Quan les escales foren col·locades convenientment, les barcasses s’anaren situant al peu de les mateixes, desembarcant dos homes en cada una d’elles, amb l’ordre de saltar a coberta a la primera veu que donaria en Xavier.

En aquell moment, el timoner s’adonà de la presència d’en Moabet i cridà:

—Qui hi ha per aquí?

En Moabet s’hi atansà.

—Sóc jo, Antoni.

—Tu!

—Sí, calla. Si vols salvar la teva vida i la d’en Virolet i d’en Bolitx, no abandonis el teu lloc, ni facis res per moltes coses que vegis.

—Què dius ara?

—No temis i deixa fer.

En Moabet s’abocà a la barana i cridà a en Xavier:

—Quan vostè vulgui!

En Xavier donà el crit convingut:

—Tothom a dalt!

En un instant, dues dotzenes d’homes saltaren a coberta. Tots sabien la seva obligació, i per això, sense cap crit es féu l’ocupació del vaixell en aquesta forma:

Dos homes es posaren al costat del timoner, per a impedir que cridés.



En Xavier, amb dos homes armats amb revòlvers, entraren sobtadament en la cabina d’en Barbota, i encarant-li les armes, l’obligaren a rendir-se.

En Lluís i dos homes més, en igual moment, entraren a sorprendre en Berruga, mentre dotze homes més, conduïts per en Jaume, aquell fidel servent de la Maria Rosa, entraven a la bodega, lligant ben lligats els sis pirates que hi dormien.

En Moabet, amb la resta d’homes, espanyaren la porta de la cabina dels nostres amics, deslliurant-los seguidament.

—Quan fareu l’atac? —preguntà en Bolitx, creient que tot estava encara per fer, puix que no havia sentit cap remor de batussa.

—Tot està fet —respongué somrient en Moabet—. Els pirates, des d’en Barbota fins al darrer, estan lligats com uns xais.

—I no s’han resistit?

—No haurien pogut. Érem més que ells, i contents poden estar si no hem abusat de la superioritat nostra. No hem hagut de vessar ni una gota de sang.

—I l’Antoni? —preguntà en Virolet.

—El timoner és al seu lloc.

—Us felicito! —exclamà en Virolet, entusiasmat—. Ara sí que podrem tornar a la pàtria, i no trigaré molts dies a veure la Florineta.

—Trigaràs molt menys del que et penses —li respongué en Moabet, somrient.

Tots pujaren a coberta, on es trobaren amb en Xavier i en Lluís, que eren els veritables organitzadors d’aquell acte tan original com eficaç.

Els homes s’havien quedat a les cabines, vigilant els presoners que, pel altra part, res no podien fer, puix que estaven ben lligats.

En Virolet es llençà en braços dels seus salvadors i els felicità per l’encert que havien tingut en disposar l’atac.

—No res de compliments, Virolet —li digué en Xavier—. Tots coneixem les teves gestes i t’admirem sincerament. Anem ara cap al «Caçallops», puix que la…

—Calla, Xavier —interrompé en Lluís, estirant-li l’americana. I en veu baixa, afegí—: No recordes que hem quedat que no diríem res fins que ell mateix la veiés?

—Tens raó —respongué en el mateix to.

—Anem al nostre vaixell —acabà en Lluís, somrient ja de la sorpresa que esperava a en Virolet.

—Anem!

En Bolitx, de tan emocionat que es trobava, no sabia què dir, ni què fer, ni a qui mirar.

—Vaja, Bolitx! Malviatge les ulleres d’un poc espí! Sembla que t’hagin remullat!

—És que… saps? No sé… l’alegria.

—Vejam si encara esclataràs a plorar. Valga’m la samarreta d’un bacallà a la llauna! Alegra’t, home, alegra’t!

—Sí, ja m’a… m’a… alegro.

Tots embarcaren en les barcasses, menys els homes que es quedaren per vigilar els presoners, i els qui havien de realitzar les maniobres per lligar el vaixell pirata a remolc del «Caçallops».

En arribar les barques al costat del dit vaixell, el cel, com si volgués celebrar també la felicitat que omplia tots els cors, va esclarir-se ràpidament, guarnint-se amb els colors més virolais que el sol i el dia li varen prestar.



No era encara molt potent la claror, però n’hi hagué suficient perquè en Virolet pogués veure al cim de l’escala del «Caçallops», dues figures femenines ben escaients.

El cor li bategà en veure-les, però no volgué encara creure allò que el seu cor li anunciava.

En Moabet, que anava al costat del seu amic, li preguntà:

—Que no et trobes bé?

—Sí… Solament que ara, tot d’una, veient aquelles noies, m’he recordat de la Florineta…

—Pugem, pugem —interrompé en Moabet, veient que la barca acabava d’arribar.

Quan en Virolet arribà a dalt i veié que una d’aquelles noies era la Florineta, es quedà palplantat mirant-se-la.

La seva emoció era tan profunda, que no sabia el que li passava.

—Virolet! —exclamà ella, allargant-li les dues mans.

I ell, com si fins aleshores no s’hagués donat compte que era ella, exclamà, menjant-se-la amb els ulls i donant-li les mans amb joia inexplicable:

—Valga’m Déu i la Verge i tots els Sants del Cel! I és ella! És la meva Florineta! És el meu pom de flors i la meva alegria i la meva ricor!

—Sempre ets el mateix, Virolet —digué ella, abaixant els ulls, tot somrient deliciosament.

—És clar que sóc el mateix. I tu, mira que ni tan sols t’has fet gran, amb tant de temps com ha passat. Ets encara com un gafarró i tens encara la veu com un rossinyolet.

Tots reien sentint-lo, fruint tots d’aquella gran alegria que en Virolet no sabia com expressar.

—Quant he sofert, Virolet! —exclamà ella—. Jo em pensava que no et veuria mai més.

—Ben prim hi ha anat… Però, no parlem de coses tristes, valga’m la dentadura postissa d’un mosquit rondinaire!

En aquell moment estaven els homes ocupats a tirar el cable que havia de lligar el vaixell pirata, per a remolcar-lo. En Lluís es quedà a coberta per dirigir la maniobra, mentre en Xavier, la Maria Rosa i els altres, baixaren a la recambra on els esperava un suculent esmorzar.

No cal dir la joia que va regnar durant aquell àpat sortós, i la gran felicitat que vessava dels cors d’en Virolet i de la Florineta.

En Moabet no era el menys content, puix que se’l veia anar d’un cantó a l’altre, amb en Bolitx, tafanejant totes les coses del vaixell.

Prop del migdia el «Caçallops» partí, portant a remolc el vaixell pirata.

En el primer port que varen passar, en Lluís denuncià els pirates a les autoritats de marina, quedant-se allí el vaixell i els presos a disposició del jutjat.

L’Antoni, el timoner, embarcà en el «Caçallops», essent l’únic que es salvà de la mà de la justícia. El vaixell salvador emprengué la ruta vers la pàtria.

L’arribada fou un esdeveniment tan memorable que se’n parlarà tota la vida.

Tot el poble acudí a rebre en Virolet, els seus amics de peripècies i els seus valents salvadors.

D’aclamacions, de visques, d’aplaudiments, de morterets, de repics de campanes, no en vulgueu més. Tothom hi era: grans, xics i mitjans.

El pare de la Florineta fou el primer a donar la benvinguda al seu antic porquerol i futur gendre, abraçant-lo tendrament.

L’hereu Baldufa també hi acudí, abraçant el fill heroic del poble, que tornava cobert de glòria. El senyor rector, l’alcalde, tothom, tots eren allí, tributant homenatge al gran Virolet.

Aquest, confós i atordit per tantes manifestacions, no donava l’abast, repetint que no n’hi havia per a tant i que tant mèrit tenia ell com en Bolitx, puix que ambdós havien sofert igual.

La Florineta era, com es pot suposar, la que més gaudia presenciant aquell homenatge al seu amic volgut d’infantesa.

La seva alegria no tenia límits, i no es cansava de donar mercès a Déu i a la Verge, per la gran felicitat que fruïa en aquells moments memorables.

Però, si aquestes escenes eren veritablement emocionants, la més corprenedora esdevingué després, quan arribats a la masia en Virolet entrà a la cort per a visitar els porquets.



Al nostre amic li brollaven les llàgrimes en recordar les hores plàcides de la seva vida de porquerol, i tan gran fou l’emoció i l’entendriment que li sobrevingué, que no sabent el que es feia, començà a abraçar els porquets amb el mateix afecte que si es tractés d’un grup d’amics.

En Moabet se’l contemplava i, estranyat d’aquelles demostracions, preguntà a en Bolitx:

—Per què els estima tant?

—Perquè són molt bones bèsties. Ja veuràs quan hagis tastat els pernils i les botifarres, com me’n sabràs donar raó.





EPÍLEG




N Virolet i la Florineta acaben d’ésser units davant l’altar. En Bolitx i en Moabet s’han ofert a ésser portadors del ròssec de la núvia i compleixen la seva missió de patge, amb una serietat solemne.

Tot el poble és allí aclamant els nuvis. En Virolet, visiblement emocionat, remercià a tothom, però, a l’últim, tip de tantes cortesies, exclamà:

—Valga’m el pap de la lloca vídua! No em doneu ni temps per mirar-me la meva núvia! Aneu i no us queixareu de mi.

Efectivament, aquell mateix dia, davant el notari, en Virolet signà l’escriptura de compra de tots els terrenys i casés del poble, i amb la mateixa senzillesa que si repartís peces de dos cèntims, repartí una casa i un hort a cada família del poble.

—No vull que al poble hi hagi ni un pobre. Que tothom tingui la seva closca, com els cargols.

El timoner Antoni embarcà cap a Mallorca, portant a la butxaca el capital necessari per a construir-se una caseta.

Tothom es sentia feliç, però el qui fruïa més era en Virolet, car a més de veure realitzat el seu somni de tota la vida, de fer seva la Florineta, sentia la joia incomparable de fer bé als seus consemblants.

Ell que acabava de fer la felicitat d’un poble de salvatges, proporcionant-los tots els beneficis de la civilització, dignificant-los pel treball honrat i productiu, amb major motiu, ara que podia, esmerçava part de la seva immensa fortuna a fer bé als seus compatricis, la qual cosa demostrava més que res la bonesa del cor d’en Virolet, qui no en tenia prou amb ésser feliç ell, volia que en fos tothom al seu entorn.

En Moabet, encantat de la cerimònia del casament, començà a sentir ganes de casar-se també, però, malgrat la seva fortuna no trobà cap noia blanca que el volgués.

—Per què no em volen? —preguntà per fi a en Virolet.

—Valga’m la nou del coll d’un camell de bolquers! Vaja unes preguntes que em fas! No et volen perquè el teu color no els agrada, però no t’enutgis: Quan sigui moda el negre, ja veuràs com totes et vindran al darrera.

Des d’aquell instant, en Moabet es subscrigué a un periòdic de modes, per tal d’estar a l’aguait per a quan fos moda el negre.



Però no hagué d’esperar tant com això. Un dia la Llúcia, la minyona d’en Baldufa, que no havia aconseguit mai que un jove se la mirés de tan lletja i boteruda que era, va tenir notícia de les fal·leres d’en Moabet, i seguint aquell refrany que diu, que si ho has perdut blanc que ho busquis negre, va fer conèixer al negret les seves aspiracions i en Moabet no va dir que no.

És clar que, un cop casats, quan comparava la seva dona amb la dona d’en Virolet, li venien ganes d’arrencar a córrer, però com que ell tampoc no podia tenir moltes pretensions, i a més, la Llúcia era bona cuinera i li feia uns plats molt suculents, l’il·lustre fill d’en Kaixalfort I acabà per sentir-se el més feliç dels mortals.

En Bolitx no fou pas menys feliç i s’entestà a no separar-se mai més d’en Virolet, consagrant la seva vida a son servei, sense voler acceptar mai el capital que el seu amic li oferia. De totes maneres, quan va veure que fins el negret s’havia casat, també li entraren pensaments de fer-ho i si no ho realitzà va ésser perquè no es decidí a abandonar el seu amic.

D’en Virolet no cal ponderar la la felicitat de què gaudia, perquè la Florineta posseïa totes aquelles virtuts que fan de la dona, la reina de la llar.

El nostre heroi n’estava tan joiós d’ella, i ella sabia complaure’l tan bé i amb tanta sol·licitud i discreció, que mai més no tingué necessitat de fer cap d’aquelles cantelludes exclamacions que li eren tan usuals.

A voltes, la gent, creient afalagar-lo li deia, ponderant-li la gran fortuna que havia fet:

—Ja n’has tingut de sort, ja, de poder adquirir tan gran tresor. Tothom en parla de la fortuna d’en Virolet.

—Bah, no saben el que diuen! —exclamava en Virolet. I mirant-se amorosament la Florineta, afegia—: Aquesta és la veritable fortuna d’en Pere Virolet!

FI DEL LLIBRE





JOSEP MARIA FOLCH i TORRES (Barcelona, 1880-1950). Novel·lista, narrador i autor teatral. La seva extensíssima producció, dedicada sobretot a infants i adolescents, obté una extraordinària popularitat.

Des del 1909 dirigeix el setmanari En Patufet, on publica, fins al 1938, les Pàgines viscudes. Des de la publicació de les Aventures extraordinàries d’en Massagran (1910) escriu un gran nombre de novel·les per a la «Biblioteca Patufet». És el creador del teatre català per a infants. L’èxit aclaparador li arriba sobretot amb Els pastorets (1916), l’obra més representada de la producció teatral catalana de tots els temps, i La Ventafocs (1920).

Publica novel·les d’estil naturalista i de caire psicològic, la més reeixida Joan Endal (1909). Crea la «Biblioteca Gentil», de novel·la rosa per a joves lectors. És el fundador del moviment dels «Pomells de Joventut» (1920-23). Després de la Guerra Civil subsisteix econòmicament pintant i escrivint en castellà. Mor en l’ostracisme. Des de 1998, la muntanya de Montserrat té un monument a la seva memòria, i les lletres catalanes l’homenatgen amb la convocatòria del premi de novel·la adreçada als infants i joves, que porta el seu nom.





JOAN GARCÍA JUNCEDA i SUPERVIA (Barcelona, 1881 - Blanes, 1948) fou dibuixant i il·lustrador, un dels caricaturistes catalans més importants de la primera meitat del segle XX. D’origen asturià per via paterna, va col·laborar en un munt de publicacions, entre les quals destaquen ¡Cu-Cut!, Papitu, Picarol i sobretot En Patufet.

Il·lustrà també les Historietes Exemplars d’en Josep Maria Folch i Torres, publicades per primera vegada a la revista L’Esquitx. Altres importants obres infantils i juvenils, inclouen el Bon Seny, una recopilació de lliçons morals catalanes ancestrals feta per Josep Abril i Virgili (1869-1918). Bon Seny conté aforismes, faules, així com exemples d’humor local (acudits) basats en valors cristians tradicionals catalans, el famós «seny». Editat en català abans de la Guerra Civil, el Bon Seny va ser un llibre difícil de trobar a l’època del franquisme. Se’n va fer una reedició limitada l’any 1959, quan les publicacions catalanes estaven severament restringides. Llavors, per unes dècades, es va convertir en un article de col·lecció rar, però ha estat reeditat per una editorial catòlica a Barcelona nou anys després de la mort del dictador.





