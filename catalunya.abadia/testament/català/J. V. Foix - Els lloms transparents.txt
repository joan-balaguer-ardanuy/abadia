Selecció d’articles publicats a la premsa als anys trenta, en tres apartats: «La ciutat de l’esperit» (sobre cultura i societat), «Ètica i política» i «Ésser lleials» (sobre Catalunya). La selecció, feta pel mateix autor, només presenta textos que conserven plena actualitat.





J. V. Foix





Els lloms transparents




ePUB v0.9

BreivaX 8.10.22





Títol original: Els lloms transparents

J. V. Foix, 1969

Disseny de la portada: Jordi Romero, 2018

Edició digital: BreivaX (v0.9)

ePUBCat base r1.3





PRÒLEG DE GABRIEL FERRATER



1


Carles Riba va observar una vegada que «a Catalunya les generacions literàries se succeeixen i es gasten molt de pressa». És clar que això no és sinó una manera irònica de dir que a la Catalunya moderna no hi ha hagut encara generacions literàries. D’una banda, mal n’hi podria haver gaires, en una història tan curta. Verdaguer i Maragall es portaven quinze anys, Josep Carner i Joan Oliver se’n porten també quinze. Ni les millors màquines de tallar pernil cronològic no sabrien com subdividir unes llesques de temps tan primes. Però la frase de Riba s’esmola sobretot per una altra banda, per allà on insinua com els literats catalans han anat, successivament, batejant de «generació» una sola persona, l’home que a cada moment els ha fascinat més i els ha fet l’efecte que modificava el panorama. Així hem vist com, d’una manera absurda, Maragall, Ors, Carner, el mateix Riba, d’altres de posteriors, tots han representat «generacions». I és clar que un pes així els ha aixafat tots molt de pressa, i no se n’han tornat a aixecar fins que han deixat d’ésser «generacions», fins que non hanno più avuto il grido: ara que Carner, per exemple, no respon sinó per ell mateix, tothom torna a veure amb evidència que és un gran poeta. I que consti que aquests períodes d’aixafament dels escriptors «generacionals» no els vull pas carregar només al compte del famós ressentiment català. Això també ha jugat, no cal dir-ho. Però hi ha abans un fet obvi i del tot natural, quasi diria biològic: que en una literatura tan poc poblada com la catalana, quan la gent jove es dóna a llegir un escriptor en fa un abús, i passats uns quants anys els ve la basca davant d’una menja que han remugat tant. Jo recordo com vaig estar ben bé deu anys sense poder llegir res de Riba, simplement perquè l’havia llegit massa quan era massa jove. Un dia ens baixa a tots la rierada del fàstic per la pròpia joventut, i s’endú tot allò que ens hi havia acompanyat: els amics, els pobles i els llibres. (Si se’n vol un exemple de fora, només cal mesurar la quantitat d’àcids que van segregar les recensions dels darrers llibres de T. S. Eliot, un escriptor «generacional» per excel·lència, i no sé pas si tinc dret a afegir que per vocació.)

Tot això ve a dir només que, si es compara el curs de la fama dels sis o set escriptors catalans moderns de primer ordre, segurament que cal decidir que el de J. V. Foix ha estat el més satisfactori. Ningú no el va manipular per fer-ne una «generació» quan encara no tenia quaranta anys. Va passar molt de temps amagat. No precisament ignorat, però encobert sota la noció del «superrealisme», noció que als ulls de la gent d’aquí sempre ha figurat moltes més espessors de boira que no li’n pertoquen de natural. No fa encara vint anys que va començar a tenir un nombre apreciable de lectors més joves que ell, i per sort eren força més joves, amb prou diferència d’edat perquè no poguessin pensar a prendre-se’l per empresari d’ells mateixos (al capdavall, la transformació d’un escriptor en «generació» es redueix a això). I fins l’any 64, quan van sortir les Obres poètiques, no es va començar a aixecar dels tiratges de dos-cents o tres-cents exemplars, tiratges equivalents a la clandestinitat.

Ara que aquella situació ha quedat enrere, i que tothom veu que, si es dibuixen, les línies de força del nostre camp literari, Foix n’és un dels pocs focus d’irradiació, és curiós de pensar per quines raons les coses van anar així. En bona part, òbviament, hi va jugar l’admirable discreció del mateix Foix. Recordo la meva sorpresa quan Riba em va contar que, en una determinada època de la Revista de Catalunya, era Foix qui la portava pràcticament tot sol: perquè no s’hi troba ni una pàgina signada de Foix, encara que n’hi ha que, un cop advertits, veiem que és evident que són escrites d’ell. Foix ha estat el primer a no manipular-se ell mateix a fi d’establir-se en l’estat d’institució: i no cal pas que especulem sobre si això ha resultat més d’una actitud moral, o bé del simple sentit comú, que a tots ens hauria de dir (però són tants que es fan el sord!) que d’ésser una institució no paga la pena. L’interessant, però, és de passar a un ordre de coses més profund, i d’examinar de quines tècniques s’ha valgut en realitat Foix per retardar brillantment l’esclat de la seva fama.

Potser la primera observació que s’imposa és la de la diversitat d’estils dins de l’obra de Foix, l’enorme diferència de formes entre certs llibres seus i d’altres, o fins entre certs poemes i d’altres dins d’un mateix llibre. Que un autor sigui divers irrita particularment el crític, perquè li esbarria les cartes del seu joc, i encara ara surten a cada pas crítics que ho voldrien fer pagar car al mateix Shakespeare. Després de Gertrudis i de KRTU, Foix tenia l’obligació de continuar fent superrealisme: per molt boirós que allò es veiés, en tot cas ja sabíem si fa no fa el color d’aquella boira. Però quan va publicar Sol, i de dol! Quina insolència: un llibre de sonets, i encara de sonets que no es podien qualificar sinó de prepetrarquistes, un llibre tan «culturalista» que no porta pas menys de quinze epígrafs, d’autors el més modern dels quals és Roïç de Corella. I després vam anar de mal a pitjor: ningú no sap encara ben bé si Les irreals omegues és un llibre postsuperrealista o, per dir-ho així, pre-hitita, i cada llibre nou ha encès noves possibilitats de varietat. Parlant, però, seriosament, no és pas la diversitat en ella mateixa que té interès o, si es vol, gravetat: la cosa forta és que la diversitat és un símptoma de llibertat. A la nostra època d’escriptors obsedits per neurosi o simplement per mania, i doncs reclosos dins d’una monòtona agorafòbia, la diversitat estilística de Foix és l’indici d’allò que més el separa del to mitjà de la poesia que ara es fa: l’indici que ell se situa a distància de les seves formes i dels seus estils, que és lliure d’adoptar-los o de rebutjar-los, i de combinar-los amb premeditació i fins amb malícia. Escrivint, Foix no «se cerca ell mateix», com diuen: al contrari, parteix d’ell mateix com d’un donat real, d’allò que ell és ja quan es posa a escriure, i cerca de crear un organisme expressiu rotund, amb un màxim de precisió i de suggestivitat. El resultat, una mica paradoxal a primera vista, és que els estils de Foix, enormement originals i fins idiosincràtics, són, però, del tot carents d’intimitat. I si no són de cap manera buits o frívols, merament hedonístics (com tants d’aquells que pels volts del 1920 o del 1930 feien la cort al fantasma de la «poesia pura»), és perquè el contingut que expressen és valuós, i que només aquella mena d’estils podia expressar-lo. La paradoxa aparent és aquesta: que per dir allò que sap d’ell mateix, a Foix li cal buidar d’intimitat les seves formes.

L’argument essencial de l’obra de Foix, en efecte, és la descripció d’una crisi de la personalitat, o més precisament d’una crisi de la idea de la personalitat. Les construccions de filosofia de la història no són pas el meu ofici, però em penso que es veu prou clar que al llarg d’uns quants segles que, en l’ordre literari, culminen en la poesia romàntica i en la novel·la del XIX, es va anar constituint i enriquint la noció que una persona és un caràcter, un teixit únic de trets irrenunciables, definits sense revocació a través de la peripècia biogràfica. És a partir d’aquesta idea del caràcter que l’egoisme estilístic, la creació per cada escriptor d’una forma pròpia, íntima i (justament) característica, es fa un imperatiu estètic. Doncs bé: l’experiència de Foix es tradueix, no potser encara en una afirmació plena de la nul·litat del caràcter, però en tot cas en una mena de dubte metòdic quant a la seva posició, quant a la possibilitat que un home s’identifiqui amb un caràcter i s’hi reconegui. El sentiment bàsic de Foix és, podríem dir, que l’individu és un col·lectiu, i això en dos sentits: d’una banda, qualsevol experiència d’una persona és sempre una experiència de moltes altres, i d’altra banda un home és una mena d’agrupament combinatori, un agregat d’elements que es troben dispersos per molts altres homes. Una vegada em deia: «Sempre que escric jo, vull dir nosaltres». Noti’s que això no té gran cosa a veure amb l’experiència al·lucinatòria que Rimbaud va formular amb el seu famós «Je est un autre». És una observació empírica del tot raonable, i posat a trobar-li precedents el més clar que se m’acut és el pensament de Wilhelm von Humboldt, que va arribar a la lingüística perquè va comprendre que el llenguatge és el domini on millor s’observa com cadascun de nosaltres, per manifestar allò que li és més personal, usa elements cap dels quals no ha estat creat per ell mateix. L’obra poètica de Foix és, doncs, un recompte dels fils impersonals amb què és teixida una persona, i de les maneres, divertides de tant com són fortuïtes o angoixoses de tant com són embullades, com aquests fils es creuen. És per això que, un moment, Foix es va poder sentir molt proper a l’estil imaginatiu del superrealisme, en primer lloc perquè aquest sacsejava amb violència les connexions admeses entre els elements de la persona, i obria la llibertat de coordinar-les da capo sense prejudicis o sense il·lusions, i en segon lloc pel seu entroncament amb la psicoanàlisi, que no cal dir que ha estat el més gran corrosiu de la idea de la personalitat. No és pas, però, que Foix hagi abundat massa en l’explotació literària de les idees de Freud: més aviat s’ha volgut girar cap a formes de cultura anteriors a la formació de la idea del caràcter personal, i usar-les per expressar la seva experiència posterior a la fe en aquella noció. D’aquí procedeixen el seu popularisme, que és un recurs molt conscient a la perdurable «subhistòria» en el sentit d’Unamuno, i el seu medievalisme. D’altra banda, els poemes de Foix usen, amb una freqüència més gran que no és normal en poesia, conceptes filosòfics, o si més no conceptes molt elaborats prèviament dins d’ideologies, perquè s’adona que els components ideològics d’una persona són precisament els menys personals, aquells que d’una manera més definida reapareixen a d’altres persones. D’aquí ve que Foix ha pogut escriure molts poemes sobre temes religiosos o metafísics o polítics, fent-se del tot evasiu quant a la justesa objectiva de cada actitud, sense adherir-se ni rebutjar: cosa que enfonsa la crítica en curioses perplexitats. No és pas que Foix no es prengui seriosament aquells temes: però els agafa tal com li vénen donats, sense modificar-los emotivament ni provar d’obtenir-ne una composició d’intimitat. És l’ús que feia de la filosofia un poeta medieval, i és directament oposat al d’un romàntic. N’és un exemple clar el sonet següent, que afirma l’«eleatisme» de la ment i renuncia, amb una resignació irònica, a l’«heraclitisme» dels sentits:



Amb ulls carnals opòs núvols i mars

I n’hec l’encís que em treu de tants de llots,

I de l’advers renasc. I amb tants de brots,

Aigua i clarors, i el fosc i el roig de l’arç,



Faig l’U divers i múltiples les arts.

Però la ment no cobeja els bells mots:

De cadascú què sap? Presa de tots,

Ignora el joc dels meus deliquis cars.



Tants de glans, doncs, i un sol Gla i del vinyet

Un Cep etern; i ni boira ni fred

Foren ni són! Això em fa el viure esquiu.



Sóc, doncs, Adam; i ets Eva! I tenim set,

I allò que olor i palp qui sap si viu,

I ens banyarem tot temps al mateix riu.



Que aquest sentiment de despersonalització no el va pas assumir Foix sense dificultats ni conflictes, ho declaren, sense comptar l’obra poètica mateixa, «Algunes reflexions sobre la pròpia literatura» de 1929 (recollides a KRTU), un dels poquíssims textos on Foix s’ha comentat ell mateix. És un text molt curiós, on, entre passatges que accepten amb una mica d’ingenuïtat el vocabulari d’injúries amb què el superrealisme realitzava la seva crítica, n’hi ha d’altres que tradueixen amb lucidesa una experiència moral molt directa. Si explico el fet que jo sigui escriptor, diu Foix, «em cal partir de les hores de vida més intenses de la meva adolescència, en la qual jo m’havia promès que la meva mà no signaria mai el meu nom, que seria inexorable en la realització de la meva personalitat, la qual aspirava a projectar, desmaterialitzada, com una ombra breu que llisqués damunt la mar, perceptible tot just un moment pels peixos […]. En trair, ja més gran, aquesta aspiració […] en estabilitzar les quatre consonants i les dues vocals del meu fals pseudònim; en estereotipar-lo correctament, he mesurat la meva immodèstia i he acceptat de llançar-me a l’abisme que la meva ambició juvenil aspirava a saltar en un silenciós cop d’ala. —Per a mi, doncs, la meva producció literària és un clam de vençut, un fenomen de dissociació espiritual similar al que els homes de ciència assenyalen com a conseqüència de la mort d’un organisme, amb els seus desdoblaments, dispersió total i, àdhuc, destrucció. Tota? —Els tres-cents poemes en prosa que he escrit em sembla just de resumir-los en tres grups: el que integren aquells escrits que millor representen el “retrocés” (refoulement) d’aquella ambició inicial: les imatges incertes, dubtoses, que juguen dins el poema resolt segons unes normes molt estrictes, són un reflex precís d’una inclinació violenta per totes les formes de l’imperialisme moral i físic. En llur realització, el clàssic fenomen d’alliberament intel·lectual per l’obra d’art es produeix a la inversa: cada poema nou és un nou element d’intoxicació que reclama d’altres poemes amb imperiosa exigència. És un món clos que em reté pel seu exotisme irreal i del qual resto, per molt de temps, presoner. […] Sento que la manca d’espai no em permeti de situar l’aspecte que represento dintre les lletres catalanes, en el camp social. Em complac a dir, però, que crec que la posició d’alguns dels nostres és lleial. Aquest “retrocés” d’ambició individual no és sinó una conseqüència del retrocés d’una ambició col·lectiva. Dins aquesta vasta cambra dels mals endreços, on molts de nosaltres hem de viure, no és estrany que el “desordre” sigui, encara, l’únic ordre possible».

L’interessant d’aquest text és, abans que res, que el poeta hagi concebut la realització de la personalitat en forma d’acció, i que doncs atribueixi als poemes un valor substitutiu. És interessant, perquè d’aquest caràcter d’«acció reprimida» es deriven molt marcadament els trets que defineixen l’estil de Foix. A través de tota la diversitat dels seus modes, en efecte, és sempre un estil que en podríem dir gesticulatori, fet de moviments dramàtics i patètics i de brusques ruptures del ritme emotiu. Un gran nombre dels poemes de Foix, en vers o en prosa, es construeix amb formes gramaticals imperatives (imperatius pròpiament dits, o futurs del mateix valor) o optatives (infinitius o subjuntius, sovint reforçats amb interjeccions): aproximadament una quarta part dels sonets de Sol, i de dol presenta aquest tret d’estil. Un altre procediment d’un efecte anàleg és la inserció d’expletius o de membres de frase parentètics, amb què el poeta comenta o orienta el seu propi discurs, el qualifica o el reforça, tal com fem sovint en el discurs parlat:



De dalt del cel, tan alt, com ho diràs,

Quan fulla el son entre aigües i joncars…



En aquest exemple, encara, en el membre parentètic el poeta es parla a ell mateix en segona persona, preferint aquesta forma a la impersonalitat de l’infinitiu, molt més freqüent a la llengua escrita. És un altre tret familiar dels seus poemes, i podríem dir que Foix es parla a si mateix, desdoblant-se, quan no té ningú amb qui parlar. Però a la majoria dels poemes troba la manera de construir-se un interlocutor, singular o plural, o si més no un personatge de qui parlar. Una de les proses de L’estrella d’En Perris, per exemple, comença: «La meva amiga forastera creu que a la vila on visc hom camina a poc a poc del matí al vespre…» —i allò que segueix és merament una descripció de la vila: l’«amiga forastera» ha estat introduïda a fi que la descripció agafi dramatisme, que depengui d’una impressió personal, discutible i inestable. En resulta l’incomptable nombre de personatges que apareixen a l’obra de Foix, extraordinari en un poeta bàsicament líric. Recordada en conjunt, aquesta obra sembla una vall de Josafat, pobladíssima naturalment, i tota avalotada: «Deixeu-me sol, que só molts, i fressejo…», diu un poema. Els personatges són dibuixats amb una grandíssima precisió individual, però només dibuixats, captats visualment, des de fora i gairebé mai determinats com a caràcters: molt sovint se’ls designa genèricament, per l’edat o el sexe o l’ofici. A l’extraordinària sèrie de sonets que compon les seccions quarta i cinquena de Sol, i de dol (i el fet que no sembla pas que ningú s’hagi fixat gaire en aquesta sèrie deixa, per dir-ho eufemísticament, perplex), tot això s’acumula fins a produir un efecte d’exhilaració frenètica:



Fugiré carrer enllà, o-í! Finestra:

Darrere teu veig l’home geperut;

A casa tinc un maniquí forçut

Que amb mig HP només, pica amb la destra.



Geperut!, Geperut!: Vaig a la platja,

l’hora és ardent i: trenta-dos genolls,

I els mamellons i setze llavis folls…

La Madroneta es despulla al garatge.



O-í! Gep i gepó i gepic, o-í!

Duu el mallot blau i es pinta de carmí

El sotaaixella. Tanca la finestra!



Tanca el bagul!, desa-hi els peus, babau;

D’anques de iode i de gelats, assau.

Amb mig HP, o-í, pica amb la destra.



Però els poemes de Foix no solament s’omplen de personatges, sinó que la majoria se situen en algun indret molt precisament individualitzat. El sistema local de Foix és vast, i comprèn des d’«Havanes» fins a «Guinees», però els raigs de les seves rodes es projecten centralment des de dos botons: els racons del Sarrià on el poeta hiverna, i les platges catalanes on estiueja. En canvi, són relativament escasses les determinacions històriques (amb una excepció important que més endavant he d’indicar), i no és pas casualitat: la història, i fins la biografia, són en certa manera estrangeres a la ment de Foix, que sent el temps com una successió discontínua d’instants l’ésser dels quals és la intensitat que poden tenir precisament en tant que instants, més que no pas el fluir de motivacions i de conseqüències que representen per qui els viu. Només una estructura temporal és molt ferma i és molt present a l’obra de Foix: la de les edats de l’home, del seu encaminament des de la infància cap a la vellesa, travessant per «l’indòcil minut» solar de la joventut. Els instants vívids componen l’«immutable present», on se situa el poeta, però no es pot evitar que entre tots tracin un rumb, i precisament cap a la desil·lusió. Un dels temes recurrents de Foix és la burla del «sentimentalisme» que tapa a la gent la visió de les limitacions de tot àmbit humà, i els aboca a la irrealitat. Molts poemes seus consideren la situació del poeta dins d’una comunitat on la poesia s’ha fet estranya, i capgiren la descripció que s’acostuma a fer d’aquesta situació: el poeta és el conservador del realisme, l’home capaç de formar-se una imatge precisa i vivaç del món, sense endormiscar-se en la vaguetat. I alguns d’aquests poemes s’encaren amb ira amb l’Espanya, i particularment amb la Catalunya, on Foix viu i on realitza els seus «gestos» poemàtics, car ell pensa que al seu país la vaguetat prospera amb una exuberància alarmant (es conta que una vegada va dir en una conferència: «En aquest país no he conegut mai sinó un sol home que no fos superrealista, i aquest home sóc jo»). Aquesta és l’arrel, la motivació darrera i ètica, de la precisió i la localització dels seus poemes, vers on convergeixen tots els seus procediments estilístics. Tot saber és per a Foix un saber concret, de llocs i de camins: ell és d’«aquells que volen saber qui són, on són i per què hi són, i per on s’hi arriba» (apuntació de dietari, de 1912). I aquesta mateixa és l’arrel de l’extrema evidència amb què aquells procediments estilístics es descobreixen, de la claredat ostentosa amb què Foix els il·lumina, i la inflexibilitat «manierista» amb què els desplega: la seva poesia es proposa, abans que res, com l’exercici d’una competència, d’un saber d’ofici, en contrast amb l’escassa qualificació professional de la poesia catalana moderna.





2


M’ha semblat convenient de dedicar aquest pròleg a rememorar, si més no en forma d’un esbós molt genèric, com és l’obra poètica de Foix, justament perquè el present llibre no en forma part. El que se’ns ofereix aquí és un recull d’articles de diari, publicats primerament a La Publicitat, entre el 1931 i el 1936, i són articles de comentari a les actualitats més immediates, les polítiques en primer lloc. Fins al 1936, Foix va tenir prop de vint anys d’una enorme activitat de publicista: va fundar i va dirigir revistes, va portar la pàgina de les lletres i les arts de La Publicitat, i va escampar per cent indrets (car, recordada ara, sembla inconcebible l’espontània vitalitat demogràfica de la premsa hispànica de l’avantguerra) tot d’articles i de notes, la majoria anònims o pseudònims. I també va publicar ja un llibre de comentari polític: la Revolució catalanista, de 1934, en col·laboració amb Josep Carbonell. No sembla pas massa aventurat de pensar que tota aquella activitat era un primer nivell substitutiu de l’acció real, una forma primària de la compensació de la repressió, i que doncs en una bona mesura treia urgència al pas fins al nivell substitutiu secundari, de gestació molt més dolorosa: el de l’obra pròpiament poètica. I si, com és just, és aquesta la que ens interessa en primer lloc, potser tendirem a pensar que el fet que a partir d’un notable any se li imposés a Foix la cessació de l’obra de publicista ens ha estat un guany. Cal no simplificar massa, de tota manera: quasi tot Sol, i de dol és una obra de joventut, i dels tretze poemes de Les irreals omegues només tres són posteriors a l’estiu del 36 (el poema que clou el llibre no porta cap data, però les seves imatges són tan òbviament connexes amb les del començament de L’âge d’or, el film de Luis Buñuel, que es data tot sol —encara que no sé en quin sentit va anar la circulació).

No cal dir que no em posaré pas, ara i aquí, a explicar i anotar el contingut del present llibre. Si el llibre no es fes entendre ben bé tot sol, ja ni el propi Foix (que si té alguna qualitat abans que tota altra, és la lucidesa) no l’hauria ofert a cap editor. Però per si, com em temo que és de témer, a algú li vingués ara de nou de descobrir que Foix és molt ben dotat per mirar amb ulls límpids les realitats que podríem dir-ne públiques, em permetré de fer notar que aquest do ja es revela d’una manera esclatant a les obres poètiques. Concretament, voldria dirigir l’atenció cap als tres poemes més recents de Les irreals omegues: els que van numerats I, IX i VI, i datats respectivament de setembre 1936, de 1939 i de 1944-1948. Són la gran excepció a què em referia abans, quan deia que en general la determinació històrica és secundària a l’obra de Foix. (En rigor, caldria completar el grup afegint-hi tres o quatre poemes d’On he deixat les claus…, sobretot els numerats I i VI —però ara no faig inventaris exhaustius.) Entengui’s que ara parlo de determinació històrica en un sentit una mica més complex que el de la mera posició cronològica ben definida: la capacitat de reaccionar molt vivament davant la incitació de l’instant, i de diferenciar molt bé un instant d’un altre, Foix l’ha tinguda sempre en un grau extrem, i el present llibre n’és una prova més que sobrera. Però em penso que no és pas fer massa metafísica de dir que el talent a caracteritzar moments (el period sense que tant fascina els anglesos) no és encara veure’ls històricament, fluint connexos l’un de l’altre, ric cadascun de l’experiència dels anteriors. Doncs bé: aquells tres poemes sí que realitzen una cadena de connexió així, enclouen una autèntica interpretació (imaginativa més que no pas intel·lectual, no cal dir-ho) d’un cert complex de fets que tots nosaltres sabem quin és. Al poema I, són meravelloses les imatges que reflecteixen l’erupció d’insensatesa amb què tot va començar (el geni de Foix per a la vituperació lírica és admirable, i és una de les coses que fan més inesgotablement divertida la lectura dels seus poemes):



En murs de nit calqueu testa i segell

I amb daus plomats, en bars sense sortida,

Jugueu, amb urc, en taulers invisibles,

Muntanya i cos, dofí, arbre i ocell!



Al poema de 1939, la lava de l’erupció ja s’ha refredat, i la insensatesa ha quedat solidificada —o si més no quallada en una gelatina més nauseabunda perquè encara fremeix de males raons:



No sou —sou tants!— i la veu us retorna

En únic so, i tremoleu de por

Quan l’altra veu, que les ones modulen

I els rocs eterns, invoca solituds.



(L’«altra veu», no cal dir-ho, és la del poeta: és en aquests poemes que Foix es va inventar una mena de to irònicament energumènic, que li permet de llançar encertades pedres de veritats amb mandrons de fantasia.)

El poema de 1944-1948 és el més complex dels tres (i jo diria que, junt amb el poema darrer d’Onze Nadals i un Cap d’Any, és una de les dues obres mestres dins d’un dels registres de Foix: el dels poemes llargs i d’estructura narrativa). El tema n’és el del reemplaçament d’una vella classe possessora, paternalista i ja calmada per dir-ho així (encara que Foix no se n’ha fet mai cap idea idíl·lica), per una nova classe agressiva i disruptiva, que comença per engegar els desposseïts de sempre als quatre punts cardinals de l’emigració:



…O, de puigsmals a puigsmals anacrònics,

Veure passar damunt acers eteris

Els trens de foc, amb rabassa i remences

Fendint, gebrats, la fressa dels silencis (…)



És una història que tots ens sabem de memòria, però calia que almenys un poeta català fos capaç de contar-la amb geni. Foix n’ha estat, i ja fa vint anys que la va contar. Ningú, doncs, no s’ha de creure ara amb dret a felicitar el poeta perquè, per fi, publica un llibre on parla sense embuts de coses tangibles. D’embuts, ell no n’ha fet mai: en feien, si de cas, els lectors.





NOTA A LA PRIMERA EDICIÓ


Presentem en aquest volum una tria —una mostra—, no pas gaire atapeïda, d’escrits de J. V. Foix apareguts entre els anys 1931 i 1936 inclusivament al diari català La Publicitat, del qual el nostre autor era director literari. Són articles més aviat curts i comentaris breus però redactats en calent a la mateixa redacció del diari, a darrera hora de la tarda o a primeres hores de la matinada. No tots apareixien firmats, ni, com era freqüent, no els seguien sempre les inicials; destinats alguns d’aquests escrits a primera plana, més d’un cop hi feien, anònimament, d’editorial.

L’interès d’aquests escrits és que tot documentant-nos sobre les preocupacions polítiques, morals i socials d’alguns escriptors militants, ara fa més de trenta-cinc anys, no han perdut gens d’interès i alguns d’ells, pel to i per l’esperit, són o tenen aparença d’actuals. No són pas l’expressió de cap criteri de partit, de consignes de grup o de dèries d’escola literària sinó de les opinions manifestades, ací i allà, per alguns escriptors assenyalats d’aquells anys, interessats i potser compromesos voluntàriament a fer destacar les motivacions ètiques que ennoblien les reivindicacions nacionalitàries immediates a la pau de 1918, llur federalisme bàsic i llur europeisme radical.

El títol Els lloms transparents —que era el d’una de les seccions de la plana literària de La Publicitat redactada per J. V. Foix— fa plàstic el criteri del nostre escriptor, que creu útil de valer-se dels parers més conspicus, exposats en llibres, fascicles, revistes i diaris d’aquells anys i de darrera hora, per a fer conèixer els propis amb els seus dubtes, i fins i tot amb les seves possibles contradiccions.



[1969]





ELS LLOMS TRANSPARENTS





En aquell temps que Roma senyorejava tot lo món, amaven los romans comuna utilitat, e per ço Roma havia vertut com senyorejava tot lo món lo qual posseí longament per ço com comuna utilitat amaven. E tantost com aquella comunitat fo divisa, e los romans amaren específica utilitat, en així que cascú amà més bé propi que comú, adoncs Roma perdé la vertut e fo en declinament. Ah, com eren aquells cèsars e romans nobles de coratge e com havien nobles combetedors dementre que comuna utilitat amaven! Ah, com són dignes d’ésser lloats en quant comuna utilitat amaven!



RAMON LLULL

(Libre de Santa Maria)





I

LA CIUTAT DE L’ESPERIT





LA CIUTAT DE L’ESPERIT


Els qui en 1914-1918 van ésser convençuts —i vençuts— pels creients en Europa (en una realitat europea, en una possible justícia europea d’obertura universal, en un dret europeu), no han cedit pas voluntàriament a la pressió dels qui a partir de les acaballes de la guerra han pretès de fer-nos renunciar a la nostra creença. Tots i cadascú de nosaltres, adolescents i homes fets, combatents i espectadors, vam creure en l’adveniment d’una força nova: el Dret. Una generació, la dels mobilitzats per alguna de les nacions en pugna i els idealistes dels països neutrals, es va formar, o va créixer, espiritualment, sota el signe d’una mateixa fe. El Dret, absolut i immutable, és la força mateixa, i l’única. No calen pas exemples antics ni imatges novelles per a comprendre el que han sofert moralment —gosaríem escriure «físicament»— els qui, a partir de 1919, han romàs fidels a aquesta convicció. (Coneixem els arguments dels trànsfugues: llur adhesió a la causa tan humana —i universal— del Dret va ésser provisional. No era en ells cap creença, sinó una opinió. D’ací llur incertitud. O llur imperícia.)

Pertanyem a la lleva jovenívola que va compartir amb més zel la certesa, escampada pels majors com una bona nova, que una política humana substituiria, de l’armistici ençà, la política imperiosa dels vells conglomerats. Vam creure que el fi ja no seria justificat mai més pels mitjans i que només la Llei o la Idea regirien, perdoneu la trivialitat, homes i pobles. Vam creure en una Europa regenerada pel contacte dels esperits, la comunitat de drets i de deures, i federada. Comptàvem, zelosos, amb la lleialtat. La preeminència de l’esperit era, per a molts de nosaltres, una possibilitat. La Ciutat de l’Esperit, universal, una fita.

En setze anys, però, la desviació, o desviacions —¿les desercions?— han estat prou importants perquè les darreres lleves ignoressin els motius de la nostra presa d’actitud. Hem estat prou conseqüents amb la nostra dèria de coneixença per a suspendre provisionalment el judici i acceptar, també provisionalment, punts de vista nous, alguns dels quals eren de franca ofensiva als nostres principis. Hem intentat d’oposar un dret al Dret, una llei a la Llei, un ordre a l’Ordre. Hem, perdoneu encara el mot, bifurcat.

¿És permès, és lícit (és moralment possible), persistir? ¿No seria una atzagaiada perseverar? Avui mateix llegíem: «Una raó raonable ens aconsella de deixar dormir algun temps, a França, la noció de llibertat» (Jacques de Lacretelle a Les Nouvelles Littéraires). No pas la pràctica temporal, ni la idea, sinó la noció, i, insensats, l’adhesió de l’esperit a la més alta de les seves adquisicions. I això, Déu meu!, per a evitar la propagació de certs crancs —segons el diagnòstic de Lacretelle— que són la ruïna dels interessos de la col·lectivitat. (Llegiu de les col·lectivitats constituïdes, les quals són, des del punt de vista europeu, càncers crònics.)

Per a mantenir el seu ordre Lacretelle voldria ofegar la veu de l’Esperit. Encara, diu si fa no fa, que l’Eslovènia hagi de gemegar amb els grillons posats. Lacretelle desconeix per ventura quina és, doncs, la causa del desordre i que la civilització europea, per la qual tem, parla precisament la llengua dels eslovens.

L’escriptor francès s’esforça a oblidar que fins i tot en el governament dels homes la veritat, la justícia i la llibertat, són —principis, normes o virtuts— intangibles. La Ciutat no ombreja prostíbuls.



(6-XI-1934)





INTEL·LECTUALS?


En un dels paràgrafs del discurs que Prudenci Bertrana va llegir diumenge en ocasió de l’homenatge que li van dedicar els seus admiradors, diu l’il·lustre novel·lista: «Jo em guardaré, com d’escaldar-me, de demanar un lloc entre els intel·lectuals. Hauria de saber massa coses, de sostenir massa discussions, d’adular i de suportar que m’adulessin».

No dubtem a creure que hi ha una error de transcripció. Allà on diu intel·lectuals havia de dir «intel·lectuals» (entre cometes) o intel·lectuals (en cursiva). El copista o el linotipista, oblidosos o enfeinats, no van distingir el matís essencial que separa l’intel·lectual genèric de l’estol d’escriptors àvids de popularitat o de riquesa que perden la independència espiritual per un aplaudiment de la multitud escaldufada o per la servitud al «senyor», o al diner. És cert que, per una corrupció del seu significat, a molts d’escriptors que no són més que servidors o serfs de l’opinió o del diner (empresa industrial o empresa editorial, «diari, revista, llibres») els anomenen intel·lectuals. Llur tasca precisa, però, és d’estendre, als peus de les potències adverses de l’esperit, la intel·ligència i l’enteniment com una catifa, per a envilir-los. Aquesta certesa, però, no és prou per a justificar l’accepció popular del mot «intel·lectual». Al contrari: ens sotmet al deure de reivindicar-ne l’accepció original, única vàlida per a aquells qui quan escriuen s’esforcen per donar als mots llur justa valor o, com deia darrerament Rauh, escriuen —tant ha davallat la funció de la intel·ligència en el temps d’ara!— «per retornar als mots llur significat original».

Hi ha una incompatibilitat radical entre la intel·ligència i l’adulació, entre l’intel·lectual (que no coneix d’altra servitud que la de la intel·ligència) i l’adulador. Intel·lectual no vol pas dir «home de lletres», o «literat», o «escriptor», o «publicista». L’intel·lectual és l’home lliure (lliure en funció de l’esperit) que posa la seva ambició, que subordina la seva activitat mental, que condiciona les seves comoditats materials a la coneixença del ver. L’intel·lectual és l’ambiciós, d’una ambició total, de coneixença. (No ens interessa ara de distingir si a aquesta intel·ligència hi arriba, o s’esforça per arribar-hi, per la raó com Spinoza o pel cor com Pascal, per la dialèctica com Hegel o per l’amor com Llull.) Els uns i els altres són, al nostre entendre, intel·lectuals. Llur vida crema per «la intel·ligència de la mateixa vida», per la descoberta de la veritat. Llur única ambició és «comprendre». Llur talent no és cotitzable. Amb pa i aigua viuen, si cal, aquells als quals ha estat negada l’opulència en les més incòmodes contrades. Llur llibertat és efectiva. No són indigents, ans bé «alliberats de fretura». La insolent indolència de Diògenes, la divina follia de Llull, la caritat de sant Francesc no sotraguegen aquests «intel·lectuals» fàcils a l’afalac i a les recompenses immediates.

Tot escriptor que cedeix a les ofertes especulatives dels financers o a les moixaines del poderós lloga el seu talent perquè aquells el depreciïn. Tot enfaristolant-se, s’enganya. En jugar-se la llibertat que fecunda, es juga la funció d’intel·lectual, d’amorós de la Veritat. No hi ha intel·ligència sense independència, no hi ha intel·lectual sense dependència del ver. Per ell es juga el sou i el bou, diguin el que vulguin els filosofastres.

Fa anys que corre la veu que l’escriptor ha perdut la seva reputació; que el dramaturg, el novel·lista, el periodista són difamats per llur condició mateixa d’escriptors. És que només són escriptors. Com el fuster, el paleta, el manyà, el xofer o l’advocat, lloguen llur habilitat professional a benefici del qui paga (editor?, polític?, partit?, sindicat?). Tant se val. A benefici de l’opinió (burgesa?, socialista?, femenina?, proletària?). Què hi fa! Quan endeguen el flam de llur esperit per escalfar els peus d’altri, quan la veritat és per a ells la vanitat, la influència o el diner, han arriscat ja, amb perill de mort, la pròpia llibertat, han deixat d’ésser intel·lectuals.

L’intel·lectual no ha adulat mai: Sòcrates, Spinoza, Pascal. I entre aquests tres intel·lectuals tipus, una augusta llista de savis que han begut, cadascun a la seva manera, la cicuta abans d’ésser infidels a llur causa que és la de la intel·ligència, la de la recerca de la veritat. (Entre ells, els poetes, mísers o arrauxats, però fidels.)

Quan En Bertrana es va referir diumenge als intel·lectuals emprava aquest mot com a sinònim d’escriptor que ha cedit la seva llibertat. Els texts transcriuen, encara, el to de veu. En llegir-los hem evocat la figura d’aquells qui s’anomenen ells mateixos «intel·lectuals», quan llur funció estricta és d’entelar-se el monocle per les sales de lenocini o d’envilir la barba tot desempolsant-s’hi el calçat de l’autòcrata.

Crec que per a ésser intel·lectual cal una suma de vots restrictius, prèvia.



(10-III-1932)





PRIMACIA DE L’HOME


En un document recent esmentat i concretat als Meridians assenyalàvem una de les tendències característiques de les joventuts progressistes o innovadores d’avui: contra els nacionalismes expansius, capitalistes o proletaris, oposen l’home, la persona humana i la seva preeminència. Enfront de l’individualisme econòmic, el mite de la producció sense control i la religió del crèdit: el socialisme, el repartiment igualitari del treball quantitatiu, el sindicalisme ordenador, el comunisme antiproductivista. Això en la seva línia general, segons l’expressió corrent. Hi ha, és clar, interpretacions; hi ha també matisos. Però davant la negació de l’individu pels feixistes nacionals i pels proletaris d’Estat, la defensa de l’home i de la seva primacia dins la jerarquia de valors terrenals, encara que sigui expressada per nuclis reduïts d’escriptors i d’universitaris, val la pena d’ésser constatada. Puix que, oh paradoxa!, l’individualisme absolut de la secta literària —que cal no confondre amb el liberalisme polític— havia acorralat l’individu en una cleda sense eixida i l’havia lliurat, per tant, a la voracitat dels monstres que edifica la seva imaginació: Estat, producció il·limitada, classes amb urc de casta, guerra, etc., elevats a la categoria d’absolut metafísic.

Aquesta disconformitat dels partidaris d’un ordre nou amb els mites que distreuen l’home de la seva realitat personal (humana i espiritual) combat per resoldre’s en un compromís: primer, la personalitat espiritual; tot seguit, l’econòmica. D’on, l’individualisme concret en els dominis filosòfic i moral, i el socialisme en el camp estrictament econòmic.

Aquesta primacia de l’home damunt la societat restrictiva, nacional, econòmica o social, té el seu enemic més vital en la guerra. D’aquesta explosió sagnant de seculars instints, n’hem llegit apologies des de tots els camps; n’hem escoltat justificacions de boca dels jerarques de totes les doctrines i de totes les sectes. Al nostre prestatge de llibres de guerra, els arguments que l’afavoreixen es troben sota les signatures personals més diverses: militars, patriotes, biòlegs, teòlegs, metges, esportius, etc. Molts anys ha que tenim la convicció, nosaltres, inclinats a favor de França, que les responsabilitats de la gran guerra van ésser compartides per tots els combatents. (El llibre d’Agathon Les jeunes gens d’aujourd’hui, aparegut abans del 14, és un testimoni no pas menyspreable de l’estat d’esperit d’una part de la joventut francesa. A Alemanya, la bibliografia guerrera, ho sap tothom, passa de fer gruix.)

Fa pocs dies, però, que la Information Économique et Financière va publicar el text que reproduïm a continuació. És una mostra de l’estat d’abjecció a què pot arribar l’home quan honora el més vistent dels mites: l’Econòmic. El text conta les raons que han motivat, durant una de les darreres setmanes, una represa «optimista» de la Borsa de París:

«Potser, en fi, l’afermament de les primeres matèries, és el resultat dels preparatius militars del Japó i d’altres, determinats pels esdeveniments de Manxúria. Amb perill d’ésser esbroncats pels “llamps de pau”, escrivim que una guerra a Manxúria, o àdhuc un desenvolupament important de l’ocupació militar japonesa, arrossegaria sens dubte operacions soviètiques paral·leles, obraria a favor de l’alça de les primeres matèries. A tots els països del món, un exèrcit en campanya constitueix un element important de consum, quasi de malgastament; i, a més d’això, els homes mobilitzats són separats dels treballs productius. Cal, doncs, admetre, tot mantenint-nos en el terreny econòmic, que tot això són factors que, de prendre una real extensió, contribuirien a alleujar els estocs de primeres matèries, a l’alentiment del dumping i a l’augment de la demanda d’un cert material».

Totes les consideracions filosòfiques o morals són inútils davant aquest text, la lectura del qual dirien les nostres mares que «fa escruixir».

La lluita per la primacia de l’home dins un ordre econòmic nou subordinat al benésser del comú no és pas cap fantasia literària, ans una necessitat urgent.



(31-XII-1931)





DE LA INFLUÈNCIA DELS HOMES DE LLETRES


¿Qui no ha retingut de la lectura de Maquiavel aquell paràgraf dels Discorsi que comença així: Nelle repubbliche è questo disordine, di fare poca stima de valentuomini ne’ tempi quieti…? «S’esdevé en els governs populars que, en temps de pau, són desestimats els homes de vàlua. Això fa que aquests s’indignin de dues maneres: per ço com no ocupen el lloc que els escau per llurs mèrits; per ço com veuen que homes indignes són considerats com a llurs iguals i els més insuficients es consideren llurs superiors. Aquest desordre ha causat molta de torbació en les repúbliques, per tal com els ciutadans que immerescudament es veuen menyspreats, en adonar-se que la causa de llur inferioritat es deu als temps fàcils i gens perillosos, s’enginyen a pertorbar-los, i provoquen noves guerres, en perjudici de la República». En un altre paràgraf dels mateixos Discorsi insisteix en la negligència amb què la República té els homes eminents i singulars, i la facilitat amb què els envejosos aspiren a igualar aquests i àdhuc a esdevenir llurs superiors tot ocupant llocs que no els escau, perquè ni llur talent ni llur virtut no són els d’aquells grans homes.

El menyspreu de l’intel·lectual delata no pas únicament l’enveja o el ressentiment ans també l’aversió per la crítica independent. Qui té el poder s’esforça a mantenir-s’hi per diversos mitjans: una burocràcia addicta pot esdevenir una defensa desesperada. Soldats, això és, gent a sou de la potestat, els buròcrates tenen llur tàctica pròpia: anorrear els esperits lliures estratègicament més desemparats; fer camp ras per anivellar els accidents del terreny a llur propi nivell. Puix que per a ells l’home de talent, l’escriptor independent, el disconforme superior és simplement això: un accident fàcilment expugnable.

En alguns països, per exemple França, la llibertat d’expressió ha atès una amplitud (sobretot després de la guerra i des del nostre punt de vista) francament exemplar. Em refereixo exclusivament a la llibertat intel·lectual d’expressió. (Hi va haver l’any passat l’afer Aragón, el resultat final del qual ignoro.) En canvi, les llibertats de manifestació hi són més restringides que a Anglaterra, i darrerament no hi ha hagut cap veu responsable que defensés els empresonats per refús de servei militar, això és, per objecció de consciència. La llibertat d’expressió ha tingut darrerament una atrevida defensa per part d’un escriptor de «dreta» francès: Léon Daudet, l’escridassaire, el qual en la seva crítica literària i en la seva actuació com a membre del jurat del Premi Goncourt ha demostrat una independència vital gens comuna en homes de la seva posició política.

En un article recent, escriu: «Sigui el que sigui l’Estat, ha de procurar conciliar-se els homes de lletres, o almenys deixar-los la lliure expressió de llur parer arriscat, d’oposició, o de revolta, contra la societat o la regla establerta, i això en raó de llur força de pensament o d’expressió. Aquest és el resultat de les meves llargues observacions sobre aquest tema».

Algú observarà que la nostra premsa conservadora defensa tímidament o declaradament d’un temps ençà aquesta llibertat d’expressió. Deixant de banda «la raó de llur força de pensament», hem de convenir que aquesta defensa, de tan interessada, perd la seva eficàcia. No poden adoptar la posició de Daudet perquè llur «liberalisme», de tan encaputxat, ocasional i transitori, és una trista facècia. Daudet, que va imposar Proust, ha ajudat fins al darrer moment Céline. La seva defensa de la lliure expressió és feta des d’una oposició políticament inatacada i sota una República amb prou experiència per a deixar les plomes en llibertat. No propugna, doncs, cap privilegi ni pugna per una llibertat combativa que, en aquests darrers temps, sobretot, és absoluta. La seva defensa de la llibertat d’expressió dels homes de lletres en un Estat monàrquic, democràtic o socialista és de principi. La defensa que d’aquesta llibertat intenten entre nosaltres els immobilistes és, a hores d’ara, tan inhàbil com la que de la dictadura republicana fan alguns diaris aproximadament governamentals, que obliden que les fidelitats excessives són una negació dels mateixos principis democràtics i liberals que hom dóna per suport al règim.

En un Estat lliure —i tota la nostra fe és per aquest Estat— «cadascú ha de poder pensar el que vol i dir el que pensa». És un parer il·lustre: Spinoza, en el seu Tractat teològico-polític, el va glossar fins a les extremes conseqüències. Un sobirà, un home d’Estat, demòcrata o autòcrata, «pot tenir com a enemics tots aquells qui en totes les matèries no pensin del tot com ell». No es tracta, però, d’aquest dret, ans bé d’allò que li és útil. L’útil per a Spinoza és la llibertat de judici i d’opinió per a cadascú. Ho havia estat, en un mateix segle per a Maquiavel, l’equívoc, i per a Montaigne. Ho va ésser per Spinoza. Allà on és negada, l’esperit deserta i les més belles activitats de l’home llangueixen o moren. (A Iugoslàvia uns professors d’universitat neohegelians acaben d’ésser bastonejats en una presó per «l’obscuritat de llurs texts».)

Il·lustren aquesta opinió alguns exemples que demostren que un escriptor si té talent i salut acaba sempre per tenir raó damunt els perseguidors. Algú em recorda que el segon Imperi francès va sucumbir sota els cops d’homes de lletres que havia exasperat: Rochefort i Hugo; la Rússia imperial va ésser reduïda a pols per una dotzena d’homes de talent, sociòlegs i literats, deportats a la Sibèria: dos escriptors compromesos, Lenin i Trotski, la van tombar. «L’antídot de la literatura és la literatura; les idees només poden ésser vençudes per les idees contràries de força superior. Ni presó, ni exili, ni jutges, ni guàrdies d’assalt hi valen».

La força de les conviccions es nodreix de la força de les idees que n’han provocat l’adveniment. Llur permanència, llur realització en el temps recolzaran damunt la llibertat o s’esfondraran per la imperícia d’aquells qui elevats al poder han cregut que la llibertat era només un mitjà per a arribar-hi i no un fi per a realitzar-lo en totes direccions.



(29-XII-1932)





PRESÈNCIA HUMANA


En poques èpoques literàries havia estat posada, com en aquests darrers temps, la qüestió del paper que li toca fer al poeta. Podríem assegurar que tot ha estat dit, això és, que tots els papers li han estat encomanats. Si repassem, a partir del 1914, els manifests literaris que han estat llançats als quatre vents de l’avidesa, trobarem el poeta frèvol vestit successivament amb tots els oripells —amb tots els parracs!— de tots els guarda-robes. Tant si ha de xiular com el tren, com si ha de fer ganyotes damunt un escenari; tant si ha d’exalçar l’Estat com si ha de maleir el Poderós, el poeta, generós per natura, es deixa acompanyar pels més fal·laços dels doctrinaris, amb una candor que el delata en la seva mateixa puresa.

Haureu llegit els manifests en els quals hom apel·lava als poetes com l’esperança del món nou —vosaltres sou els ungits a l’hora de la pau!—; coneixeu la crida dels qui reclamen llur ajut als poetes perquè davant la lluita de classes es posin, decidits, al costat dels «Favets» o dels «Tremends». Aquest l’empeny pel camí de la retòrica inútil; aquell l’encisa amb un mostrari de deixalles romàntiques. En Tal «exigeix» que sigui realista; en Tal Altre, superrealista. El de més ençà li ensenya el camí de la Torre de Vori; el de més enllà l’insulta pel seu isolament. Ningú, però, no deixa el poeta en la seva pròpia llibertat.

Tots hem conegut la «poesia», és un dir, d’encàrrec; hom assenyala un tema: hi ha qui canta la Font dels Ocellets; qui la fàbrica de filats dels senyors Perers i Tutusaus; qui la Moreneta. Aquesta subordinació del poeta a un tema prèviament elaborat, aquesta poesia aplicada no és patrimoni únicament del regionalisme vallesenc o tolosenc. Els socialistes, dic jo, també organitzen concursos literaris, on hom sol·licita dels poetes honorables empreses que han de posar en joc l’emotivitat, etc. Pocs demanen als poetes allò que fa poc llegíem que els reclamava Ed. Humeau: el cant natural de llur presència al món.

La tasca del poeta és alliberar-se ell mateix en el cant, i és d’aquest alliberament que la comunitat, de retop, es beneficiarà. El cant del poeta, encara que sigui entonat a la més amagada de les estances del Castell, no és mai un cant perdut. Sia el seu llenguatge comunicable, sia hermètic. Cada poeta no solament s’ha d’expressar ell mateix en el seu poema, ans també en la seva pròpia retòrica.

La seva expressió serà una realització individual o una comunicació. S’expressarà ell mateix, o ens expressarà a tots, o procurarà d’expressar els fets o el misteri. O ens expressarà a tots per mitjà d’ell mateix. Però en tots els casos el poeta, forjador, endeví o mèdium, ha d’advocar per fer-se responsable del seu cant i de les contradiccions del seu cant. L’obra del poeta, en l’accepció més pura, tendeix sempre a expressar l’universal. El poeta és just. «No pot ajornar la seva obra per a circumstàncies més favorables». D’ací el seu realisme i el seu irrealisme, el seu naturalisme i el seu sobrenaturalisme. Si el poeta, com he dit prou vegades, transcriu, és per tal com és present a una realitat. Clàssic o romàntic, la precisió del seu missatge es deu a la seva presència humana. Goso dir que és precisament poeta qui és present. Però el més difícil per als homes és mantenir-nos, sense defallir, en aquesta presència.



(14-XII-1934)





EL «CONJUNT MONSTRUÓS» DE RATHENAU


¿Recordeu com parlava Rathenau poc temps després de l’armistici? Si fa no fa: l’Alemanya impertinent de l’uniformisme, la de l’assessorisme, la dels Junkers, la dels fabricants, la dels professors i oficials de cancelleria, «aquest conjunt monstruós» s’ha destruït ell mateix. Segons ell, àdhuc els grans problemes de política exterior, característica dels Estats imperials, van cedir davant un sol problema fonamental: el de les classes. I, en un altre indret, deia: «No som pas gaire diferents del que érem fins a 1914. Cap poble no s’ha mostrat tan inapte a dominar el món com Alemanya; cap no ha nodrit tan il·limitadament idees de poder; cap no s’ha ajagut tan dòcilment als peus dels seus amos, obnubilat de mecànica i d’esclat militar; cap no s’ha lliurat tant a la servitud i a les cobejances dominadores; cap no ha executat tan bé les ordres dels filisteus d’uniforme».

Rathenau —el qual deia que l’enveja era el pecat nacional d’Alemanya— reclamava una revolució, no pas la de la revenja, no pas la burgesa, ans la de la responsabilitat, la de la dignitat humana, la del caràcter i de l’esperit.

Han passat quinze anys. ¿Heu vist les informacions gràfiques de la tràgica implantació del nazisme a Alemanya? Diríeu que il·lustren amb els detalls més insignificants els comentaris que l’ostensible devoció dels seus nacionals per la brutalitat i la intolerància havien suggerit a Rathenau.

A la mateixa època un altre escriptor alemany establia un contrast entre l’anomenat «individualisme» alemany i l’aversió col·lectiva d’aquesta suma d’individualismes «individualistes» per totes les formes de l’originalitat. «Ésser pacifista», deia fa poc Ossietsky, «és a Alemanya una originalitat perillosa». Aquesta originalitat costa cara aquests dies als intel·lectuals dels partits liberals i democràtics alemanys. Tan cara, que la terror pànica ha fet presa de tots els partits d’oposició. Segons llegim, diaris que durant anys han mantingut una actitud republicana i demòcrata molt franca han arborat la bandera negre-blanc-vermella, han parlat de Goebbels com d’un gran ministre i llurs redactors s’han passat als partits nacionalimperialistes.

Més encara: l’Associació d’Escriptors Alemanys, que dirigeix el socialista Breuer, ha modificat el seu comitè per fer-hi entrar oportunistes i possibilistes assenyalats; la Lliga dels Drets de l’Home ha estat dissolta; hem vist socialistes caracteritzats abandonar l’organització sense resistència, i proletaris comunistes i obrers sense feina passar-se, dòcils, al nazisme. L’espectacle que els partits populars i d’avançada han donat aquests dies a Alemanya no té precedents, segons confirmen testimonis desinteressats, ni a Itàlia.

¿És que, per ventura, l’adhesió de molts d’ells a les organitzacions liberals i reformistes no era més que un aspecte del derrotisme nacional? Algú ho ha insinuat: la joventut alemanya, que amb tanta d’ardència i de bona fe ha pres part aquests anys darrers a les revoltes armades al costat dels comunistes o dels terroristes, no tenia altre ideal que combatre la República. Eren comunistes, eren anarquistes, eren subversius ètnicament i socialment, no pas per amor de la reforma social o moral, sinó per exaltació antirepublicana. Llur radicalisme era antiliberal i antidemocràtic. Llur mística, llur extremisme, llur inconformisme encesos sota múltiples banderes, tendencialment cercaven contacte: es dessolidaritzaven de la República per establir una nova solidaritat que ells —comunistes dissidents, socialdemòcrates dissidents i nacionalistes— anomenaven simplement «nacional», però que ha bastat la presència agressiva de Hitler per esdevenir violentament imperialista.

Una tan ràpida desfeta d’organitzacions democràtiques traeix l’existència d’un cas de retrocés col·lectiu. Allà on suposàvem la presència de generosos moviments de joventuts innovadores, defensores dels ideals universalistes, hi havia, encara que confús, un sol inconformisme: el liberal, democràtic i republicà de la Constitució de Weimar. I un sol conformisme: el del «conjunt monstruós» que va descobrir Rathenau. Fetes totes les excepcions, és clar, que calgui, dels bons europeus de llengua alemanya sotmesos avui a la servitud i als quals van les nostres simpaties.



(21-III-1932)





DEL «DISTINGIR», O EL NAZISME I EL FEIXISME EN LITERATURA


Simultàniament un escriptor feixista —italià, doncs— i un escriptor comunista se les heuen amb el nazisme literari. L’italià, Enrico Rocca, no amaga el seu zel a establir les aparences que fan més personals feixisme i nazisme. El marxista Tom Kamp, molt documentat, tot limitant-se a exposar, tan tendenciosament com li permeten els fets, la misèria actual de les lletres alemanyes sota la creu gammada, empra el mot «feixista» com a genèric per a assenyalar el nacionalsocialisme i els règims vigents a Itàlia, Polònia, Romania i Bulgària. Tots dos, però, coincideixen a advertir la carència d’una literatura alemanya sota el Terç Reich.

Quant a les observacions de l’escriptor italià, és fàcil remarcar que, amb poques i subtils diferències, són les mateixes que han estat fetes, justificadament, a la literatura sota Mussolini. Hi ha una certa perversitat —un gaudi i un avantatge en la perversitat— per part de Rocca a «traspassar», per dir-ho així, a la literatura nazi els defectes, per carència, assenyalats a la literatura italiana sota el Feix. Tot allò que ha estat observat a Itàlia, Rocca ho observa a Alemanya. Gosa escriure: «Allò que a l’Alemanya literària d’avui és encara bell no és nou, i allò que és nou, francament, no és bell». Aquest retret adés havia estat fet a la literatura italiana del feixisme ençà.

Si Hitler reivindica Itàlia —si fa, amb la seva política del pitjor, passador el feixisme—, els italians no han esperat gens a aprofitar-se d’aquest guany. Maurras no va voler reconèixer la filiació nacionalista del feixisme. El considerava heterodox. (Tot i que els millors doctrinaris del nacionalisme italià procedeixen de l’escola monàrquica francesa.) Ara, els més atents dels italians, després dels escarafalls dels qui consideraven tota revolució nacional com a feixisme expansiu, tampoc no reconeixen la filiació feixista del nazisme.

No és pas d’ara que hom admet les singularitats de tots dos moviments. Tot un orfeó de veus rudes titllant de feixistes els qui no són precisament estalinians, trotskistes compresos, no té un agut prou fort per a fer callar els qui s’afanyen a distingir. (Durant aquests dos anys darrers, un mot d’ordre ha arribat al paroxisme de la comicitat: són feixistes els demòcrates, els socialistes, els monàrquics, els catòlics, els maçons, els republicans, els marxistes no leninistes! En rigor, és feixista aquell qui no s’ajup a Moscou.) Però distingir és una característica de la mentalitat dita llatina. És l’orgull propi dels mediterranis.

Àdhuc els italians s’han afanyat a distingir i a aprofitar-se d’aquesta facultat. La paradoxa, doncs, d’un escriptor italofeixista «passant» a Alemanya els defectes inicials del règim té les seves excuses i el seu pintoresc.





L’escriptor italià acusa la política nazi: a) d’haver sotmès al foc, àdhuc material, la literatura prehitleriana, i d’haver emès els primers decrets d’ostracisme contra els escriptors més assenyalats; b) d’haver-se fet seva la preocupació de Goebbels per instaurar, tot d’una, un «art heroic, fèrriament romàntic, nacional, amb gran pathos»; c) de no haver après del feixisme la fe, que fa tolerants envers les errors d’altri, la generositat i la liberalitat adversa al fanatisme; d) d’haver considerat la nacionalitat com a factor ràcic i no com a factor espiritual, expansiu i no exclusiu; per tant, de negar la nacionalitat a ningú que hagués afirmat pràcticament la voluntat de pertànyer-hi, fos quina fos la seva sang; e) d’haver desnaturalitzat, en intervenir-hi inoportunament, el procés de depuració de la literatura alemanya, en totes les seves etapes: casolana de preguerra, expressionista, novoobjectivista, racionalista, cerebralista i, als darrers temps, purament lírica i tendencialment humanista; f) d’aturar aquest procés en el moment que la literatura alemanya començava a donar valors universals per fer-la retrocedir a l’etapa paternalista de l’era guillemiana.

Tots dos escriptors conclouen el mateix: la literatura alemanya d’avui és un devessall de novel·letes regionals, idíl·liques i infantívoles. La novel·leta rosa i pastoral amb tots els defectes. Per a Enrico Rocca, però, perquè Alemanya recobri el seu prestigi literari, cal que el nazisme abandoni la seva metafísica de la raça i no esporugueixi els artistes del propi país amb insensats processos a les intencions i amb les més absurdes reconeixences a la soca i a les branques de l’arbre genealògic. Per a Tom Kamp, només la revolució social allibera els escriptors i els posa problemes vivents i humans; però els qui en viuen o en veuen els resultats, en dubten.

Alguns escriptors italians, en admetre les errors del nazisme en literatura, confessen les pròpies, sobretot en els primers temps. Però és cert, i és bo reconèixer-ho, que han estat més realistes en la comprensió dels fins propis de la literatura. La literatura, l’art, la música, el cinema, la dansa, etc., segueixen, modernament, el procés propi —ascendent o decadent— amb independència dels règims polítics. No fa gaire temps que, en referir-me a Itàlia, vaig escriure que la política havia fallat en art i en literatura. Ho reconeixen els mateixos escriptors. Quan el feixisme ha deixat d’insistir i ha lliurat les arts a elles mateixes, aquestes han reprès el vell camí, que és, en aquests temps, el de tots per tal com és universal.

L’escriptor italià arriba a escriure aquesta afirmació heterodoxa a Berlín i a Moscou: «L’art, púdic, abandona el qui vol adaptar-lo, amb violència, als propis fins particulars».

No és gens fàcil assegurar, com pretén, càndid, un altre escriptor italià, que només al cap de trenta anys un règim ha reformat talment l’individu que permeti d’esperar un renovellament de la literatura i una nova renaixença humanista.

De fet, els italians, liberalitzadors i escèptics, «distingeixen». Els alemanys i els russos «confonen».

És el camí de l’alliberament, en política: distingir per separar i concretar. L’essència mateixa de l’humanisme en art i en literatura.



(17-I-1935)





LITERATURA I POLÍTICA



I


Prou us haureu adonat del llarg debat: fa anys que dura —a França i a Anglaterra (a la mateixa Itàlia i, amb un fons tràgic, a la URSS i a Alemanya). S’ha establert entre escriptors contemplatius, escèptics o idealistes i activistes. (Entre els partidaris de considerar el món des del punt de vista de Sírius i els altres; entre els qui se situen davant els fets com uns espectadors, com uns cronistes de l’etern —com uns turistes— i els altres, «polítics».) Contempladors i activistes tenen llurs seguidors; cadascun d’aquests estols té els seus grups diferenciats que assenyalen la presència d’activitats matisades: cínics i socràtics. A França, l’activisme polític incorpora a l’esquerra vermella i a la destra blanca —o blava— els noms més destacats de la jove i de la vella literatura. La guerra civil, si els esdeveniments exteriors no l’eviten, tindrà aviat entre els capdavanters els noms més cotitzats de la literatura. En aquests darrers temps, la violència verbal eixampla els seus límits a les columnes dels setmanaris i quinzenals fins ara moderadament independents. La veu dels qui clamen per la independència de l’escriptor, millor, per la permanència dels intel·lectuals en un camp neutral —que no és pas tampoc cap zona de seguretat— és ofegada per mil punys violents, i els justs, ara com adés, són afrontats.

No fa gaire, a Irlanda, un grup d’escriptors reclamava, tímidament, una bandera blanca per a la intel·ligència. En un manifest molt ponderat de to, recomanava als altres escriptors incorporats als partits que amb tanta de violència lluiten a l’Estat lliure, d’abstenir-se d’aportar llur energia a la causa política dels professionals de les lluites civils, i els aconsellava de fer pàtria irlandesa des del camp estricte de llur activitat espiritual. «Mentre els escriptors exhaureixin llurs forces al servei dels arribistes del Poder, la Filosofia, la Ciència, la Novel·la i la Poesia llangueixen en la penombra». Deien. Un bon llibre val tant com unes eleccions guanyades, i el nom de Grècia és etern més per les seves manifestacions espirituals que pels seus fets polítics.

A França, la dreta intel·lectualista aconsegueix d’incorporar al seu pensament noms assenyaladíssims. (Cal remarcar que la primacia del polític, realitzada a Itàlia, per exemple, ha coincidit amb el silenci de l’Esperit. ¿Què s’esdevé a Rússia? ¿Què a Alemanya?) Qui ha passat per l’escola maurrassiana —sia ara monàrquic, sia marxista— no ha pogut alliberar-se de les directives inicials.

Fa pocs dies, un escriptor francès del nostre temps, Drieu la Rochelle, ha fet estada, procedent d’Alemanya, a Itàlia. Drieu la Rochelle s’ha interessat sempre per la política. En Genève ou Moscou, en L’Europe contre les patries, en Interrogation —llibres ben coneguts pels qui segueixen l’evolució del pensament occidental—, Drieu la Rochelle ha suscitat durament i cruament problemes de política (en l’accepció europea del mot, no pas segons la seva grollera i plebea interpretació que a Catalunya esdevindrà, si no hi ha qui s’hi oposi, nacional).

En una conversa amb un escriptor italià, Drieu, vel·leïtós de mena, ha confessat que allò que en aquest moment més l’afectava, des del punt de vista intel·lectual, era la política. Tant, que ha pres posició: decididament és un home de «dreta». «Després d’haver passat per totes les desil·lusions que li han donat els partits d’esquerra». (¿Partits o organitzacions? Puix que el mateix Drieu ha censurat la inèrcia dels vells partits democràtics per declarar-se partidari de l’activisme, això és, de l’intervencionisme constant amb les seves accions, reaccions i lluites.)





II


Dreta, per a Drieu la Rochelle, equival a feixisme socialista. No és, doncs, la dreta conservadora —monàrquica o republicana— ni la dreta tradicionalista ni, tan solament, el liberalconservadorisme.

La seva posició és ben característica en aquests moments, a França, de l’activista, és a dir, intervencionista. Si alguns, entre els quals els més admirats per ell dels escriptors francesos de la seva generació (Malraux, etc.), s’incorporen a l’esquerra social, ell se situa a l’altre costat. En rigor, dreta i esquerra, com ja vaig remarcar fa dos anys, qualifiquen, segons els temperaments extremosos, els dos grans grups de combatents polítics europeus d’avui: antimarxistes i marxistes. L’antimarxisme és la dreta nova que acull des dels qui eren considerats els més insubornables dels esperits liberals formats a començament de segle fins a l’absolutista més caracteritzat. (A observar, per exemple, que a L’Action Française, on el nom de Mussolini va ésser, durant alguns anys, considerat com un fenomen específicament italià, però gens francès i, ideològicament, molt allunyat de les directives del monarquisme, la figura del Duce és actualment exalçada i quasi idolatrada. Darrerament ha reproduït a les seves pàgines una oda al «cèsar novell», en la qual França prenia figura provinciana. Per exalçar el Duce s’hi rebaixava França, espectacle fins avui inèdit a la «Pàtria dels patriotes».)

Aquesta polarització lenta, fins ara, a dreta i esquerra —Feixisme i Comunisme— de les valors més destacades de França (la «dreta», ara per ara, suma més prestigis) planteja a Drieu la Rochelle el problema del Dictador. Per situar-lo ha escrit un drama, El Cap (Le Chef), que aquest hivern serà representat a París pels Pitoëff. Ningú fins ara no s’havia vist amb cor de representar-lo, segons Chauco Natoli, «per la violència amb què és dibuixada la figura d’aquest Cap ideal, i expressa les teories de Drieu sobre la ciutadania». A la vegada, dins les edicions de la Nouvelle Revue Française, publica un llibre, d’aparició imminent, en el qual exposa els seus punts de vista —les seves conviccions polítiques. El titula Socialisme feixista, i, per dades que en tenim, és una refutació del marxisme i una negació del materialisme històric, de la lluita de classes i del proletariat «com a força activa de la Revolució».

Segons Drieu, la lluita present admet només dos bel·ligerants. O Roma o Moscou. Davant el fracàs de Ginebra es decanta, decididament, per Roma (…per Milà). No comparteix l’actitud dels qui en el xoc de dues cultures, de dues civilitzacions, s’abstenen, ni la inèrcia dels partits polítics francesos, «els quals esperen passivament la presència d’un home que salvi la situació». L’exemple d’Itàlia —i el d’Alemanya— és, per a ell, un exemple vivent, i a llur escola sol·licita plaça. Nietzsche triomfa de Marx.

En síntesi, les raons de Drieu per a sostenir la seva opinió política actual són: les revolucions d’avui s’expliquen per l’actuació d’un capitalisme d’Estat pel damunt de tot prejudici de classes. (Les revolucions feixistes.) Ni a França ni a Escòcia (¿i Anglaterra?) no es tracta ja d’equilibri de forces, ans de fusió de forces —no pas de suma, tampoc—; no hi ha dretes ni esquerres burgeses, ni patriotisme absolutista enfront del patriotisme lliurepensador, ni liberals contra conservadors, ni republicans contra monàrquics, ni confessionals contra laïcistes. Tot això és antiquat, i —un bec de gas teranyinós i inútil— tot això és antimodern: una força, la massa, i l’home que l’endega. Un sol partit que els representi tots, nacionalistes i socialistes, catòlics i llibertaris. Un partit com l’estalinista a Moscou, el mussolinià a Roma, el hitlerià a Berlín, el kemalista a Angora i el rooseveltià a Washington. Un partit nacional i socialista (o socialista i nacional, a la manera russa). ¿Adversari immediat? El Parlament, cleda de la hipocresia francesa. ¿Solució urgent? La nova teocràcia feixista amb la fusió —amb la comunió— de l’espiritual amb el temporal. Mai més dretes i esquerres, mai més capitalistes i socialistes, mai més nacionalistes i universalistes. Diu Drieu: «És la gran reacció que ja va conèixer la Roma imperial. I, amb tot, jo vull això. La llibertat s’ha exhaurit. L’home ha d’escandallar de nou en el seu fons negre. I això ho dic jo, l’intel·lectual, l’etern llibertari».

La posició, en el fons decadent i derrotista, de Drieu és, no en dubtem, franca. Com la de Malraux o de Cassou a l’altra banda. Però, ¿és la que escau a l’home de raó?





III


Deia en el meu article anterior que tant la posició dels escriptors francesos que es defineixen com a dretistes —feixistes socials— com la dels altres escriptors adherits a la marxista Associació d’Escriptors i d’Artistes Revolucionaris és sincera. Allò que alguns es pregunten amb tristesa evident és si la solució pragmàtica amb què resolen llur inquietud, en alguns d’ells exclusivament fisiològica, no és més que una sortida còmoda a llur descoratjament davant els conflictes espirituals, permanents, i de la raó humana davant els problemes eterns. Vull dir que en l’ingrés a les formes polítiques i socials de l’absolutisme modern —blanc o vermell— hi ha, tot i semblar una paradoxa si admetem els sacrificis que comporta tota estabilització revolucionària, una urgència malaltissa, degradada, de confort.

No pas en tots: hi ha el qui vol prolongar el seu estat d’inquietud a través d’una situació revolucionària; el qui, coratjós, cerca, en un règim futur, una suma major de justícia; el qui fretura una activitat terrestre per a viure a causa d’una deficient fortitud espiritual; el qui cerca adelerat, per esnobisme o per neurosi, el nou. Recordem, entre aquests darrers, els qui oscil·len entre dos extrems: adés són feixistes i l’endemà s’adhereixen a Moscou; adés dubtaven entre la pederàstia i el confessionari. Tanta de diversitat provoca, a la fi, bigarraments pintorescs en un mateix clos ideològic. En tots ells, però, la noció d’absolut és substituïda per les mil temptacions del relativisme positivista. Ja no es deleixen per la veritat, sinó per una remota i boirosa aproximació.

Tots sabem que és més còmode d’abandonar-se a una rígida dogmàtica política que malfiar-se, davant els interessos de l’esperit, de totes. Dic, és clar, abandonar-se, això és, lliurar-se a la voluntat d’un altre, tot fent abstracció de la pròpia voluntat. Puix que, i crec exposar un parer que he compartit sempre, no he dubtat mai que l’individu, com a ciutadà, es deu políticament i socialment al país i a l’època, al seu país i a la seva època, fins allà on el compromís que comporta aquest deure no perjudica els principis que són la motivació essencial, jo diria única, de l’escriptor. Aquell abandó, doncs, la no-resistència a una concreció política o social futura o immediata perquè la creiem fatal, aquella comoditat, tot i les incomoditats parcials o locals o temporals, no és pas l’expressió més correcta de l’activitat de l’escriptor fidel als mateixos principis. I entre els abandonistes per interès o per fatalisme i els qui s’enfervoreixen davant el fet humà concret i revelador, o davant la veritable realitat que és l’absolut amb tots els seus misteris, la tria no ha d’ésser, per a un escriptor, dubtosa.

L’adhesió a una causa sempre hauria d’ésser condicionada. El perill més gran per a l’inquiet és de substituir, sense algunes reserves essencials que en rigor ja fan impossible la substitució, l’absolut metafísic per certes formes de l’absolut condicionat: Pàtria, Reialme, Col·lectivitat, Art, etc. La posició de l’escriptor lliure és sempre de desconfiança i de confiança simultànies. Crítica davant l’activitat dels homes i submisa davant els principis eterns.

La majoria dels pensadors que han intentat d’intervenir pràcticament en el governament dels homes han fracassat. Llur doctrina, en canvi, ha establert normes eternes. Sòcrates ha donat l’exemple: tot retent culte a la seva pàtria i a la religió local, tot comportant-se com un ciutadà del seu temps, va morir per una causa eterna. Tot acatant fins als darrers moments les lleis de la Pàtria, va viure fidel a les normes universals de l’esperit. No va elevar el relatiu a la categoria d’absolut com tants pretenen avui, ans va establir els principis eterns com a norma única, tot transigint àdhuc amb la cicuta dels seus contemporanis, de la mateixa manera com havia transigit amb la seva figuració, amb el seu simulacre carnal. Desconfiava perquè confiava. ¿No és aquesta la força de l’home de raó?

Molts d’escriptors d’avui intenten de capgirar aquesta exigència de l’esperit, i malden per sotmetre’l. L’Universal ja no és, per a ells, una categoria. S’afanyen a humiliar-se al peu del transitori. Davant la contingència del polític o del social vacil·len, coratjosos o esporuguits, però, ¿per què no creure-ho?, cúpids. Han oblidat que el contacte de colzes no és temporal, sinó extratemporal, i que els veritables contemporanis en el reialme de l’esperit van ésser o seran.



(9-II-1934)





DE L’ESCRIPTOR DAVANT LA SOCIETAT PRESENT


És, ¿qui ho negaria?, un senyal del temps que el mateix dia que publicava les meves consideracions, de fet comunes, sobre les relacions entre el literat i la política, un escriptor francès jove i assenyalat, Thierry Maulnier, signés un article on posava, gairebé amb mots i amb noms idèntics, el mateix problema. Si jo titulava les meves notes Literatura i Política, ell Literatura i Societat. I partia del mateix fet: els escriptors francesos d’avui —i jo dic els anglesos i els espanyols i, a la manera llur, els alemanys i els russos— han esdevingut escriptors polítics. Els uns s’han decantat a favor del Feixisme (Thierry Maulnier diu Nacionalisme), els altres pel Comunisme. Jo dubtava, i dubto, que des d’un pla polític sobirà pugui defensar hom la causa de l’esperit. Thierry Maulnier remarca que cap dels seus col·legues inscrits al periodisme polític de combat no creu desertar-la. Ans bé: creu servir-la. Jo penso que la Llibertat, el Dret i la Justícia cal defensar-los dins i enfront de tots els règims. Alguns, fleumes o capciosos, sostenen que només un règim, aquell per al qual van les seves preferències, pot afavorir la pràctica d’aquells principis. No cal, però, ésser gaire primmirat per a adonar-se que, sota el nacionalisme, la llibertat, el dret i la justícia esdevenen nacionals. Hi ha la llibertat nacional, el dret nacional i la justícia nacional en oposició a les altres llibertats, etc., nacionals. Sota el comunisme sovietista no hi ha més dret, ni llibertat, ni justícia que els anomenats proletaris. (Per bé que a Rússia esdevinguin, de mica en mica, nacionals. O nacionalistes, malgrat els principis, sota Stalin.) Vegeu què són el Dret, la Llibertat i la Justícia, com a principis essencials a l’Alemanya d’ara!

Thierry Maulnier atribueix la decisió perillosa de tants de noms destacats al fet que la societat temporal d’avui no assegura la permanència ni la seguretat dels béns espirituals que mantenen a l’escriptor la seva raó d’ésser. És a dir: que la societat contemporània no proporciona condicions de vida intel·lectual propícies a la causa de l’esperit. «Una dissociació bastant subtil ha separat la literatura, i amb ella la intel·ligència, d’un cos d’institucions i de forces socials on no troba ni objectes dignes d’ella, ni recursos favorables al seu desenrotllament normal». Cita de la Revue du xx Siècle un article de Jean Loing segons el qual durant aquest segle l’Estat, la societat i els artistes resten separats. La societat, diu Loing, hi perd, però els artistes no hi guanyen res, puix que, aïllats o en grups, sofreixen, dubten, privats d’un ajut i d’una amistat que els permeten d’anar còmodament més lluny. La posició, doncs, de l’escriptor era, com deia divendres passat des d’aquesta mateixa secció, de desconfiança davant la societat present, i de resistència.

«Proust, Barrès, Valéry o Maurras», diu Thierry Maulnier, «s’han comportat sempre, envers la societat on han estat condemnats a viure, o com a espectadors o com a enemics; mai no n’han estat solidaris. A la seva manera Ilya Ehrenburg utilitza, a profit de la tesi comunista, la mateixa apreciació».

Aleshores què? L’escriptor es troba en oposició al país legal, a la nació oficial. Però, ¿i en els països on s’ha realitzat l’altre Estat o l’altra Nació? ¿Com col·labora l’escriptor alemany o italià a les tasques de llur govern nacional? Itàlia és la pàtria dels feixistes; Alemanya, la pàtria del nazis, i Rússia, la dels addictes al partit comunista oficial. No hi ha, efectivament, oposició perquè aquesta és a l’exili. Maurras, a Itàlia —o a França, sota un règim feixista—, s’hauria de recloure, si s’obeís, a la torre de vori de la poesia. ¿No serà, potser, que l’escriptor lliure està sempre en oposició al règim on ha nat o on s’ha format? La il·lusió de Maurras és la monarquia, perquè no l’ha viscuda; la de Gide, el comunisme (un comunisme individualista, divers —i advers— del de la URSS, malgrat tot), perquè aquest comunisme individualista no és cap realitat, ara per ara.

Ja sé que, si l’escriptor s’absté, és considerat un còmplice, i que el Poder constituït sempre s’aprofita, a benefici seu, del silenci de l’escriptor. Però jo no propugno pas l’abstenció, sinó les distàncies guardades. No asseguro ni afirmo que l’escriptor, considerant com a tal l’amorós de saber, i l’artista hagin, políticament, d’abstenir-se. Crec que un escriptor, com a ciutadà, es deu al país i pot col·laborar a l’ensorrada d’un règim i a la provatura de règims nous. Allò que he escrit és que no s’ha de deixar absorbir per l’activitat política, que per a l’escriptor sempre ha d’ésser secundària. Els seus deures envers la comunitat són els dels altres ciutadans. Davant l’Esperit, però, aquesta adhesió o adhesions temporals han d’ésser preses amb aquella desconfiança que és la pròpia salvaguarda. L’escriptor d’avui, el català per exemple, ha provat més règims que cap escriptor francès. Els seus col·legues italians, alemanys i russos n’han provats de més durs. El darrers, a hores d’ara, no saben, segons conclourà tot observador desapassionat que hagi llegit amb deteniment els discursos del darrer Congrés d’Escriptors de la URSS, «ni com han d’escriure ni de què».

Només aquesta desconfiança inicial pot emparar i enflocar les nostres passions polítiques. Només la defensa, dins cada règim o en oposició a un règim, del Dret, de la Llibertat i de la Justícia com a principis universals ens pot salvar. Tota adhesió incondicional a règims absolutistes és una deserció.

No és pas l’escriptor que s’ha d’acostar als règims, sinó els règims que s’han de modificar d’acord amb aquells principis universals dels quals els escriptors lliures són els defensors permanents i, potser, els màrtirs sense recompensa.



(20-XI-1934)





DE L’ESPIRITUAL, DEL POLÍTIC I DEL SOCIAL


Ha estat assenyalat, aquests darrers temps, amb disc vermell, el perill que la política absorbís la intel·ligència. En els països sotmesos a una dictadura, aquesta absorció, voluntària o forçada, és, per abstinència o per intervenció, efectiva. En els països de règim democràtic, o de règim mixt, si la intel·ligència no ha estat encara confiscada, en canvi, les activitats intel·lectuals, els neguits i les esperances per a l’esdevenidor del polític i del social s’ordenen, en submissió, entorn de la política: tothom ha de prendre partit.

A França singularment. Entre demòcrates, profeixistes, realistes, sindicalistes i marxistes la lluita intel·lectual no s’estableix entorn de la recerca de les veritats objectives i eternes, ans de l’immediat.

L’adhesió, per exemple, d’André Gide al comunisme ha estat discutida des de tots els punts de vista. Gide, a La Nouvelle Revue Française —«Pages de Journal»— recorda que durant quaranta anys li ha estat retreta la seva indecisió. D’altres, en canvi, li asseguraven que aquest lliure vot del pensament era el millor d’ell. Avui denuncien la seva presa de posició. «Ja sé que això és un sacrifici. ¿Val la pena? Aquesta és la qüestió». A Gide li sembla d’haver fet molt pel comunisme en adherir-s’hi: «… he esperat quaranta anys abans de prendre-la». ¿Què l’ha dut al comunisme, però? (¿Convicció, paradoxa o literatura?)

«Cal que ho digui: el que m’ha dut al comunisme no és pas Marx: és l’Evangeli. És l’Evangeli que m’ha format. Són els preceptes de l’Evangeli, segons el plec que han fet prendre al meu pensament, al comportament de tot el meu ésser, que m’han inculcat el dubte de la meva pròpia valor, el respecte d’altri, del seu pensament, i que han fortificat, en mi, aquest desdeny, aquesta repugnància, que sens dubte era ja nativa, a tota possessió particular, a tot acaparament. No em penediria de transcriure aquelles paraules de Crist a les quals ni tan solament puc dir que cerco de conformar la meva conducta, tant s’han fet carn de la meva carn i sang de la meva sang; fins al punt que, si m’hi sotmeto, no és pas com uns manaments exteriors, ans com a les lleis mateixes del meu instint, com a una necessitat interna; de manera que no m’hi puc sostraure». (El procés de conversió de Gide al comunisme a través del cristianisme protestant no és pas irregular, com pretenen alguns. És més fàcil, creiem, anar al comunisme per adhesió a una creença, a una fe —Crist, Pàtria—, que per consideracions materials. Conquerits els cors, les voluntats són més aviat preparades.)

Julien Benda, en canvi, davant aquest corrent de definicions, no accepta l’humanisme comunista defensat pel grup de simpatitzants d’un Moscou hipotètic. L’humanisme comunista, integral, que exalta l’home total, s’oposa a l’humanisme clàssic —etern—, que «honora únicament en l’home la regió intel·lectual i moral, que aïlla de la regió material, de la regió ocupada a preocupar-se de la vida pràctica». La concepció que de l’humanisme tenen els comunistes francesos (idealistes malgrat l’antiidealisme fonamental del marxisme, heterodoxos de Marx, com Gide) és oposada a la concepció que de l’humanisme té Julien Benda. A Les Nouvelles Littéraires (13 d’abril), escriu: «Accepto l’oposició de la vida espiritual i de la vida material, aquest dualisme, aquesta jerarquia; no m’interessa la reconciliació del treballador intel·lectual i del treballador manual. L’home només se’m presenta gran per la seva obediència a la seva part divina. No em plauen els homes que beuen la vida per tots els porus, les bones cares botifleres de Marx i de Jaurès: els meus tipus són aquests homes magres, amb la cara devorada per la pura vida de l’esperit, que diríeu que no saben que tenen ni cos: Dante, Erasme, Fénelon, Lleó XIII, l’home del concert de Giorgione».

Benda es revolta contra la posició del grup d’Europe. Guéhenno, J. R. Bloch, quan diuen si fa no fa: «No volem més valors intel·lectuals, volem valors humanes». I escriu: «I com estimo només les valors intel·lectuals amb allò que tenen de vegades d’inhumà, com en un Descartes, un Malebranche, un Valéry». Aquesta revolta de Julien Benda, l’eixut, contra l’humanitarisme comunista, contra el totalitarisme social, el porta a concloure que l’autonomia de la vida intel·lectual, la seva independència en relació amb el treball manual, garanteix la llibertat de l’esperit a escapar del social, a treballar en contra d’ell si cal, a discutir l’ordre establert.

Julien Benda no accepta ni l’humanisme comunista, ni el tenebrós humanisme hitlerià, ni el fals, segons ell, humanisme clàssic dels monàrquics addictes a Maurras. «El veritable humanisme clàssic», acaba dient Benda, «té avui tothom contra seu».

Per la seva banda, una de les personalitats més lúcides del monarquisme francès es declara, com Benda, com Maurras —tan semblants i tan oposats—, contra la dictadura com a sistema de govern (Maurras s’ha oposat fins ara, doctrinalment, al feixisme). Creu que la dictadura (Revue du XX Siècle) ha nat d’una reacció legítima contra els excessos de l’individualisme, però que ha estat duta amb tant d’encegament i de brutalitat, que ha acabat amb la confiscació de la intel·ligència, amb la confiscació de l’individu, amb la confiscació de tota activitat autònoma i desinteressada, i de tot esforç de perfeccionament personal a profit de la col·lectivitat.

Thierry Maulnier es revolta, com Benda davant els comunistes, a la lectura del programa nacionalsocialista germànic quan diu que «…l’artista, l’intel·lectual, no podran crear sinó dins el quadre nacional, per a expressar la realitat nacional, al servei de la nació».

S’oposa, doncs, a l’Estat absolutista i defensa l’autonomia de l’home personal, senyor en el seu domeny propi, el lliure de disposar del seu treball i dels seus lleures. «Entre l’Estat i l’individu hi ha els cossos protectors: la família, la religió, l’ofici, que preserven l’individu del desordre, i de l’anarquia, que el protegeixen contra el Poder absorbent».

Per a ell, «la societat de demà ha d’ésser: l’individu autònom, no sobirà, en l’Estat sobirà, no totalitari». Això només ho garanteix, diu, la monarquia… quan, diran molts, no ha viscut hom sota la seva experiència i ha comprovat que tampoc no és pas la darrera possibilitat de llibertat.



(28-IV-1935)





DUANES LITERÀRIES


El mot és lleig: «contingentar». Tothom n’ha endevinat, però, el sentit, i, de grat o per força, molts n’han hagut de comprendre el significat i conèixer-ne aviat l’abast per a adaptar-se a les conseqüències de la seva aplicació. «Contingentar». Fins i tot ha arribat hom a escriure «contingementar» i els seus ingloriosos derivats: «contingentament», «contingementació» i d’altres, encara, expressivament bàrbars. Conseqüència del desori polític i fins i tot de la lleugeresa periodística. (¿No són avui els diaris els propagadors d’un cert analfabetisme molt adient al tarannà del segle?)

Els afectats per les elucubracions econòmiques han establert, teòricament, una xarxa de «contingentaments» per la qual hem passat, segons els mots llurs, de l’imperialisme al nacionalisme econòmic. Quan asseguraven que el capitalisme era el primer intent, seriós, d’internacionalisme, tothom, blancs i vermells, els creia. Els uns n’esperaven la pau definitiva de les nacions, els altres la seva substitució progressiva o radical pel socialisme, que havia d’ésser el seu successor. La internacional capitalista preparava, sense adonar-se’n del tot, la internacional humana. Però, i tinc al davant texts blancs i vermells que ho esbomben, no s’ha esdevingut exactament així.

El nacionalisme triomfa, encara que sigui transitòriament, del capitalisme internacionalista. El capital, voluntàriament o forçosament, és nacionalista. Les dictadures nacionals, malgrat tot socialitzants, «desvien el capital del seu camí normal». La política de Hitler sembla que no concorda amb tanta de precisió com calia esperar amb la política del capitalisme internacional. (Hi ha parers divergents i oposats. No fem més que extractar-los.) Stalin va del socialisme a la nació. Hitler i Mussolini al socialisme a través de la nació. A Rússia, a Alemanya i a Itàlia, l’Estat, hegemònic, fixa les seves pròpies directives amb independència dels afanys de capitalistes i proletaris. (Al Saar ha triomfat, segons els uns, el patriotisme; segons els altres, el més internacional dels consorcis.)

Ja sé que gairebé tothom està d’acord a reconèixer que els economistes —capitalistes o socialistes— són mals profetes. Basta llegir una vintena de llibres, alternativament, editats per una empresa capitalista o per un club proletari, i us adonareu com els fets rectifiquen dia darrere dia les previsions més solemnes.

Per a nosaltres hi ha un fet conegut: el de la «contingentació». Els productes agrícoles i els productes industrials hi han estat sotmesos. Ningú, però, no hauria, sospitat que «contingentessin» els llibres. Doncs, segons alguns comentaris que han aparegut precisament a la premsa exterior, hi ha qui hi pensa.

No pas que proposin de «contingentar» la producció nacional tal com projecta de fer amb el blat un ministre espanyol, ans la importació del llibre estranger, o millor, la traducció de llibres estrangers a França. Això per començar, segurament. Alguns escriptors —¿de quin ordre?— s’han adonat que tradueixen massa. Que hi ha més llibres anglesos traduïts al francès —o alemanys— que llibres d’autors francesos traduïts a l’alemany o a l’anglès. Cal arribar, doncs, a la paritat. No es traduirà, si triomfés —i en dubtem— aquest projecte extraoficial, més nombre de llibres que l’equivalent al nombre de llibres traduïts pel país competidor. Si a Anglaterra han traduït, només en un any, vint llibres francesos, a França només en traduiran vint, etc., etc.

No cal gaire imaginació per a preveure’n les conseqüències. Cada país acabaria fent el mateix. A Catalunya no podrà ésser traduït cap llibre modern per exigències de l’Estat, posem per cas. Els qui s’interessessin per les literatures exteriors haurien d’aprendre idiomes, sempre amb la temença que hom arribés a «contingentar», no ja la traducció, sinó el llibre. Els grans autors, a darrera hora, caldria escoltar-los per ràdio, el possible diari universal, tot esperant encara el moment que algun savi —en fan proves— «esterilitzés» les ones tot inutilitzant les emissions estrangeres. Al cap de pocs anys viuríem tots en tribu.

Sempre la imaginació. Ja és prou, però, que hi hagi qui gosi proposar l’establiment de duanes per al pensament. (Direu que ja hi ha burots a l’interior: a Alemanya, després de la gran cremada, només publiquen llibres plaents al nazisme. A Rússia, essent les edicions d’Estat, els que aprova el censor. Les ortodòxies nacionals estableixen uns índexs rigorosíssims.) Ja és prou, també, que a França hagi estat possible de proposar i de comentar una «contingentació» del llibre estranger.

No crec que ningú, a França, ni a Anglaterra, ni àdhuc a Itàlia (només els llibres polítics sofreixen la rigor de la censura), gosi establir una duana literària. És increïble que com més petit veiem el món, com més s’han reduït les distàncies, quan només de donar un tomb al reòstat sense moure-us de la cadira podeu escoltar, a gust vostre, Roosevelt, l’alcalde de Wellington, el jutge de Chicago, Stalin, uns exploradors a l’Alaska, com cau la pluja a Irlanda, una orquestra indígena a l’Àfrica del Sud, les metralladores a l’Havana, Hitler triomfant i àdhuc el brogit del nostre planeta rodant, amb desgast, al voltant del seu eix, hi hagi qui comenti la pensada dels «contingentistes» literaris.

Per als amics de la cultura no pot ésser gens simpàtica una iniciativa com la que retrec.

Som, en l’ordre de les idees, lliurecanvistes, i si fracassen, a cel descobert, les altres internacionals, no planyem esforços per mantenir la del pensament.

Les duanes literàries no són pas al nostre programa.



(27-I-1935)





«POBLES LLIURES, DINS UN ESTAT LLIURE…»


Rebem, d’un grup d’amics de la causa de la llibertat dels pobles i de la integració europea, aquesta protesta: «La vaga de la fam dels detinguts de la presó de Mitzowitz, així com les tortures infligides als detinguts, a Belgrad, han alarmat l’opinió pública de tot el món. En nom del món civilitzat de tot Europa, exigim que hom resolgui les reivindicacions legítimes dels detinguts en vaga i que Miletitx sigui posat en llibertat». La signen: Albert Einstein, Thomas Mann, Henri Barbusse, Francis Jourdain, Karin Michaelis, Martí Andersen-Nexo, Thomas Mann, D. Z. Nejedly, Th. Bartotxek. Els lectors de La Publicitat s’hauran adonat que es tracta d’una protesta contra la política dels serbis i d’una apel·lació a la llibertat dels detinguts polítics iugoslaus.

El dissabte passat, un grup d’escriptors francesos publicava un manifest, del qual extraiem els paràgrafs següents: «L’escriptor Oscar Dàvitx fou detingut el maig passat, sotmès a tortura i portat amb vint-i-cinc imputats més davant el Tribunal per a la defensa de l’Estat. Dàvitx ha estat condemnat a cinc anys de treballs forçats, i els altres acusats han estat condemnats a penes que varien dels sis mesos als tres anys. Dos escriptors superrealistes i un pintor han estat detinguts i sofriran probablement la mateixa sort».

El mateix dia, un telegrama de Viena anunciava que l’exministre iugoslau d’Agricultura, Kulovetx —el qual, d’acord amb Korotxetx, desenvolupa una intensa activitat en el partit popular eslovè—, i els dos caps federalistes Natlatxen i Ogrisek han estat deportats a Foca (Herzegovina) sense avís previ, i que en una festa celebrada a la Universitat de Belgrad els estudiants autonomistes havien ovacionat el professor Iovanovitx, que, com és sabut, ha sofert condemna per la seva activitat federalista.

Per si dubtàvem de la política opressiva dels unitaris serbis, diumenge arribava una informació de Belgrad, segons la qual el cap del partit catòlic eslovè (esdevingut il·legal de la proclamació de la dictadura ençà) havia rebut l’ordre de la policia d’abandonar la seva residència de Liubliana i de traslladar-se a la residència forçada de Vierniatxka Bània. Els altres caps del partit eslovè, detinguts el dia abans, eren també exiliats. Aquesta persecució dels catòlics iugoslaus és conseqüència del moviment nacional serbi, instigat pels sòkols anticroats i antieslovens. Les manifestacions anticatòliques han estat freqüents aquests darrers dies a Sèrbia i llur virulència accentuada per la publicació de la coneguda pastoral de Zagàbria.

L’exili de Korotxetx és motivat per la seva actuació federalista: no pas separatista, ni italianòfila, ni francòfoba, sinó simplement reformista, en tant que propugna un canvi d’estructura d’Estat en sentit federal que, en reconèixer la llibertat dels pobles que integren Iugoslàvia, faciliti la realització d’una superior unitat estatal. Cal recordar que Korotxetx, que va ésser ministre en el primer gabinet del general Ziokovitx, havia estat centralista, però «l’experiència l’ha convençut que el progrés dels pobles croats i eslovè només serà efectiu si se sostreuen a l’hegemonia sèrbia».

Per a nosaltres, la conseqüència més important és que la persecució dels caps eslovens «no és sinó el començament d’una sèrie de mesures preses contra les personalitats polítiques eminents que s’adhereixen al programa federalista». Una altra de molt important, en tant que prova de nou que les experiències sofertes pels altres pobles no alliçonen els Estats víctimes d’una dictadura sense ideal concret ni masses addictes: a Iugoslàvia, demòcrates republicans, federalistes, socialistes de totes les tendències i catòlics han hagut d’establir un front.

No cal pas fer el joc de França ni el d’Itàlia: darrerament, el rei Alexandre I, en un interviu aparegut al Petit Parisien, i Mussolini en un altre publicat a News Chronicle, de Londres, mostraven «llur» sorpresa per les inquietuds respectives de llurs països. «Iugoslàvia no demana res, no reclama res, no amenaça ningú. Allarga només la mà…», diu el rei iugoslau. «El nostre únic desig és de guardar bones relacions amb Iugoslàvia. La seva situació interior no és bona. Passi el que passi, però, aquest problema no pertorbarà la vida d’Europa: no tenim cap intenció bel·licosa», ha dit, mentó ferreny, el dictador italià.

Però uns i altres, nacionalistes serbis i imperialistes italians, juguen damunt la mateixa pista: aquells, en exagerar el perill italià pretenent d’esporuguir els patriotes croats, eslovens i bosnians i que, sota el pretext de la «unió sagrada davant l’enemic comú», abandonin llur federalisme a favor de la Sèrbia hegemònica; els italians compten afavorir-se amb els corrents autonomistes per afeblir l’Estat antagònic.

El front serbo-croat-eslovè només serà possible si els serbis abandonen llur rígid criteri centralista. Com ha dit un escriptor iugoslòfil anglès, partidari del federalisme pertot on les pàtries vives pugnen per la llibertat, cal recordar als centralistes governamentals de Sèrbia que la lluita en comú es va fer «per ésser pobles lliures en un Estat lliure i no nacions sotmeses a un Estat policiesc».

Algú acusa França d’afavorir, en les seves nacions aliades, el sistema unitari. Dubtem que sigui, en els Estats plurinacionals, el més eficaç. Recordem que no fa gaires dies l’òrgan de Daladier, La République, va publicar un article de Jean Mars —«La tragèdia iugoslava»— on reconeixia la difícil situació del règim dictatorial serbi. Aquest número del diari de Daladier no va poder entrar a Iugoslàvia. El cap actual del Govern francès ha «experimentat», doncs, els efectes de la intolerància d’Alexandre I.

No dubtem a creure, de costat amb les mentalitats independents d’Europa, «que els Estats aliats més segurs no són sempre els de règim centralista».



(2-II-1933)





DOS PRESIDENTS: H. G. WELLS I POMPEU FABRA


Els he vist presidir tots dos. En sessions acadèmiques, rialleres i primaverenques, i en sessions tempestuoses i autumnals, extraacadèmiques i fins i tot antiacadèmiques. L’atzar literari els ha fets coincidir tots dos a presidir una mateixa sessió, acadèmica en els principis, primaveral per l’estació i tardorenca per l’airet fi i el cel plujós.

Si llur activitat literària és dissemblant, llur actitud presidencial és idèntica. Quatre vegades que he vist presidir Wells, totes quatre ha estat davant un públic d’escriptors bellugadís o cavil·lós i, en alguns moments, gairebé tibant. La presència dels escriptors alemanys exiliats a les reunions del PEN Club, a Ragusa, agitava i amoixava, al volt de Wells, personatges de tragèdia. Pocs de nosaltres coneixem, com a escriptors, l’estat espiritual de violència dels qui, tot estimant la pàtria sense ésser partidaris que en nom de la pàtria la meitat del país aixafi l’altra, en són exiliats, potser per tota la vida. Wells, davant tantes de passions enceses, roman a la presidència com si en fos absent. Creuríeu que viu, espiritualment, en el món futur de les seves «anticipacions»; responia, per fer més allunyada la seva presència, en un francès jussà —que ha elaborat lentament durant el curs de les seves presidències—, àdhuc als seus mateixos compatriotes. Quan els debatents extremen l’oposició, Wells exagera, quasi sublima, la seva absència. La taula presidencial s’allunya quilòmetres enllà de la riba cremosa dels presidits. Ahir, però, va poder parlar el seu anglès obac i fresquívol.

En Pompeu Fabra no hi ha allunyament: hi ha deserció. Diríeu que s’amaga sota una carota neutral el fi de dissimular la seva emocionada humanitat. Deserta d’ell mateix i, com Wells, respon amb mots apagats, tancats en capses de suro i perceptibles només per raríssims receptors. És cert que Wells no s’ha trobat a la presidència de cap entitat catalanista, com En Fabra. Entre els concurrents a una assemblea de catalans hi ha sempre un nombre destacat d’aspirants a alcalde de barri que més d’una vegada han estat a punt de fer perdre les causes més honorables i la bona humor més sensats. El fet, que tothom ha lamentat, que molts de compatriotes han confós Catalunya amb un casino, ha obligat sovint En Fabra, per deure, a presidir tot de casinaires. Aleshores el nostre gran gramàtic rosega un català singular que, com el francès de Wells, ha estat elaborat amb independència de la fonètica oficial. Els casinaires, que en el fons solen ésser uns tímids, atribolats, es dispersen aleshores i gesticulen per les dependències contigües amb sentors ofegades de cuina.

Ahir, quan escoltava, al Casal del Metge, Wells i Fabra, vaig recordar tantes d’altres sessions presidides per aquests dos escriptors eminents. Els qui els coneixíem tots dos conveníem que tan britànic com Wells era En Fabra. Per la meva part puc assegurar que cada vegada que els he vist en l’exercici de la funció presidencial he tingut la mateixa presumpció: que Wells i Fabra, absents davant centenars de congressistes, o desertors, o evadits, amagaven darrere un rígid allunyament la més expressivament decidida de les actituds. Llur balbuceig no era més que l’emanació del gas que potencialment conté el mot, que, en moments decisius, podríem dir sil·labejat amb claredat i que sense embuts anomenem «un renec». Però ahir no va passar així: la sessió va ésser pacífica, i tots dos presidents van gaudir d’un públic addicte i disposat a picar de mans.

L’actitud evasiva de tots dos no va respondre al mateix esforç que coneixíem de contenció civil: evitar de cloure els debats amb una paraula franca i entenedora. Diríeu que ahir havien britanitzat tot dos, sense dir-s’ho, els concurrents.



(22-V-1935)





L’ENTESA ESPIRITUAL


Una quasi voluminosa correspondència provocada per un incident foral m’ha confirmat en una vella creença: els lectors catalans, en compensació pels perjudicis espirituals que els afecten a causa de la incontinència dels polemistes polítics, freturen de doctrina i principis. Vull dir que els ciutadans, fins ara dòcils a acceptar la contemporàniament industriosa i infecunda dialèctica dels qui subordinen la causa comunal a la del partit —o dels escamots—, reben com un do celest l’afirmació d’una doctrina i la confirmació d’uns principis.

Puix que és real i verídic amb tanta de minúcia estratègica arribaríeu a creure, si l’adhesió baronívola de tants de ciutadans lleials, silenciosa i franca, no ho desmentís hora per hora, que la mentalitat de la majoria no millora la d’un conserge de societat coral. Les faccions han acumulat tants d’interessos a banda i banda que quan és debatuda la causa major, que és la de la llibertat física del terrer i la de la seva grandesa espiritual, és l’espinguet dels coristes i no la veu dura i segura dels caps polítics la que domina el tumult.

Però crec que només la negligència d’uns quants és responsable del fet que les darreres promocions, generoses i idealistes, es trobin, en aquestes hores malencòniques, ombrívolament abandonades. Per tal com aquells interessos acumulats no són llurs interessos ni els de la col·lectivitat. Entre la doctrina i els partits hi ha un mur de gruix; entre els principis i la conducta, un fall. I, de fet, a dreta i esquerra, milers de cors generosos i de voluntats prestes esperen, mans obertes, la llavor fecunda; doctrina, doctrina i principis. I al costat, segurs i dreturers, els doctrinaris i els exegetes.

No costa gaire descobrir, entre els compatriotes formats en les disciplines ciutadanes de la Solidaritat ençà, un vastíssim camp d’entesa. Aquesta entesa l’hem vista practicada, per damunt de les activitats secundàries, dels partits, a moltes de ciutats i viles. A un catalanista li era tan fàcil entendre’s, per raons de principi, amb un altre català, que costava comprendre per què militaven en faccions diverses i fins i tot oposades. Per ventura un instant d’equilibri. Però hi havia l’entesa: no calien ni aplecs clandestins, ni estretes de mà ocultes. Ni rondes furtives de sectari: la Pàtria, tothora present, assenyalava el deure de cadascú. Puix que, si és una la doctrina i idèntics els principis, no difereixen, entre progressistes i tradicionalistes, els deures, en tant que és la causa de la comunitat i no la de la facció la posada en diferència.

Això en l’ordre polític estricte, si és que, com s’esdevé entre nosaltres, el plet de la llibertat cal considerar-lo específicament polític i no, fonamentalment, un plet immediat, de voluntat col·lectiva. En l’ordre de l’esperit —el catalanisme en tant que és una cultura—, l’entesa no admetrà subterfugis.

Pressentim aquest perill, més devastador que cap dels altres: hi ha qui, amb tanta d’inconsciència com li vulguem reconèixer, per pobresa moral o per mentalitat de domèstic, o per venalitat, es debat, es belluga (es debaten, es belluguen) per estendre la divisió a la zona fins ara intocada dels interessos de l’esperit. Hi ha qui —i enteneu-me, el «qui» és un anònim— pretén allistar a les faccions filòsofs, artistes i poetes. Qui pretén fer cultura de facció, art de facció, poesia de facció. Qui, sabedor que són uns quants —uns molts— que han resistit (i resistiran) a lligar la cultura als interessos dels intrigants, posa un zel malaguanyat a fer un impossible d’aquesta entesa, tradicional en el catalanisme genèric, entre els defensors de les realitats espirituals i culturals.

Goso assenyalar el perill als meus amics i col·legues de llevant o de tramuntana, reformistes o conservadors, avantguardistes o quiescents, perquè siguin cauts. La cultura sense un organisme que la protegeixi necessita més que mai l’aportació de tots. I, per sempre, el manteniment d’aquella entesa, glòria fins ara del catalanisme com a moviment d’irradiació cultural, entre els qui, potser més pocs en nombre, defensaran la independència de cultura, amb tants de sacrificis com caldrà i entre l’esbronc dels indoctes, per damunt de tota cristal·lització política. Sempre, és clar, oh ideal suprem!, que aquesta política no sigui ja la mateixa cultura.



(1-X-1935)





LLULL, CAMPIÓ UNIVERSAL DE LA UNITAT


És sempre més agradable la coincidència que la dissensió. En les diverses conferències i en quasi tots els articles donades i escrits en ocasió del setè centenari de la naixença de Llull hom ha insistit, potser com a tema únic, a remarcar les dues «inspiracions» bàsiques de la vida d’apostolat del gran mediterrani: la passió de coneixença i la passió d’unitat. En l’estudi que el doctor J. H. Probst dedica, sota el títol que emprem avui, a Llull, en el fascicle de més de cinc-centes pàgines Miscel·lània lul·liana, que acaba d’editar Estudis Franciscans, aquestes dues passions són efectivament reconegudes com les dues deus que van nodrir el pensament, l’obra i l’acció del nostre filòsof.

El doctor Probst examina, diu ell, Ramon Llull, no ja com a filòsof català i franciscà, això és, com una valor local i confessional, ans com a pensador i escriptor d’abast universal, «fill espiritual de la tradició única». Això explica, segons Probst, el lloc privilegiat que va ocupar Llull en la civilització de l’Edat Mitjana.

Hi ha una error evident propagada adesiara desfavorable a l’anomenada de Llull: aquella per la qual és presentat com un ocultista, un fervorós de l’alquímia, un excèntric, un delerós de l’estrany i del rar, un —permeteu la dita— «surrealista», segons la versió parisenca del mot, del segle tretzè. Però —i Probst ho recorda, puix que els veritables lul·lians ho han confirmat— hi ha autors anònims que s’han protegit amb el nom de Llull, que han estrafet la figura del primer escriptor en llengua catalana, tot exagerant la interpretació que alguns doctes indoctes contemporanis donaven a la seva doctrina, a les seves recerques i al seu apostolat. Hi ha un pseudo-Llull, com hi ha sempre un «pseudo» creat per la ignorància del nombre, que amb el temps esdevé un «anti». Simultàniament a Llull va aparèixer, desfigurant el seu pensament, el pseudo-Llull. Al capdavall, l’anti-Llull. Com el pseudo-Goethe és l’anti-Goethe. El Llull veritable, pare de la llengua, de la poesia i de la filosofia autòctones, va ésser —com recorda Probst— un escolàstic independent, poeta tendencialment místic original, precursor dels missioners, vulgaritzador del saber en llengua romana, campió de la unitat en tots els plans, el polític de la universalitat.

A parer d’alguns —i jo, modestament, m’hi compto—, Llull va ésser un polític i un precursor: tot allò que nosaltres considerem com a motivacions propulsores del moviment català modern, Llull ho va representar al segle tretzè: política de l’Universal, Realisme, filosofia de la Unitat.

«Llull subordina el Temporal a l’Espiritual». Llull és la negació de Richelieu. Entre el Temporal —«poders militar, judicial, administratiu» (l’Estat, la Nació d’avui)— i l’Espiritual, Llull estableix un pacte. («És, a la manera catalana i franciscana, pactista».) L’Espiritual —remarca l’autor esmentat— es basa damunt la coneixença integral. La ciència en Llull és universal en divergència amb l’empirisme modern: «La missió de Llull va ésser —és— una missió universal: predicació de la Unitat a Occident…».

«El lul·lisme», diu Probst, «procedeix de Principis que passen dellà els temps i les contrades, per tal com no explica el Superior per l’Inferior, sinó aquest darrer pel Superior. La tècnica de Llull, com el més profund de la seva obra, és del tot conforme a l’ensenyament dels grans pensadors, pertanyents a tots els segles i a totes les nacions, els qui van arribar sempre al fons metafísic principal dels matisos regionals, sense preocupar-se si eren aris o semítics, per bé que il·lustrin llurs concepcions i els serveixin». Aquest —diu, encara— és el senyal de la Universalitat i de la Veritat, que distingeix els homes superiors dels filòsofs i dels escriptors menors.

Llull va ésser el més original dels seus contemporanis, i potser el més original dels catalans de tots els temps. Al segle tretze defensava genialment, i en català, entre d’altres, els mateixos principis que, proporcions guardades, i amb interessada oratòria, propaga, voltat de comoditats, d’esnobs i de provincians, Keyserling. És desagradable observar que molts de conciutadans que aplaudeixen, bocabadats, aquest comte, ignoren Llull.

Llull, primer que ningú, va exposar un Pla universal i una Art conciliatòria per la qual tot: races, religions i pobles, tornava a la Unitat: «Una sola Fe, una sola Ciència, una sola Humanitat enfront de la Discontinuïtat i de l’Anarquia».

No em cansaré de repetir que Llull va fixar amb estil propi allò que podria ésser la nostra originalitat. Si les seves doctrines són encara vigents, el català que va escriure és pur, didàctic i actual.



(18-XII-1934)





II

ÈTICA I POLÍTICA





ÈTICA I POLÍTICA


Totes les consideracions que els adeptes a la idea catalana hauran fet —i faran— giren al volt d’aquestes dues constatacions: el Catalanisme és una ètica, el Catalanisme és una política. No pas que sigui l’ètica i la política, sinó «una» ètica i «una» política. El debat obert entre els catalans d’alguns temps ençà té precisament la seva motivació en l’entrada dins el clos de la Pàtria dels qui han interpretat erròniament el resultat d’aquelles constatacions. Per excés o per defecte davant el fet ètic del Catalanisme; per excés, sobretot, els qui han confós «una» política —autòctona i integradora a la vegada— amb «la» política patrimoni dels hàbils i dels eixerits.

Molts recordaran el cas que antany es va fer de la dita: «La política, primer». L’escriptor que la va proposar al cap de tants anys, n’acaba de modificar el contingut. Cal entendre el mot política en el seu sentit més generós i més general, això és, en tant que comporta una política de la intel·ligència, en tant que està sotmesa a les lleis de l’esperit. Al nacionalisme ràcic i exclusiu cal oposar un nacionalisme intel·lectual i obert; a la política rasa, una política de l’esperit. Vegeu per on podem reconciliar-nos.

El Catalanisme, però, interpretat pels seus fidels, ha estat sempre això; intel·lectual i polític; espiritual i polític. Bàsicament, moral. Les divergències entre Madrid i Barcelona, entre l’Espanya pensada en visigòtic i l’Espanya pensada en europeu —que és tot el contingut de la idea catalana—, s’han establert a causa d’ésser el centralisme la política de la reminiscència i el federalisme una política de realitats. Aquell s’engrillona a un passat i deïfica la mòmia; aquest practica la història i acata les lleis de l’esperit. En l’ordre material, aquell explota misèria, l’altre es proposa, volenterós, de crear riquesa.

Els qui creuen en la primacia de l’espiritual han tingut sempre en respecte el costat ètic del Catalanisme. Tant, que atribueixo els nostres mals presents i actuals a la desviació de les masses i dels dirigents —llargs o gasius, tradicionalistes o futuristes— en llur conducta d’aquest principi bàsic. Quan el Catalanisme, en les seves diverses figuracions polítiques o socials, ha reclamat de cadascun dels seus adherents una reforma espiritual, una «aproximació» moral al tipus de ciutadà de la pàtria nova, ha reeixit i ha vençut. Quan, al contrari, ha ofert la pàtria als sequaços, com un botí de fàcil abast, ha reculat i ha estat derrotat. Allà on l’estoic ha cedit ha aparegut l’orgíac.

Em contava fa pocs dies un vell gracienc dels temps de «la Renaixença» que, havent estat dels primers a retolar el seu comerç en català, només d’haver-ho celebrat un dels pocs periòdics del seu temps, no hi va haver patriota de comarques que en passar per Barcelona no el visités. El comerç entre catalanistes es feia, de comarca a comarca, sense fiança. Ésser catalanista era sinònim d’ésser honrat. Aleshores, em deia amb emoció, el Catalanisme era com una religió, i els catalanistes de totes les comarques ens estimàvem i ens ajudàvem com a germans. Un catalanista d’esquerra —i n’hi havia— defensava una creu de terme i un catalanista de dreta honorava Pi i Margall. El catalanista considerava com a propi el patrimoni tradicional, i, a la vegada, es delia pel progrés i mirava de cara al futur. Per als catalans probes de darrers de segle, el tradicionalisme i el futurisme eren les dues ales d’un mateix cos. I em deia, amb admirable energia: «No són ni han estat mai catalans ni els qui han enderrocat creus i temples històrics ni els qui s’han oposat a les lleis de reforma social».

Crec que molts convindran amb mi que tots som responsables que el Catalanisme hagi deixat d’ésser, per a molts, un ferment de valors morals. Un catalanista no hauria d’ésser mai un mal buròcrata, posem per cas. Ni un mal ciutadà. Tots els partits haurien de contribuir a la reforma moral de cada adherent. Abans de captar el vot d’un ciutadà caldria instruir-lo i aclarir-lo. (¿No era aquesta una de les directives assenyalades a la Conferència nacional?) Abans d’obtenir el seu ajut físic caldria haver conquerit la seva convicció.

Jo em plac a homenatjar en aquests moments aquells per als quals el Catalanisme ha estat en tots moments una pràctica i no cap cabòria. Des dels qui han mantingut intactes totes les dèries de puritanisme i radicalisme fins als qui no han perdut mai la fe en la dita que ésser català vol dir ésser honrat o, si voleu, que tots els homes honrats són, a la nostra terra, catalanistes.

Aquest homenatge és un exemple ofert a les noves promocions. «La grandesa d’un poble és mesurada per la seva grandesa moral», diuen.

La grandesa de Catalunya, moral i política, depèn de l’adhesió dels catalans als principis de solidaritat política i social que són l’orgull dels doctrinaris.



(19-XII-1934)





UNA POLÍTICA I UNA DOCTRINA


¿Quin diari, quin dels partits polítics afectes a Catalunya no ha establert, un dia o altre, els guanys obtinguts pel moviment, de l’Oda a la Pàtria ençà? El cofoiament ha fet, però, que alguns s’excedissin en establir el balanç, i, exaltada la imaginació, han arribat a confondre les cabanes amb castells i els parracs penjats dalt els pallers amb banderes de triomf. Em prenc la llibertat, en la diada commemorativa d’avui, de remarcar que, ara i per ara, i al cap de dos anys de pretesa revolució, Catalunya no s’ha recobrat encara espiritualment i que la fervor patriòtica necessària per a realitzar la «revolució de fons», això és, la Idea Catalana, per la qual (no us alarmeu, minyons de la darrera lleva literària!) totes les coses han d’ésser instaurades en Catalunya, no lliga, per consentiment democràtic, els catalans d’avui en una aspiració comuna.

No sóc sol a compartir el criteri que el Catalanisme és, ultra una política, una doctrina. La seva «emoció» inicial, ¿no es deu, per ventura, a la fusió de ço que pertany, moralment, a l’home, amb ço que volem que sigui la Pàtria? L’equivalència per substitució de: la creença, l’amor, la joia, la coneixença, l’esperança, l’afecció per la llibertat característiques del deler individual amb el deler col·lectiu que ha valorat el moviment, ha permès l’adhesió al Catalanisme dels més bells esperits del país a partir de l’alba de la Renaixença. El desencís actual de molts d’aquests idealistes, ¿no es deu precisament a l’error radical dels governants d’avui d’haver-se desentès de les consignes morals que enfervoreixen en el comú?

Si admetem, doncs, aquesta interpretació del nostre moviment —a la qual deu tota la seva força— quan sentim debatre al voltant nostre si Aquest, Aquell o Aquell Altre «han traït», em costa d’abstenir-me de cridar a tot vent que tots o hem traït o hem omès. Des del punt de vista idealista, qualsevol mancament a l’ètica inclusa en el moviment és o una omissió o una deserció. Qui subordina la Pàtria al partit traeix; qui, a l’hora d’assentar els fonaments, ha predicat —i practicat— la desunió, sigui el que sigui el pretext, és deslleial. Deserta, i és infidel, el demagog; ha traït el qui ocupa llocs indeguts als escalafons democràtics, el qui cobra d’una corporació pública per un càrrec que no exerceix.

El Catalanisme nat de la Renaixença deu la seva força i el seu prestigi a la seva decisió moral. Crec, doncs, que l’esforç dels idealistes d’avui ha d’ésser d’endegar el retorn a aquesta noble dretura amb el fi de preparar les ments i les voluntats per a quan arribarà l’hora de la veritable revolució, en la qual, ho repetiré de nou, totes les coses de la pàtria seran instaurades en Catalunya, i pel Catalanisme en tant que adoctrina amb normes i preceptes de convivència social i humana.



(24-VIII-1933)





PRIMACIA DE LES VALORS MORALS


Rebeu, per exemple, una nota pregada que, si fa no fa, diu: «S’ha posat a la venda el número Tants de la important revista Xeix, en el qual, ultra el gloriós novel·lista Zeta, col·laboren els joves i eminents escriptors senyors Pere, Pau i Berenguera (fill)». Segons el tarannà del grup editor de la revista, els elogis són més o menys mesurats. El secretari de redacció de cada diari o l’encarregat de la secció corresponent a la matèria a què es refereix la revista, té compte de suprimir de la gasetilla allò que hi ha d’excessiu en els ditirambes. A l’endemà els lectors del diari la poden llegir —si els interessa!— i el grup editor, tot planyent-se de la supressió dels qualificatius que tan alt posaven el seu prestigi individual i col·lectiu, agraeix la deferència. En aparèixer el número següent, tramet una altra nota pregada que, si fa no fa, diu: «S’ha posat a la venda el número Quants de la revista Xeix, en el qual han col·laborat els senyors Berenguera (fill), Pau i Pere». L’endemà surt la nota al diari, modificada sovint per l’elogi equitatiu que en fa el redactor especialitzat que l’ha rebuda.

En general, si exceptuem els empresaris de teatre i de cinema, els quals, havent exhaurit els termes laudatoris que figuren en els diccionaris, n’han inventat de nous fins al punt d’haver posat en circulació tot un vocabulari de neologismes que a cada temporada ha d’ésser renovat per la seva ineficàcia, els redactors de gasetilles destinades als diaris catalans s’han adonat de la ponderació de la nostra premsa i podem dir que el noticiari oficiós pot ésser d’un temps ençà lliurat a les caixes sense supressions.

«Mai no predicarem prou la ponderació en tots els ordres». És gairebé un tòpic. I no creiem gaire oportú d’arraconar-lo. Però hi ha casos…

Mireu: acaba de sortir el número de La Revista corresponent al segon semestre de 1931. Això és: La Revista, quaderns de mil nou-cents trenta-u, any XVII, juliol-desembre. No ha precedit la seva aparició cap nota pregada. Ni acompanya l’exemplar que hem rebut a la nostra redacció cap text que en recomani la propaganda. L’exemplar de La Revista sol, dens —avaluem els treballs que integren el sumari—, amb la garantia de disset anys de publicació i la continuïtat en la direcció d’un nom per tots respectat: el del poeta Josep M. López-Picó.

Creiem que La Revista és un document de primer ordre per a justificar la nostra creença que són les valors morals del Catalanisme (que no és, oh paradoxa!, cap «isme») que han sostingut el nostre moviment en els moments més difícils. La Revista, amb l’exemple de la seva ininterrupció, amb la seva doble aparició anual, amb la generositat amb què acull la col·laboració gratuïta dels noms nous de la literatura catalana, reivindica, ultra la generació que en justifica la sortida inicial, la primacia d’aquelles valors.

«Hi ha dos catalanismes en pugna», deia, fa poc, un observador imparcial de la nostra política. No aprovem aquesta distinció. Tampoc no la blasmem: la corregim. Hi ha un sol Catalanisme en tant que el moviment que reivindica aquest nom significa la valoració d’una col·lectivitat i la seva realització com a unitat diferenciada. Hi ha, no pas dos, diversos catalanismes en tant que existeixen diverses interpretacions de l’aportació original de Catalunya en la política i en la cultura. Entre aquests n’hi ha efectivament dos, els més característics, que sintetitzen allò que en els altres és matís subtil: el Tradicionalista, doctrinalment representat per Torras i Bages, i el Futurista, representat, també doctrinalment, per Gabriel Alomar. Els set anys de Dictadura i la confusió de valors que es produeix quan l’acció revolucionària ajunta les oposicions més diverses han donat existència a un catalanisme exclusivament formal (o verbal) que ignora les essències mateixes d’aquell catalanisme genèric, radical, que propugnen des de partits polítics diversos, i amb apreciacions tàctiques oposades, els catalans procedents de les generacions espiritualment formades abans del 23. (La diferència entre un catalanista «substancial» i un catalanista «formal» la distingireu àdhuc en la manera d’asseure’s als escons del Municipi o de la Generalitat: el primer hi seu, el segon s’hi ajeu. L’engany, però, no tardarà a fer-se albirador.)

D’aquest Catalanisme «radical» que empara generosament les diverses manifestacions, oposades, però autènticament autòctones, de la intel·ligència i de la sensibilitat catalana, La Revista n’és un exponent desinteressat.

Per a ella la nostra salutació més cordial. Per a la jove generació de catalans enervats abans de l’acció, el seu exemple i el dels homes —avançats o aturats— d’aquelles generacions.



(22-V-1932)





EL PRESTIGI


No en dubteu: els incontinents exultadors de l’hegemonia centropeninsular ignoren que el Catalanisme és un moviment de més abast que el nacionalisme. Ignoren, els de més bona fe, que hi ha catalans per als quals el radi d’expansió cultural de la llengua pròpia és equivalent al radi d’expressió cultural de Castella. Si a aquell, En Tal, li diguéssiu que hi ha un nucli, reduït, però selectíssim, de valencians per als quals la premsa de Barcelona és la premsa pròpia, que el «valencià» és una llengua parlada no solament a València, ans també al Principat, a Mallorca, al Rosselló, a la Cerdanya, i que admeten el fet d’una contrada unilingüe, us respondria amb una rialleta. Si al mateix li diguéssiu que per a escriure a un regionalista del Llenguadoc, de la Provença, de la Gascunya, del Bearn o de l’Alvèrnia no us cal, si hi conveniu, ni a vós emprar el francès ni a ell el català de Barcelona, us respondria amb una riallada. Si a aquell altre li diguéssiu que el Catalanisme és un moviment la principal característica del qual és el seu antiseparatisme, ni us respondria. Per enze, per tabalot, per toix.

(Per a alguns catalans aquesta interpretació del Catalanisme tampoc no és justa. En sinonimitzar «regionalisme» amb «nacionalisme» per tàctica política, hom ha donat equivalència a tres mots que expressen, des del punt de vista català, tres modalitats diverses del nostre moviment. El Catalanisme té un contingut més vast que el nacionalisme, com aquest el té al regionalisme. El Catalanisme no es pot ni es deu «regionalitzar» ni «racionalitzar». ¿Com designaríem el vast moviment d’expansió cultural, política i social que impulsa Barcelona i els límits del qual no fixen ni poden fixar les actuals fronteres provincials?)

Catalunya, a causa del Catalanisme, guanya un prestigi, i l’encert de la seva tàctica dependrà de l’avaluació que donarà al moviment que té enrolats, vulguin o no, tots els habitants del país. Aquest prestigi és, amb les oscil·lacions que es produeixen en tot moviment, ascendent. Quan la mestressa d’una tabaqueria de Vilafranca del Conflent ens diu que destina les seves economies a visitar, un dia, Barcelona i que encara no coneix París; quan un meridionalista de Montalbà ens confessa que la seva primera lectura és, al matí, la dels diaris catalans, per cercar-hi, diu ell, una doctrina; quan un pastor, sota el Pic del Migjorn, ens vol convèncer que som d’una mateixa raça, o quan uns universitaris valencians que mai no han estat a Barcelona procuren des de València escriure en català unificat, com un barceloní, a través del lèxic de La Publicitat i del Mirador, el prestigi de Catalunya, la força del Catalanisme com a moviment d’integració, se’ns fan palesos.

El prestigi de Catalunya ve representat, sovint, per un nom: Pi i Margall, Verdaguer, Prat de la Riba…

No fa gaires dies, a Portvendres, en albirar un grup de gent de mar la comuna bandera hissada al pal d’un llagut que ancoràvem al peu de l’Obelisc, es va acostar, curiós, a demanar noves de la nostra contrada. Alguns d’ells, «per ràdio», segons van dir, seguien, discurs per discurs, totes les fases del moviment. Les podien seguir precisament perquè els discursos eren en català. A les explicacions d’un dels nostres, el grup va engrossir. L’interès era evident. Les preguntes precises: ¿I Catalunya? ¿I l’autonomia? ¿I l’Estat federal? Per a molts d’ells, el prestigi de Catalunya és, avui, el president. Alguns en parlen amb una fervor que no posen en parlar de Briand i de Poincaré.

En anar-nos-en, un home baix, barbablanc, amb els estris de vidrier penjats al coll, ens crida, a tall de comiat:

—Digueu al vostre president que si la fa «social» pot comptar amb el Rosselló!



(19-VIII-1931)





PISTOLERS A CASA LA CIUTAT


És gairebé segur que ningú —ni els consellers municipals ni llur cap, ni els arquitectes municipals ni llur cap— no en pot donar raó. Ni ara ni antany. És, però, «fatídicament» evident que des d’un racó misteriós del Municipi treballen dia i nit contra l’estètica de la ciutat.

Els regidors diuen que no en saben res; però viuen horroritzats. L’alcalde no en sap res; però sent una mà invisible que, untada i vigorosa, li estreny el coll. Els arquitectes municipals no en saben res; però us confessen que una força superior els obliga, malgrat ells mateixos, a reconèixer com a pròpies les signatures apòcrifes que apareixen al peu dels projectes arquitectònics, grofolluts o singulars que es converteixen en realitats visibles i tangibles pels carrers de la ciutat, o al peu de permisos d’edificació contraris a l’interès urbanístic de: les diverses zones de Barcelona.

Uns i altres —alcalde, regidors i arquitectes d’ara i adés— s’ho callen. Però potser ha arribat l’hora de fer-ho saber al públic: a l’Ajuntament manen, en matèria urbanística, uns pistolers. Uns pistolers que a Casa la Ciutat ignoren quina figura tenen, com vesteixen, a quina sala tenen els consells, per quina trapa secreta s’amaguen als soterranis o quina llosa subtil els fa escàpols per la paret. Saben només que actuen i que viuen sota la por de llurs pistoles invisibles. Cada vegada que l’espectre de la Barcelonota, que entre tots han deixat créixer com una mocosa, es presenta acusador davant els regidors i arquitectes, i que aquests es proposen, penedits, de rectificar llur passivitat abusiva, els pistolers els tapen la boca amb mà enguantada i amb l’altre braç disparen de nou els trets urbanicides.

Per culpa d’aquests pistolers cap districte de la ciutat no pot tenir ni mantenir el seu estil, cap barriada la seva unitat, cap illa de cases el seu conjunt, cap avinguda la seva perspectiva, cap plaça la seva majestat. Per culpa d’aquests anarcourbanistes, Barcelona és, més que mai, sota els uns com sota els altres (segona ciutat d’Espanya o a punt d’esdevenir capital), una befa permanent, des del punt de vista urbanístic, a tots els principis estètics clàssics o romàntics, a totes les escoles arquitectòniques d’avantguarda o de rereguarda, a totes les tendències racionalistes o idealistes. La terror dels pistolers ha paralitzat la voluntat dels més decidits. Llur actuació ha estat triomfal contra l’ordre, la unitat i el gust. A ells deu la ciutat que places, passeigs, avingudes, molls, monuments, edificis, etc., siguin el més antisocials possible. Els defensors del caos llibertari senyoregen Barcelona.

Un carrer ample i assolellat, per exemple, era destinat a convertir-se en una magnífica avinguda amb casals i jardins a banda i banda: la barriada de Can Gironella - Nena Cases - Les Tres Torres creixia espontàniament a tall de ciutat-jardí a la qual mancava només un complement d’urbanització municipal; l’estil de la Via Laietana era fixat per algunes de les seves edificacions més celebrades, etc. Els pistolers clandestins no ho han consentit. Al costat de la vil·la i del jardí frondós han obligat a avançar les façanes arran de vorera; a cada costat del xalet del barri-jardí han autoritzat l’edificació de cases inescaients; més amunt o més avall de l’edificació-tipus hom ha obligat a rebaixar la qualitat del material, a arraconar el bell fer com una ofensa a la tradició, a estrènyer carrers com en els temps del Call.

¿Heu vist l’obra dels pistolers a la Diagonal? Entre tots no teníem prou boca per a explicar què seria aquesta avinguda. Idealistes i racionalistes tenien llur pla. Qui parlava d’una entrada imperial a la ciutat… Però una caserna amb paraments medievals hi acaba d’ésser construïda. No solament obturarà per sempre (si els qui poden no s’afanyen, com creiem, per donar-hi una altra destinació) la creixença de Barcelona per aquell costat, sinó que desvia l’orientació urbanística de tan bell indret i ofega sense pietat una barriada tan dolça i inofensiva com Pedralbes.

Gairebé simultàniament, en una avinguda airejada, al costat de les vil·les i dels amples casals que eren la seva característica i que d’altres ciutats haurien mantingut i millorat, perquè tenia «el seu estil», hi acaben de bastir —són al terrat— una casa de pisets de lloguer, sense parcs d’esbargiment, que no solament escanya les cases amb jardins vistents i flairants de ciutadans honrats que paguen llurs imposts, sinó que sacrifica, per capritx o deixadesa, tota una perspectiva nova de la ciutat.

Com que pertanyem a l’estol dels il·lusionats amb les tasques possibles, pertanyem també a l’estol dels convençuts que Barcelona tindrà, des del punt de vista social i estètic, un estil. L’estil que, ara per ara, la República no deixa ni imaginar. Per a aplicar-lo caldrà aprovar una «llei de defensa del País» que a Barcelona esdevindrà de defensa de la ciutat.

La primera tasca serà de descobrir l’amagatall dels pistolers que disparen contra Barcelona des de la seva Casa comunal.



(27-VIII-1932)





«SÓN UNS SENYORS D’AQUELL TEMPS…»


¿Qui no se n’ha adonat? Aquest, Aquell i Aquell Altre, poeta, novel·lista i erudit, respectivament; En Pere, En Pau i En Berenguera, dramaturg, filòsof i periodista, respectivament, escriuen un català que els crítics més assenyalats han reconegut, segons llur manera de dir, «modèlic». El més eminent, poeta, per exemple, té el crèdit del més exigent dels filòlegs; el més popular, periodista, per exemple, és un acreditat purista. Qui vol escriure català, versaire novençà o novel·lista universitari, llegeix i rellegeix els texts de tots ells per llimar i polir l’estil propi. Qui es creu culte no gosaria dir en veu alta que ha oblidat de llegir encara que només sigui un paràgraf d’aquests estilistes eminents.

Doncs bé: Aquest, Aquell i Aquell Altre, com els mateixos Pere, Pau i Berenguera, quan entre ells tenen llurs savis debats al clos més confortable de l’Ateneu o llurs diàlegs espurnants pels bars literaris o per les redaccions més conspícues, parlen un baix dialecte subbarceloní en el qual cap de llurs milers d’admiradors anònims no reconeixeria el mestre.

Tots hem estat testimonis d’aquesta conversió del bell catalanesc escrit dels nostres autors famosos en un argot enteranyinat parlat per ells mateixos, i que a hores d’ara, amb honorables excepcions, és corrent sobretot al Ninot i a la França Xica.

No em refereixo, és clar!, al bon parlar, sinó al bell parlar, o millor, al just parlar. Crec que En Montull, poeta, i En Bofarull, periodista —poso per cas—, haurien d’abandonar a casa, a l’Ateneu, al Bar automàtic i a la Redacció, llur estrany pudor, a conseqüència del qual ells, que parlen interiorment bé, «tradueixen» llur diàleg al dialecte que entre tots hem convingut que calia sebollir. (No em refereixo, és clar!, al noble dialecte local, ans al murciano-català, tan de moda.)

Us irrita topar amb un col·lega il·lustre que per no passar per bufat us etziba a vós, exactament a vós, un doll de castellanades sintàctiques, prosòdiques i gosaria dir ortogràfiques que a hores d’ara hi ha molts de xofers, molts d’adroguers i molts de sastres, tots ells conseqüents, que s’avergonyirien de mantenir en llur lèxic.

No es tracta pas que diguin, exagerats!, «mercès», «historiaire», «quelcom», ni, a tot drap, «tanmateix». Ni que ornin llurs paraules amb «homs», «ços» i «llurs» indiscrets. Però que, com un anglès mitjà, un francès mitjà i fins i tot un català mitjà d’avui, bandegin de la conversa les impureses que han eliminat ja dels texts. Sense avergonyir-se’n! Puix que si la catalanització per mitjà de l’escola és tan progressiva com tots voldríem, es trobaran a no tardar pràcticament corregits per l’ataconador o l’esbotzacarrers, i considerats, de Terrassa a la Torrassa, com a ciutadans anacrònics.

Els assenyalaran amb el dit i diran: «Són uns senyors d’aquell temps…».

(23-XII-1932)





ELS CONEIXEREU PEL DIARI


Sense adonar-se’n (millor: amb una intenció palesament adversa), un d’aquests politicastres que donen tothora llur parer extravagant sobre totes les qüestions deia poc ha de La Publicitat i de les seves reformes progressives: «És un diari qualsevol número del qual el podeu llegir a la capvuitada de la seva aparició sense retenir-ne la data». Això és: un diari que conté articles i informacions que no són d’interès immediat. Això és: un diari d’interès permanent.

Donat el concepte que de la premsa diària tenen alguns dels seus redactors, i, per suggestió, un nombre important de lectors, no ens sorprèn gaire el parer desenraonat del politiquet al·ludit. El diari, efectivament, és, per a molts, un full de vida fugaç que, a les vint-i-quatre hores de la seva meravellosa naixença entre els corrons d’una rotativa, s’abisma al sac de la paperassa. El periodista rutinari el llença, avergonyit, al cove, entre el rebrec de l’altre paperam. Sovint, ni gosa mirar-se’l: té por de descobrir-hi la incurança de la seva intervenció precipitada. El lector rutinari el plega indelicadament entre el paper destinat a ésser venut al drapaire. Hom amaga el diari com amagaria un drap brut.

Tenim del diari —i el nostre parer és compartit per altres excel·lents companys de redacció i per altres col·legues catalans— una idea (una «imatge», una «representació» en l’ordre plàstic; una «noció» en l’ordre dels propòsits a realitzar; una «coneixença» en l’ordre de la tasca que La Publicitat i algun altre diari català proven) diversa, potser oposada a la idea del diari tradicional. El diari no és l’aparició furtiva d’uns fulls impresos redactats, linotipiats, corregits, compaginats, estereotipats amb el fi de justificar una «obra». La incúria en la composició literària i tipogràfica d’un diari serà, en l’esdevenidor, un testimoni de la incúria col·lectiva. El desordre establert en les seves columnes descobrirà un desordre major: polític, social, econòmic.

El politicastre, que segurament pertany a l’escamot dels insatisfets de no sabem què (dels que no se senten contents fins que s’han pogut donar de baixa d’un partit, d’un sindicat, etc., per comunicar-ho amb ridículs B.L.M. als altres diaris dels altres partits, de les altres organitzacions sindicals, etc.; que no respiren fins que han cursat llur baixa d’un diari per un motiu fútil, etc.), a l’escamot dels desintegradors, en acusar La Publicitat de convertir-se en un diari d’actualitat permanent ha fet el seu millor elogi.

Els qui han col·laborat i col·laboren a la tasca d’intel·lectualitzar la premsa escrita en català, de convertir-la en el portaveu integral de tots els esdeveniments —no pas solament dels fets diversos judicials, municipals o sardanístics, ans de tots els esdeveniments en llur complexitat—, acceptaran el blasme com un homenatge.

No ens sabria greu que assenyalessin la nostra generació amb una frase equivalent a aquesta: «editava un diari perfecte». Reconeixem que hi ha molta de tasca a realitzar. La cooperació dels lectors no n’ha pas d’ésser absent. ¿Caldrà recordar la dita «…els coneixereu pel diari»?



(8-IV-1932)





HEMATOGRAFIA


Barcelona i alguns indrets de Catalunya han estat atacats de nou —inútilment i estèrilment!— per alguns grups agressius enemics de tots els ordres polítics i socials possibles. Aquesta sedició, l’objectiu immediat de la qual és evitar tota estabilització, ha fet les seves víctimes. Víctimes eixorques i inútils també, si recordem aquell principi que adopten els veritables reformadors segons el qual tot moviment innovador que no es produeixi la vigília mateix d’una revolució general és inútil, com és inútil el sacrifici de les víctimes.

Tot ciutadà conscient ha de tenir, en aquests moments de convulsió, prou serenitat per a mesurar l’abast del moviment regressiu, per a no fer-lo excedir imaginativament dels seus límits. Així, el seu domini de la paraula, la seva contenció en el comentari, han de contribuir a tornar immediatament la pau als esperits indecisos, a establir de nou l’imperi de la ciutat damunt la nerviositat dels aprensius.

Aquesta tasca de recobrament ciutadà ha de tenir com a col·laborador imprescindible la premsa. Els diaris, amb llur ponderació a informar els lectors dels esdeveniments, amb llur serenitat a comentar-los, amb llur lleialtat envers el règim i el país, han de cooperar en el fet que ràpidament, gairebé, deixeu-m’ho dir així, «automàticament», la Ciutat «cobreixi» l’anticiutat, l’Ordre ofegui el desordre, el respecte i la confiança als governants superin la por i el pànic a l’anarquia.

Una de les manifestacions més nocives d’aquesta manca de comprensió del seu deure, d’aquest deixar-se anar pel pendent de la baixa popularitat, la trobem massa sovint en alguns diaris il·lustrats, els quals diríeu que es rabegen damunt la sang vessada per ornar amb fotogravats truculents llurs informacions.

Estem acostumats a veure, millor dit, a rebutjar, aquella premsa típicament espanyola que aprofita la primera avinentesa per acomplir llurs pàgines amb el major nombre de gravats amb testes escapçades, cossos metrallats, cadàvers estirats i ferits mostrant les nafres. No estàvem avesats a veure tan sovint aquestes informacions a la premsa publicada ací. N’hem vist, a propòsit de fets recents, alguna mostra. Mal exemple: com a homes i com a barcelonins. El periodisme hematògraf no és pas exemplar. A la Ciutat dolent cal oferir-li, l’endemà de les revoltes, bells paisatges i belles cares.

Per la pau de la Ciutat, pel bon nom del País, demanem que els diaris i els periòdics massa afectats per les fetes i malifetes dels sicaris deixin l’hematografia per als especialistes de carrera.

A la nostra terra n’hi ha d’il·lustres.



(11-I-1932)





LA CIUTAT PÚGIL


En el comentari «Hematografia», prevèiem la possibilitat que aquella premsa d’informació gràfica massa inclinada a satisfer els baixos instints de la plebs no desaprofitaria l’atac iniciat contra la Ciutat per a oferir als lectors una barrija-barreja de morts i de nafrats, de bombes i pistoles. Era difícil errar-se; alguns diaris, per no mancar a l’impúdic costum, han omplert llurs fulls gràfics amb les escenes més crues de les malifetes dels sectaris i dels sediciosos. El gust de la sang…

En el mateix comentari al·ludíem, diuen, la premsa anomenada genèricament espanyola, la qual, tradicionalment, ha estat pròdiga a servir al públic informacions gràfiques d’aquest to. Doncs bé: ens cal, en aquest punt, rectificar: mentre alguns fulls barcelonins gairebé s’han excedit a satisfer aquest grosser deler de la plebs, un diari madrileny, Luz, no solament s’absté de lliurar-se a l’hematografia, sinó que diu, secament i cruament, que preferiria no vendre cap número del diari abans de satisfer els instints d’aquella part del públic que cerca aquests innobles incentius.

Belles paraules! Crec que és de justícia fer-se’n eco. Era tradicional en la nostra premsa abstenir-se de publicar algunes d’aquestes informacions que entre certs periodistes d’ara és un tòpic creure i dir que afalaguen el lector: ni llargues informacions dels crims, ni anunci ni informació de les corridas de toros, ni anunci ni crítica de les escenificacions subteatrals. Els diaris de llengua catalana han estat fidels a aquesta tradició. Ho és encara algun diari castellà de llarg tiratge. Els intents de publicació de revistes periòdiques il·lustrades en català han acceptat aquestes directives de moral periodística. ¿Per què no secunden aquesta decisió cívica els altres diaris de Barcelona? ¿Per què no contribuir a l’esforç realitzat per tants de ciutadans per tal de fer la sensació que Barcelona és una Ciutat púgil que sap «encaixar» els cops amb el somriure als llavis, per tal com la raó i la força són amb ella?

Com el pugilista de classe, la Ciutat mereixedora d’aquest nom no ha d’acusar els cops. La tasca de la premsa que s’adelita a mostrar les plagues, a «acusar els cops», és incivil. Si elevéssim l’educació de la massa no tardaríem a veure com la rebutja. Als gemecs i als planys dels sensacionalistes oposarà el somriure dels qui tenen una noció exacta de la fortitud.



(14-I-1932)





TANTA DE CONFUSIÓ…


No és pas gaire difícil de triar damunt les planes d’un mateix diari dos texts contradictoris. Els diaris políticament independents, anglesos o francesos posem per cas, que mantenen una posició liberal davant les ideologies en pugna —religioses, socials o polítiques—, no defugen d’incorporar a la llista dels col·laboradors noms d’escriptors que representen doctrines divergents. I, des del punt de vista doctrinal, en permeten l’exposició en seccions avinents el títol genèric de les quals salva la responsabilitat de l’editor. És tradicional el filet «Els articles signats són de la responsabilitat exclusiva dels autors». Actualment la premsa europea dels països on hi ha llibertat d’expressió ha eliminat aquesta llegenda, però en manté l’esperit. El seu liberalisme és la més sòlida de les garanties per als lectors.

La mateixa tria feta a les columnes de diaris polítics, sobretot quan són òrgans d’un partit amb consignes dogmàtiques, no és tan còmoda. Ni a L’Humanité ni a l’Action Française, posem per cas, per ésser diaris prou coneguts, les contradiccions doctrinals no són freqüents —no em refereixo a les anècdotes ni a les informacions sovint destinades a provocar confusió, a «escalfar caps». Els qui coneixen els mètodes de direcció d’alguns diaris polítics o politicosocials anglesos i francesos o d’alguns òrgans catòlics de l’exterior o d’ací no s’estranyen quan descobreixen que fins els anuncis són controlats, i que des de la capçalera al peu d’impremta l’original del diari ha estat sotmès a una pròpia censura prèvia. Hi ha casos, excepcionals, en els quals la crítica literària i artística respon a uns postulats restrictius. Per exemple: el mateix òrgan reialista francès ja esmentat, si en política és monàrquic, en literatura és classicitzant. Paul Claudel hi és considerat, literàriament, com un adversari. L’índex moscovita ha cridat més d’una vegada l’atenció dels comunistes francesos per la simple publicació, en llurs diaris, de crítiques favorables a bons llibres d’autors poc marxistes o per la de contes o poemes tendencialment o formalment lliures.

Fa pocs dies precisament, en un diari meridional de dreta, francès, molt prop de l’orleanisme, i de gros tiratge, vam poder triar dos texts tan contradictoris, que ens van mig convèncer que el confusionisme, en els diaris sistemàtics, és més freqüent del que la nostra bona fe podia sospitar. És clar que aquesta confusió ha estat, i és, la del seu líder doctrinal. Exhibir-la, al mateix número i a la mateixa pàgina, facilitava una excel·lent documentació per als pessimistes que sostenen que tota la política de partit és, a la majoria de països, una enganyifa.

Sota l’aparença d’unitat de pensament, l’esmentat diari publicava, a la dreta, un article on considerava la situació actual de la política hispànica des del punt de vista monàrquic. La tesi no era nova, però era la del partit, prou coneguda. «Els plets», deia, si fa no fa, «regionals només els pot resoldre, a Espanya, un rei. Només el rei és el federador. Només la república és adversa a les autonomies provincials. La república ha estat, a França, centralista, i ho serà a Espanya. Els catalans no obtindran llur idea realitzada fins que tornarà a Espanya el rei, el Federador. Puix que aquest és el nom que li escau: el Federador. I és ell qui en mala hora va ésser exiliat! Oh error funesta…».

És una vella i melòdica tonada. La coneixeu: «Només un rei, el Rei, l’hereu dels qui en mil anys han fet la França, pot ésser el descentralitzador. Només el cap pot assegurar les llibertats locals». Quan parla de descentralització, extrema —exactament: «exagera», donada la seva posició de nacionalista francès— la seva afecció per les pàtries provincials i, és ben sabut, s’ha referit a la monarquia francesa com una federació de repúbliques. Hom parla de República provençal sota el rei i hom obté que nombre de federalistes meridionals siguin monàrquics precisament gràcies a aquesta posició tàctica. El provençalista és reialista amb la mateixa intensitat i desinterès amb què és tauròmac: per amor de la Provença, sotmesa al jou de la República centralista de París.

A l’esquerra de la mateixa pàgina del mateix diari al·ludit apareixia un altre article polític, on es considerava la situació iugoslava. Es titulava «L’Unificador». Al·ludia, ¿cal dir-ho?, al difunt rei Alexandre. Tot l’article era una apologia d’aquest monarca, no precisament com a tal ni com a cap d’un país aliat, ans com «el realitzador de la unitat iugoslava, l’únic que ha fet entrar en raó els eslovens i croats il·lusos, una minoria exigua que negava la unitat profunda dels pobles sud-eslaus».

No ens és pas estrany el plet croato-serbo-eslovè. M’ha estat possible de recórrer el país i de parlar llargament amb eslovens i croats prou coneixedors de llur pròpia exigència patriòtica. No he pas de callar que, contra el parer d’alguns, molts d’autonomistes iugoslaus havien sentit afecció pel rei Alexandre i que llur dolor era doble: llurs drets nacionals menysconeguts i una política reial exclusivament sèrbia. I, tot amb tot, vaig conèixer, i els en vaig lloar, més federalistes que separatistes, i per bé que, oh senyals inequívocs!, la gent hi parla a cau d’orella, no oblidaré mai una frase que em va adreçar un gran escriptor resident a Liubliana: «Ah, si aquest rei ens hagués comprès! Podia ésser el gran federador, i ha restringit el seu reialme tot preferint ésser el gran serbi». (A remarcar que hi ha, per dir-ho així, un «iberisme» iugoslau, defensat precisament pels no-serbis. Segons ells, només la llibertat de Croàcia i d’Eslovènia permetrà l’ingrés de Bulgària a la gran federació eslava del sud.)

Veiem com un mateix principi doctrinal serveix causes divergents, i que de federar a «unificar», en el sentit més centralista, per a un monàrquic francès hi ha només l’espai de les tres columnes centrals d’un diari.



(14-XI-1934)





LA PALMETA DE «DON SALVADOR»


Ara fa dos diumenges es va celebrar en una de les viles darrerament agregades a Barcelona un acte simpàtic: els antics alumnes del qui va ésser durant molts anys mestre municipal de l’única escola pública de nois havien organitzat un homenatge pòstum a la seva memòria. Hom va honorar amb el nom del mestre popular un vell carrer de l’antiga vila, hom li va dedicar una placa de bronze, hom va exalçar, amb la presidència de les autoritats, la labor pedagògica de «don Salvador».

Tant és l’afecte que els antics alumnes de l’esmentada escola municipal guarden pel qui va ésser llur professor d’ensenyament primari, que a l’acte de l’homenatge n’hi van concórrer —ja homes fets, pares de família— que fa anys i anys que viuen ben lluny de la barriada barcelonina, d’altres que van fer un esforç remarcable per ésser-hi presents i gairebé tots els que continuen vivint a Barcelona.

No és la primera vegada que a la nostra ciutat s’homenatja públicament un mestre d’escola. No ho és tampoc que a la festa hi concorrin tots aquells qui van rebre el benefici d’un ensenyament primari al qual deuen llur primera formació cultural. Menys ho és encara que l’acte es desenrotlli efusivament amb abraçades dels vells amics retrobats, la sorpresa de topar-se amb tantes cares afectades per l’evolució dels anys que «ningú no diria que fossin ells» —calbes inesperades, ulleres de gruix, bigotis caiguts, cabells grisos—, o que tot plegat agafi un to sentimental i ploriquejant. A Barcelona, a Bordeus, a Milà, a Anvers, a Berna, «la vida és així».

Amb tot, en aquesta època de renovació pedagògica, de reformes escolars ardides, d’innovacions radicals en els mètodes d’ensenyament, l’homenatge té una valor documental. Tots els qui coneixen les característiques de l’escola primària tot just fa vint anys i que per amor a l’estudi o per deure professional han seguit el procés de formació de l’escola nova, de transformació continuada dels vells conceptes pedagògics, poden constatar aquesta realitat: un grup important d’homes fets —universitaris, mestres d’obres, artistes, industrials, obrers— s’apleguen per honorar la memòria d’un dels mestres d’estudi més temuts per la rígida aplicació damunt les mans tendres i porugues dels infants d’una tanda respectable de palmetades. Tècnicament impecables, cal dir-ho, però rabioses i coents. No hi valien ni l’oli estès preventivament damunt la mà, ni el vinagre, ni el pèl de cavall, ni la saliva dejuna, ni altres receptes que els infants es deien a cau d’orella. La palmeta de «don Salvador», misteriosament irrompible, va fer aprendre durant molts anys a dotzenes de nois del poble molta de gramàtica, d’aritmètica, de geografia, de cal·ligrafia i d’urbanitat. No sabem si la mateixa ciència hauria «entrat» emprant els diversos sistemes educatius propugnats avui. Però aquest és el segon o terç homenatge dedicat a Catalunya a mestres vuitcentistes coneguts per llur fervor a alternar l’ensenyament amb una científica aplicació de la dura palmeta. És cert també que els alumnes afectats pels excessos d’«ira pedagògica» dels esmentats mestres són els més engrescats a recordar-ne i a honorar-ne la memòria. I encara és cert que altres mestres contemporanis, més «apostòlics», innovadors i generosos en el tracte amb els infants, adversos a la disciplina tradicional i partidaris de la disciplina conquistada lliurement per l’alumne, han estat oblidats pels vells deixebles, i s’han tornat barbablancs o han mort sense que ningú no en fes memòria.

No volem comentar, des del punt de vista psicològic, aquest fet. Només el constatem. Oblidades les directives pedagògiques de Baldiri Reixach, que en 1749 havia escrit en les seves famoses Instruccions en referir-se al càstig: «Serà molt bo que lo mestre sàpiga los danys que porta lo càstig dels assots, vergues i colps. Primerament, lo dar assots, vergues i colps és acció molt indecent, baix i servil. Segonament, no val res per a persuadir l’esperit, ni per a inspirar-li amor sincer de la virtut. Tercerament, causa una aversió incurable d’aquelles coses que lo mestre deu procurar fer amar als deixebles». Alguns mestres vuitcentistes consideraven la verga com un instrument indispensable per a la disciplina escolar.

I potser és el record d’aquesta verga que fa tan sol·lícits els vells alumnes en els homenatges pòstums als mestres públics. La palmeta de «don Salvador», si més no, ha reunit sota el seu record el bo i millor dels seus antics deixebles «palmetitzats».

Els partidaris de l’escola nova, de l’escola social, els montessorians, els idealistes de les joves generacions, els qui tan coratjosament creuen avui, com va creure Reixach, en l’alta missió del magisteri, sabran interpretar millor que els profans el fet que hem transcrit.



(23-X-1931)





LA HISTÒRIA DE BARCELONA A LES ESCOLES


Recordem que un conseller municipal de París va proposar de no donar el nom de cap personatge més o menys destacat a cap carrer de la ciutat fins als deu anys de la seva mort. Aquesta iniciativa va ésser lloada unànimement per la premsa, i els parisencs la van aplaudir amb la satisfacció de qui sap per experiència com són oblidats fàcilment molts d’aquests personatges, alguns dels quals són estranys del tot a l’esperit de la ciutat i a la seva història.

Recordo que un comentarista deia que a través de la nomenclatura dels carrers cal llegir-hi la història de la ciutat. Ignorar que les ciutats tenen una tradició, llur tradició pròpia, venia a dir, és mantenir la sensació irritant d’urbs improvisada per una massa d’arribats de nou procedents dels llocs més diversos. N’hi ha que creuen que la Ciutat és de llur creació. D’una creació recent…

Barcelona, molt més que París, fa aquesta sensació. No puc pas negar que és més justificable que a París. Sobretot, és clar, en referir-nos a Barcelona capital de Catalunya. Una generació oblida fàcilment l’anterior. ¿L’oblida? La ignora… El barceloní autèntic, àdhuc el català barcelonitzat, arriba a sentir-se humiliat en la seva llar mateixa. No és una «renovació» de Barcelona, ans una improvisació espectacular i plebea.

Josep M. de Sagarra, en un bon article aparegut en una publicació madrilenya que ha dedicat un número a Catalunya, es refereix a aquest «anarquisme» latent de la ciutat. ¿Recordeu els versos d’aquest poeta apareguts fa anys en un almanac de La Revista, uns dels quals deien: «M’agrada l’horta escanyolida / que de la fàbrica es ressent»? Aquesta imatge tan de suburbi barceloní, la podeu modificar per aplicar-la a cada zona de la ciutat, àdhuc la més cèntrica. Pertot l’horta escanyolida que es ressent d’aquesta o d’aquella proximitat. Als llocs més inesperats la «tribu» que campa, a ple migdia, a la plaça de Catalunya, al mig de les Rambles o a les escales dels edificis públics. La grandesa de Barcelona minvada massa sovint per l’escanyoliment i el raquitisme social i urbanístic.

Crec que l’esforç que cal realitzar per a la incorporació dels nostres conciutadans, vells i novells, a llur realitat actual i històrica, això és, el procés d’integració dels residents a Catalunya, cal acompanyar-lo de l’esforç, per part de Barcelona, de la «barcelonització» dels veïns de la nostra ciutat. Cal integrar-los, encara que sigui per lligams subtils, a la noble tradició de la ciutat. Socialment i urbanísticament cal donar la sensació que Barcelona no és de qui primer hi arriba; que Barcelona és una història i un projecte, i que milers de ciutadans li reten culte. A moltes d’escoles nòrdiques ensenyen la història de la ciutat on realitzen llur missió pedagògica.

Goso proposar als nostres honorables consellers de Cultura que hom ensenyi a les escoles de Barcelona la història mil·lenària de la ciutat.



(3-I-1933)





«ORGANITZAR EL CAOS»


Pot semblar «inactual», com a Nietzsche les seves consideracions. Però l’expressió és precisament de Nietzsche, en la segona de les seves consideracions inactuals, Els estudis històrics: «Cal organitzar el caos». (Recordem que Joan Crexells, l’enyorat, en converses particulars, preveia, com a antídot a l’època en la qual «hom considerarà només les masses» i «l’abandonament complet de la personalitat a favor del processus universal», un retorn, meditat, a Nietzsche, al més original de Nietzsche.)

Cal guardar proporcions, és clar. No estem exposats al perill d’ésser envaïts per la història. Certa joventut, retardada en alguns aspectes, és indòcil o indiferent, i ha desaprès. Nietzsche diria que «ha guarit». Contra el que ell esperava, però, no han esdevingut encara «homes», no han après encara de conèixer-se ells mateixos. Surten d’un agregat on només aparentaven ésser adults per integrar un agregat novell on els demanen d’abdicar de la individualitat a benefici de l’home col·lectiu. No els esclavitza la història, però els esclavitza el «devenir». No saben ésser ni no-històrics ni suprahistòrics. Blasmen un dogma en nom d’un altre dogma; substitueixen una apologètica per una altra i el sadisme pel masoquisme. No els vaga d’aturar-se un moment en el cós foll vers la incerta clariana per descobrir la llum que porten en ells mateixos. Eren gent de ramat i el ramat enyoren. Canvien de gos.

Això entre els destacats. ¿Calia dir-ho? Però, ¿els altres? ¿La majoria? En descriure Nietzsche el caos en què es van debatre els grecs abans d’organitzar-se, diu que llur cultura era un garbuix de concepcions exòtiques, semítiques, egípcies, i llur religió una guerra dels déus de tot l’Orient. Van aprendre, però, d’organitzar el caos, i d’esclaus doblegats sota el pes de tant de tresor van passar a ésser els hereus. El van augmentar, el van fer fructificar, van crear una civilització.

El caos en què es debaten els nostres no és, malauradament, cap garbuix de concepcions de formes, sinó sentiments. La càrrega que els doblega com uns camàlics no és cap tresor de cultures, sinó un sac de gemecs. Mentre ací i allà intenten d’establir les Ciutats ideals, ací gemeguem i plorem.

Quan la nova generació, la més castigada, que, intel·lectualment i espiritualment, es va formar sota la Dictadura de Primo de Rivera, va poder establir contacte amb les realitats patriòtiques i socials, els primers guies que ha acceptat han estat aquells qui ja porten un garbuix indestriable dintre seu, els inendegables. Hem vist entre nosaltres aconseguir els més allargats tiratges tot de publicacions on, en un mateix número, feien l’apologia del Nacionalisme, del Comunisme i de l’Anarquia; on situaven en un mateix pla, per exemple, Prat de la Riba, Marx, Pi i Margall, Bakunin o els més irresponsables arribistes; on donaven, amb lletra grossa, les màximes més personals dels nostres pensadors al costat i en equivalència amb les de saberuts desqualificats.

Rica de sentiments, però fosca d’intel·ligència i fluixa de caràcter, a la nova generació ningú no li ha ensenyat encara que per a la convivència sota un règim liberal i democràtic cal, amb el recobrament de la Pàtria, el recobrament de cadascun dels ciutadans en llur pròpia consciència i en la consciència de la col·lectivitat.



(21-II-1932)





LA LLIBERTAT DE TRIAR EL PROPI DESTÍ


No cal pas ésser gaire àvid de conèixer la formació de moviments polítics o socials, de llur evolució, de llur mateixa descomposició, per a haver estat a temps a adonar-se que, en menys d’un any, hi ha un estat nou d’esperit, jovenívol, que ja no és ni el feixisme ni el marxisme. Només en els països receptors retardats del pensament o de la pràctica exteriors es produeixen certs casos de mimetisme, característicament pintorescs, a causa dels quals els de mal deixondir vesteixen a deshora les camises que els altres han abandonat per descolorides.

Aquest estat nou d’esperit, aquest canvi de rasant pels més joves també en esperit, la conquesta per una lleva nova d’adeptes a la causa de les valors eternes de tantes de posicions perdudes, és precisament allò que hi ha de més actual als països vius, i allò que hi ha de més coratjosament clandestí als països on regna l’Ordre Aparent.

Tot just fa un any i mig que a la mateixa Itàlia, a Venècia, vaig ésser confident de dos milicians, generosos en llur joventut, lleials exteriorment al partit oficial, fidels a la causa d’Itàlia lligada a la sort del Duce, però espiritualment absents, segons confessió pròpia, de la ficció que en nom de la concepció totalitària de l’Estat ells mateixos representaven. Vaig comprendre aviat la tràgica situació de dos —de dos-cents, de dos mil— joves italians, formats ja dins el feixisme, educats des de l’adolescència com a milicians, complidors de llur deure d’afiliats, però descontents d’ells mateixos, insatisfets dins una singular interior satisfacció.

Recordo els termes del diàleg, minyonívol de to, en el qual ells mateixos exposaven, en cristià, els dubtes —o, si voleu, el dubte—: «¿Som feixistes per excés o per carència? ¿Ho som perquè hi ha, efectiva, una realitat política a Itàlia que s’acorda a una realitat nacional prou forta perquè mereixi la cessió dels nostres drets individuals —personals, deien ells, d’acord amb el vocabulari dels personalistes novells—, perquè sigui lícita, sense condicionar-la, la nostra adhesió moral i física? ¿Ho som perquè fora el feixisme tot és pitjor: capitalisme, liberalisme, comunisme?».

Ells mateixos cercaven, adelerats, arguments per a la pròpia defensa. Entre una Itàlia lliurada a l’anarquia o a una burgesia aclofada o serpejant i el feixisme que rumbeja tantes de virtuts: disciplina, força, joventut, etc., ¿qui dubtarà, si és generós?, deien, si fa no fa. Entre una Itàlia mediocre i desfeta i una pàtria ardent i temuda, havien —i jo en comprenia les motivacions— decidit. Però, tot amb tot, «no és això, no és ben bé això». Hi ha alguna cosa més en la vida d’un home que sotmetre’s al destí que us assenyala un duce i elevar-lo a la categoria d’absolut, deien, també, si fa no fa. I jo comprenia llurs reflexions, que eren les de tants de coneguts nostres amb por de fer marrada.

Aquest estat d’esperit, secret a Itàlia i clandestí a Alemanya, esdevé universal en les darreres joventuts. Els qui han fet la prova, per llur insatisfacció; els altres, per l’experiència aliena.

«Cadascú hauria de poder triar el propi destí», em deia, també a Itàlia, un clergue docte i antifeixista —tot prenent notes en un museu de Florència. Això tindria, és clar, una doble significació, puix que Hitler, des del punt de vista seu, ha dit que, amb ell, la pàtria triava el seu destí, si no haguéssim comprès, perquè ja era una conquesta pròpia, que el destí a triar ve assenyalat només i exclusivament per una suma de llibertats.

Sé que el meu interlocutor condicionava aquesta tria a la seva creença. Però sé també que tota tria és condicionada: allò que senten —o pressenten— els qui han provat o han vist provar, no és pas la urgència d’una llibertat incondicionada, sinó la de la possessió del dret, per part de cada individu, de condicionar ell mateix la pròpia llibertat. Ja no és reclamada avui una llibertat abstracta, que no admet d’altra primacia que la pròpia llibertat, sinó el recobrament per part de cada individu d’una suma de facultats que garanteixin la seva realització personal, i de les quals els règims autocràtics no solament li n’han privat l’ús, sinó que s’han esforçat a fer-ne oblidar la presència.

Enfront de tots els absolutismes, els principis renovellats per les més fresques de les joventuts d’avui representaran l’oposició a tantes de formes i d’arranjaments caducs, polítics i socials.

Per a nosaltres, la incorporació a aquest corrent nou assenyalarà la dessolidarització, com a persones i com a membres d’una col·lectivitat, de tot moviment d’obediència dogmàtica i de tota formació política gregària. Només la tria per cadascú del propi destí, i la tria, entre tots plegats, del destí de la Comunitat, afavorirà l’elevació del País a més altes categories.



(14-XII-1934)





EL MITE DE «LA JOVENTUT»


Això que vaig a dir només em compromet a mi: No he cregut ni crec en «la joventut» ni en cap de les fórmules de renovació política o social derivades del culte a «la joventut» com a estament. De 1913 ençà crec haver seguit de tres a quatre enquestes europees importants a causa de la personalitat responsable de l’orientador. Són tres generacions de «joves»: 1913, 1918 i 1930. (No dono a «generació» sinó una valor relativa que correspon aproximadament a la data dels reculls de parers que em serveixen per a justificar el meu punt de vista.) Cadascuna d’aquestes lleves de joves es proposava de rompre amb «els vells» i de realitzar-se en la seva interpretació original de la vida. Ningú com els «joves» que integraven la generació de pre-guerra, per exemple, no havia arribat, com ells, a la possessió de —no «la seva veritat», sinó de— la Veritat. Es deien «realistes» —o reialistes, a França— i tots, a llur manera, preparaven la guerra. Oposaven un singular «humanisme» a l’humanitarisme pacifista dels pares, i clamaven pel positivisme patriòtic, missioner o social amb petulància i turbulència. Els resultats de tanta de cridòria i d’infatuïtat els registren les llistes de morts a la guerra.





He dit, i no volia dir res més, «la joventut» considerada en la seva accepció de «lleva nova» destinada, col·lectivament, no solament a fer efectiva una mutació de valors civils, sinó a establir un canvi radical de valors, això és, a fer real una revolució, en tant que aquest mot significa no pas una fugaç agitació, sinó donar a una cosa un arranjament amb forma i estil completament nous, constatables. (S’ha dit tant que la República no era, a Espanya, la revolució! Tampoc, a Catalunya, el Catalanisme, si no modifica el procés de les seves intervencions polítiques o socials, no és la revolució, ni una revolució, ans una vulgar i innòcua adaptació.) En canvi, és d’entre els joves que cal esperar, a cada lleva, l’aparició de noves individualitats creadores que s’incorporaran a les altres individualitats efectives amb independència de l’edat. En rigor no hi ha «joves», sinó fortes individualitats que, biològicament, fisiològicament, passen per un estat de joventut.





Cadascuna d’aquestes joves individualitats topa, en les seves primeres intervencions civils, sovint originals, precisament amb la gent de la seva lleva. El primer obstacle que ha de salvar un jove, la primera resistència que ha de vèncer, és la de «la joventut» de la seva generació. La «joventut» no solament és «inconstant, lleugera, infèrtil, versàtil», etc. —transcric els llocs comuns—, ans és essencialment rutinària. Col·lectivament, anònimament, irresponsablement, «la joventut» odia «el jove». A la vegada, aquestes personalitats independents es realitzen sovint passada la joventut fisiològica. Durant els temps d’infortuni polític, la traïció la va fer «la joventut». Només van resistir les individualitats de totes edats.





La majoria dels qui quan jo tenia catorze anys i ells en tenien vint deien, impetuosos, que «calia escapçar els vells», que el futur era dels «joves», etc., als trenta havien claudicat, i als quaranta, infèrtils, demanen almoina a les portes dels Palaus de la Burocràcia. Em plauria poder ensenyar als joves d’avui disposats, amb la imprudència avinent, a rompre amb les generacions anteriors, una col·lecció de texts de diaris catalans de 1906 ençà perquè «s’hi llegissin» vint i trenta anys endarrere. Res més monòton que la cantarella de «la joventut»; res més trist que la seva inconseqüència, la seva descurança i seva inoriginalitat. Els qui més han cridat han estat els primers a desertar. Els més gallejants han estat els primers infidels.





Una individualitat, en canvi, sempre és jove: als vint anys, als trenta-cinc, als quaranta, als setanta-cinc. (Podeu omplir aquestes dates de molts noms destacats presents o seculars.) Les seves realitzacions als vint anys assenyalen ja la persona i no li cal recolzar-se en el mite de «la joventut» ni ha d’implorar l’atenció de ningú. A la indolència de la seva generació oposa la inflexibilitat del sen temperament: a la vel·leïtat dels altres, la constància.





La «joventut», insolent, creu que ha d’ésser irrespectuosa, incauta, disbauxada, indisciplinada, i fins i tot impertinent. El veritable jove, però, és efectivament modest, púdic, rigorós i cast, i és en funció de la seva simplicitat que la seva individualitat es pot mostrar dura en la seva originalitat, inexorable en la seva realització personal, inflexible en l’adhesió als principis, únic a no admetre ni la servitud ni l’esclavatge que li aconsellen els altres.





Gairebé mai el jove, ni l’adolescent, ni llegeix periòdics de «joventut», ni, si es decanta a favor de l’activitat literària, no hi escriu. Els periòdics de «joventut» no solen ésser els dels joves. En un d’aquests fulls, escrit en català, un floralista de vint anys es mostrava, fa poc, afalagadíssim d’haver obtingut un premi literari important. Pel meu tarannà, amb aquesta declaració, l’esmentat jovenastre claudicava com a minyó i com a poeta,





Jo m’atreveixo a resumir el meu criteri fixant com a característica dels joves segurs de llur joventut la Irreductibilitat, l’Originalitat, el Coratge i la Modèstia.



(3-VI-1934)





ELS CONILLS DEL JARDINER


Em sembla que era el pintor Torres-Garcia, en la seva etapa neoclassicista, qui remarcava sovint el sentit d’eternitat que interpretava en els ulls del pagès que, recolzat damunt l’aixada, mirava passar el tren. (Val a dir que aquesta remarca l’han feta ja, en altres termes, els poetes i els filòsofs.) Sembla que nosaltres, amb la nostra pressa, els nostres bagatges, siguem l’accessori i ell el principal. «M’avergonyeixen aquests pagesos amb la seva calma», deia, fa poc, en terra empordanesa, un senyor en pana prop de Figueres. I a la cala esquerpa de Sa Tuna, un dia que em va descobrir atrafegat com esquinçava les faixes dels diaris que acabava de dur el carter, un pescador, el vell Manera, em deia caritatiu —tant l’estrany deler em devia estrafer en aquells moments la cara!—: «Mireu el mar, home, mireu el mar…».

Tots dos, el pescador i el pagès, tenen aquest sentit d’eternitat en els ulls que hi descobria En Torres-Garcia. Vós sou el senyor A i jo el senyor Z. Ells són «un home», l’home. No fa gaires dies, un industrial, el nom del qual ha esdevingut popular per la marca de la seva manufactura, deia, tot lamentant les angúnies que trasbalsen el cap d’indústria modern: «M’agradaria d’ésser aquell carreter que passa dalt aquell carro». Ho vaig voler aclarir. «Veieu? Ell és un home. És l’home que passa i xiula. Jo sóc el senyor T.».

A darreries d’aquest estiu passat, un pagès que pel camí vell de Sitges a Vilanova menava un ruc carregat de fruites i hortalissa es va enfutismar pels tocs de botzina encrestats del cotxe d’un grup de barbamecs. «¿On aneu tan rabents?», va preguntar. «Enlloc…».

Jo diria que part del desori actual no té d’altres motivacions que la confusió del grup d’automobilistes sitgetans. «¿On aneu?», podríeu preguntar a centenars de ciutadans atrafegats que us colzegen pel carrer o us priven el pas amb el vehicle. «Enlloc…».

En la seva darrera estada a Londres, Gandhi, acompanyat d’uns consellers municipals, seguia els ravals de la ciutat. En fer-se fosc, un dels acompanyants, sol·lícit, diu al Mahatma: «Si agafàvem un taxi guanyaríem almenys vint minuts». «I quan els hauré guanyats, ¿què en faré?». És un curs abreujat de filosofia hindú.

Un comentari aparegut en un diari parisenc recordava una anècdota molt adient de Bertrand Russell. Diu aquest matemàtic anglès que cada vegada que llegeix la darrera tramesa de llibres dels seus amics o torna a casa després d’una conversa amb els intel·lectuals del seu club, té la sensació que el món s’acaba. Tal és el pessimisme que s’enduu els esperits millors d’avui i tal la força del gruix diari d’esdeveniments que ens afeixuga a causa de la universal expansió informativa de la premsa i de la ràdio, que ens obliguen a ésser testimonis afectius i afectats de les més petites commocions. Aleshores Russell surt a parlar amb el jardiner, que el saluda gairebé sempre amb un «…aquests conills…!». Mentre el ciutadà viu afectat per les inquietuds més oposades, i angoixat d’un no sap què, el jardiner de Russell, com el pagès d’En Torres-Garcia, tenen un sentit d’eternitat. L’un en els ulls, l’altre en la veu. Puix que allò que torna l’equilibri a Russell és el to immortal amb què el seu jardiner li conta les malifetes dels conills del jardí. «Ara», diu, «com tres mil anys enrere».

«Aquests conills…!».

(8-I-1932)





III

ÉSSER LLEIALS





ÉSSER LLEIALS


Si el Catalanisme és, políticament, una força històrica amb la qual cal comptar, qualsevulla que sigui el criteri de partit enfront de les altres qüestions independents de l’afecció ideològica i sentimental que el nostre moviment representa, tothom convé que es deu a la lleialtat dels catalans envers alguns principis generals i universals.

Podríem també observar, i no és del tot inoportú, que aquesta lleialtat que fa solidaris milers de catalans pertanyents a partits polítics oposats i adversos i a organitzacions socials distintes, per als qui coneixen la història dels moviments polítics a Catalunya abans de desvetllar-se el Catalanisme agombolador, no és sinó una victòria guanyada damunt les altres lleialtats parcials i partidistes. És a dir que, tot i tenir en compte la presència de partits moderats i radicals, conservadors i progressistes, liberals o autoritaris, aquesta multiplicitat, en l’ordre polític genèric, que és el Catalanisme, ha estat dominada per la causa comuna que és la col·lectivitat.

Recordem que un filòsof ha definit la intel·ligència com una victòria obtinguda sobre la diversitat. El Catalanisme representa, doncs, la «intel·ligència» en les dues accepcions, metafísica i moral, del mot. Domina sense negar, realitza una síntesi que redueix a una aspiració superior les múltiples aspiracions significades pels agrupaments transitoris, basteix una realitat política superior: Catalunya, recolzada damunt un moviment també unificador i integrador: el Catalanisme.

Hem recordat, però, l’existència de «lleialtats» parcials anteriors: el segle XIX n’és un exemple. Doncs bé: nosaltres reconeixem que el Catalanisme deu la seva fortitud al fet d’haver sabut sumar tantes de lleialtats —a un partit, a una secta, a un home— per obtenir una lleialtat superior. Si els catalans del segle XX hem estat lleials, és per causa de l’adhesió als principis de l’època practicada pels nostres avis. Per tal com hi hagué liberals heroics, tradicionalistes fidels fins a la mort, republicans per als quals republicanisme i austeritat eren sinònims, federals incorruptibles, el Catalanisme s’ha beneficiat del guany d’una lleialtat superior. El múltiple ha esdevingut u. El federal de tota la vida, símbol de la voluntat i de la fe de la raça, s’ha convertit en el ciutadà addicte a la causa de la comunitat.

Ací i allà, però, apareixen, a la vista de tothom, símptomes descoratjadors. No solament per raó dels intents, sempre censurables, vinguin d’allà on vinguin, de pretendre que un partit sol representa Catalunya i el Catalanisme (sovint llegim que se celebren actes d’Afirmació Catalanista que resulten ésser mítings de partits polítics o personalistes), ans també per l’escandalosa vel·leïtat personal d’alguns catalans d’avui que en menys de dos anys s’han passat als partits polítics més oposats. La deslleialtat a un partit, de dreta o d’esquerra, representa, de vegades, una deslleialtat envers el país. És a dir, si el Catalanisme és una suma superior de lleialtats, àdhuc les deslleialtats parcials la perjudiquen.

Més clar: alguns catalans d’avui —i entre els més joves s’estén la passa— no saben ésser lleials no ja solament al partit o a l’organització social, sinó a l’ideal comú. O, potser, per tal com no saben ésser lleials ni a l’amistat no ho poden ésser als principis. Una joventut sense caràcter, tova, desinflada, disposada a servir qui sigui, per feblesa d’humor o per cobejances materials, és un malson per al país. Poetes, periodistes, escriptors, tècnics o obrers manuals, els ciutadans d’un país han de saber servir. De llur adhesió a l’immediat —escola, tendència, principis— depèn que la política representi una integració i no cap disgregació.

Si el catalanisme és un acte de voluntat, cal que els catalans, àdhuc en els afers més intranscendents i en les relacions socials —intel·lectuals, morals o econòmiques—, siguin homes de caràcter.

La característica gloriosa de l’estirp havia estat, fins ara, aquesta.



(9-VII-1935)





PÀTRIA


Totes les definicions han servit per a justificar la idea de Pàtria. Maurras té raó, des del punt de vista central de la seva ideologia, quan eleva la Pàtria a la categoria de mite; en té Voroixílov quan decreta, entre afusellaments i exilis, que cal, a la URSS, servir la Pàtria; en té Rolland quan es mostra disposat a morir per la nova Pàtria. El primer, però, defensa la Pàtria nacionalista, que, si observem bé, és precisament França i no cap altre país; Voroixílov ordena execucions per a la defensa de la Pàtria socialista, que, també ben observat, resulta ésser Rússia i no cap altre Estat; Rolland moriria per la Pàtria universal, en oposició a les pàtries locals o tribals.

Aquest joc d’idees sobre el concepte o la noció de pàtria podria ésser una de tantes maneres de passar el temps si no fos que els qui deliren com a participants no es creuen satisfets de no poder exhibir l’anorreament del contrincant. Tan poc com costa preguntar al sofrent, sotmès o miserable afamat què entén per pàtria! Fet i mal fet, la pàtria d’un senegalès, qui ho diria!, és França, la d’un congolès Bèlgica i la d’un tagal ha estat, indistintament, aquest o aquell gran Estat a la seva etapa imperial. És possible que només els qui sofreixen de la justícia sabrien definir, si sabessin ésser sincers, la idea de pàtria.

És evident que, a Itàlia, qui ataca el feixisme va contra la pàtria, a Rússia qui ataca Stalin i a Alemanya qui ofèn, encara que només sigui amb la mirada, Hitler. Un croat, però, sap de cert que no és de la pàtria dels serbis, i un empordanès de la dels irlandesos. Alguna cosa hi deu haver. Però tantes de distincions, i tan subtils, allargarien el nostre comentari i acabaríem, com és la nostra tasca, per oblidar de mirar a través dels lloms.

Darrerament, a França —on encara és possible no ésser afusellat per assegurar que En Feliu no és la Pàtria, ni En Viladomiu, i això és, si reflexionem, una sort— hi ha qui pretén, amb tot, lligar la idea de Pàtria amb la d’Estat —i això és a tot arreu. Per a ésser patriota, segons aquests francesos, cal ésser nacionalista i acceptar, com de fe, que l’interès d’Estat, la raó d’Estat i la veritat d’Estat estan per damunt la Llibertat, la Raó i la Veritat, considerades com a categories universals.

Però, puix que a França, potser més que en d’altres indrets, hi ha idealistes de la ploma que no creuen en l’existència de dues justícies —la francesa i la universal— ni en la de dues veritats —la nacional i l’eterna—, és també allí on la causa de l’egoisme nacional té adeptes més feroços en la persecució dels qui defensen l’existència d’aquelles valors universals.

El grup de redactors i col·laboradors de la revista Esprit, acusats aquests darrers temps de formar al costat dels impulsadors de l’anti-França, han signat col·lectivament un manifest, «La Nostra Pàtria», del qual ens sembla interessant de recollir els paràgrafs més decidits. Després d’atacar els qui confonen la política amb la politiqueta, diuen: «…Nosaltres només coneixem un mot d’ordre: la Veritat, destrossada entre els adversaris, barrejada pertot amb la mentida i que pertot alliberarem de la mentida. Mai ningú no ens farà pensar, escriure o obrar segons el bloc que protegeix totes les pereses, totes les confusions i totes les mentides: dreta, esquerra; marxisme, antimarxisme; França, anti-França. Nosaltres estimem el nostre país. L’estimem en les seves qualitats i en els seus defectes. Sabem que àdhuc aquesta feblesa que tenen les pàtries d’ésser encarnades, limitades, parcials en llurs dons i en llurs afinitats, és part constitutiva de la nostra tendresa envers elles. Però també sabem que només s’estima durablement un ésser, sigui el que sigui, i que hom l’estima pel damunt d’ell mateix». Estimar la Pàtria, França, no vol dir estimar-la en la seva faç legal, ans en la faç ideal. «Per a nosaltres», diuen, «Maloy no representa França, ni Jean Chiappe, ni el Consell municipal concussionari, ni la premsa conservadora, subvencionada pels proveïdors de material de guerra, ni el capitalisme, del qual una alta i universal autoritat moral ha pogut escriure que allà on hi ha el seu diner, allà hi ha la seva pàtria. Aquesta és l’anti-França. De dreta o d’esquerra, la veiem arreu on veiem el desordre. En oposar-nos-hi, sobretot quan pretén exercir el monopoli de la pàtria, no oblidem França: treballem per recrear-la de nou».

La pàtria, ho hem escrit sovint, no és l’absolut. Però l’universal es lliura als homes a través de figuracions particulars. Els signants del manifest d’Esprit asseguren que com més humà i universal, més divers serà el canvi que preparen. Només el materialisme desfigura el país i les persones, sia comunista sia nacionalista. Si cap passió anivelladora ens amenaça a tots en aquest moment, és aquest internacionalisme nou dels Estats absoluts.

No neguen, doncs, la Pàtria. Però la Pàtria no és divina ni sagrada. No té cap dret al culte exclusiu, a la devoció exagerada, al martiri i a tot aquest llenguatge idòlatra corrent a la premsa «conservadora». «Les pàtries neixen i moren. Són complexes: mig espirituals, mig carnals, i porten en llur fundació una llorda càrrega de pecat».

Totes aquestes febleses ajuden a estimar i a servir la pàtria, però desaconsellen de divinitzar-la. La concepció moderna de la nació més aviat perjudica la causa de les pàtries originals. «Volem la grandesa del nostre país», diuen els d’Esprit, «però la hi refusaríem si fos al preu de la seva fidelitat a la justícia». La nació, tal com l’entenen els nacionalistes, es col·loca damunt de la veritat, de la justícia i dels drets personals. «Estimem el nostre país abans que tots els altres: és la llei natural». Però no contra els altres.

Però no contra els altres… Heus ací una posició fixada amb claredat. Per estimar la pàtria no cal mentir, ni odiar, ni preparar la guerra, ni elevar la nació a la categoria d’un Tot metafísic, ni confondre nació i Estat.

Treballar per la Pàtria és fer-nos tots dignes que sigui estimada.



(9-VI-1935)





DE LA IDEA I DEL SENTIMENT DE PÀTRIA[1]


Res tan fàcil, amb el diccionari a la mà, com definir la Pàtria; o amb els diccionaris; els grecs, els romans, han definit la Pàtria; la Revolució francesa va fer sinònim Pàtria de revolució; Maurras omple prestatges d’una llibreria per a exposar la seva idea d’una pàtria cultural que «precisament» és França. Per a Barrès la pàtria és la tradició de la sang, els morts; per a Jaurès la veritable pàtria «serà la França socialista damunt la qual Péguy farà voleiar la bandera de Joana d’Arc». Fet i fet sempre França! Perquè és una cultura, perquè és una tradició, perquè és un fet geogràfic, perquè és la terra de Joana d’Arc, la filla gran de l’Església o la futura pàtria social… Cadascú dissimula la seva afecció cordial amb un principi oposat i divers; la conclusió és la mateixa: França.

Darrerament alguns escriptors d’esquerra han repetit l’antiga cançó: si per pàtria hem d’entendre això i allò, França no és la meva pàtria; si allò altre, tampoc; ni si ha d’ésser el de més enllà. Però, si, etc., etc., som en aquest cas patriotes per tal com… etc. Conclusió: França.

Els nostres lectors, educats fa anys, a causa dels oratges, dins la idea i el sentiment de pàtria, en tenen un concepte prou clar: és el territori on hom parla català dins un concret geogràfic i històric. Però la cançó francesa, traduïda al castellà o al català, la coneixeu de memòria.

Només Romain Rolland ha sabut ésser, a la seva singular manera, conseqüent. La seva ruptura amb qualsevulla cristal·lització de la idea de Pàtria que no sigui la fraternitat universal és, almenys intel·lectualment, francament expressada. Des d’un punt de vista còsmic, alguns poetes surrealistes han expressat també aquesta ruptura. Tot escrivint, és clar, en un francès bell i exquisidament acadèmic.

Fa alguns anys, tot parlant de la URSS, suposàvem —què és el nostre escriure sinó un suposar amb l’esperança de veure’ns, un dia, negats o confirmats!— i dèiem, ací mateix, que el comunisme soviètic era per ventura l’esforç més important realitzat per a l’occidentalització de Rússia i per a la incorporació de milions d’esclaus a la idea i al sentiment de pàtria. Dèiem, si fa no fa, que el règim nou donaria una pàtria als russos.

Algú, indignat, ens va dir que mesuràvem Rússia amb esguard local i que, a partir de la Revolució, la URSS era la pàtria universal del proletariat, etc.

Fa tot just dos anys que Stalin, en un discurs històric, es «lamentava» de les tendències nacionalistes de la nova joventut russa. Aproximadament venia a dir que dos nacionalismes nous es dibuixaven dintre la URSS: un nacionalisme ucraïnès del tot condemnable i un nacionalisme soviètic que ell condemnava… però no tant com l’ucraïnès. (¿Per què?)

El març de 1934 Voroixílov publicava el decret, també històric, on tan feroçment hom assenyalava càstigs per als espies i els desertors. El decret començava amb aquests mots: «Defensa de la Pàtria». (Tots aquests texts han aparegut a La Correspondència Internacional.)

Darrerament són molts els qui s’han esforçat a trobar gèrmens patriòtics a la URSS i fins hi ha qui ha parlat de patrioterisme rus. Corre també que Stalin és un nacionalsocialista, i fa pocs dies algú ha escrit que el règim que s’assemblava més a l’hitlerià era l’estalinià. Actualment, per ventura exagerant-ho, un cronista francès escriu un reportatge, amb gràfics sorprenents, sota aquest títol evocador: «Berlín-Moscou».

A nosaltres ens sorprenen més aquestes descobertes periodístiques recents que la mateixa evolució, natural, del règim soviètic. Els trotskistes tenen raó: en nacionalitzar el comunisme, Stalin ha evitat que la revolució s’estengués als altres països.

(Particularment crec, ara i adés, que encara que tots els països nacionalitzessin el comunisme, segons un criteri comunista occidental molt favorable a aquesta solució, no s’evitarien les guerres. Creiem més: que les guerres més feroces que coneixeria la humanitat seria sota règims comunistes nacionals. Si el comunisme incorpora les masses a la idea i al sentiment de Pàtria, segons veiem a Rússia, la conclusió és natural i fàcil. Creiem difícil evitar els problemes de raça, religió i llengua.)





¿Què és, doncs, la Pàtria? Vegeu: un rus blanc, exiliat a París, us diu que la seva pàtria és Rússia; però en viu exiliat. Un seguidor de Trotski us diu que la seva pàtria és la URSS; però n’és exiliat. Un socialista reconeix que la seva pàtria és la del proletariat: Rússia; però fa treballs forçats a la Sibèria… per adversari, no de Rússia ni del proletariat, sinó de Stalin.





De fet, la URSS és una pàtria nova i russa. Val més que donem el text íntegre i el lector conclourà. És un fragment del discurs pronunciat pel secretari del partit comunista d’Ucraïna, P. Postitxev, i reproduït per la premsa soviètica:

«És amb el nom de la pàtria als llavis que els nostres enginyers, els nostres tècnics, els nostres obrers guanyen victòries a les fàbriques i a les mines, els nostres artistes en els concursos mundials, els nostres jugadors d’escacs a les competicions internacionals, els nostres esportius als estadis de les ciutats capitalistes. És amb el nom de la pàtria als llavis i darrere la bandera desplegada del partit de Lenin-Stalin que els pobles de la Unió Soviètica, si cal, agafaran les armes i ensenyaran a l’enemic que s’aventuri damunt el sòl de la URSS de què són capaços milions de patriotes soviètics conscients, heroics, lliurats sense reserva a llur pàtria. ¿No és veritat que el tema del patriotisme soviètic ha d’ésser reprès pels millors mestres de l’estil en tota la seva força i en tota la seva bellesa? ¿No és veritat que escriure llibres sobre el patriotisme soviètic és la tasca d’honor de la col·lectivitat d’escriptors ucraïnesos?»

I, sigui quin sigui el criteri social o polític de cadascú, cal reconèixer que en incorporar la massa russa a la idea de Pàtria ha estat dignificada.



(7-VII-1935)





ESTIMAR CATALUNYA


S’avé sempre a la veritat qui afirma que el Catalanisme ha nat i progressat a causa de l’amor dels catalans a llur contrada. Sia tradicionalista, sia conservador, sia progressista, el català, quan, regenerat per la gràcia de l’amor a la comunitat, ha intervingut en política, ho ha fet endut per aquesta afecció. Haurà projectat, en el seu fur intern, una imatge de Catalunya benauradament medieval, o pacíficament menestral o arriscadament progressista socialment i políticament; tant se val: el motor únic ha estat l’amor a la col·lectivitat de gents que parlen català.

Costa d’admetre que no estimen Catalunya els qui no s’avenen a viure darrere uns finestrals gòtics; o els qui voldrien, al contrari, que ens vestíssim tots plegats com els súbdits de Jaume I. O, encara, els qui pretenen que res no s’acosta tant a un eslau com un català, i voldrien veure ceretans, indigetes, ausetans, laietans, ilergetes i cossetans, regits a la manera moscovita. Costa tant, que ens és desagradable àdhuc el fet de veure establerta aquesta competència. No es pot dir mai: En Tal no estima Catalunya perquè refusa el porró, l’espardenya, les excursions a Montserrat i la sopa de farigola. O, en Tal Altre no l’estima perquè només col·lecciona goigs, fa el pessebre pels volts de Nadal i en música només admet el flabiol, el tamborí i la tenora.

No es pot dir. No podem negar la catalanitat de ningú, sia individualista, sia col·lectivista, en tant que Catalanisme vol dir amor de la terra natal. Tots estimen Catalunya, tots són catalans els qui reconeixen com a motor de llur activitat política i social precisament aquell amor. Ningú no es pot atribuir l’exclusiva en aquest abandó generós del pur egoisme individual a la causa comuna. Ningú no és més català que altri en tant que tots reconeixen l’amor a la comunitat com a motivació única de llur punt de vista divergent. Els qui la volen Blanca, els qui la volen Negra i els qui la volen Tal-Com-És, tots, mentre no hi haurà un fet concret que justifiqui la malfiança, són lleials al terrer.

Les dificultats branquen i fullen en concretar aquell fet. Puix que un us dirà que voler Catalunya «així» no és tan català com voler-la «aixà». No creiem, però, en llur imperabilitat. Si Catalunya és «una» i indivisible —¿per què no?— tot allò que no afecta l’essència mateixa de la seva unitat, tot allò que no impossibilita la tasca més urgent que és la del propi recobrament i la de la reconstrucció prèvia a la seva realització i a la seva progressió, és secundari.

Per a un català, el signe d’unió entre els compatriotes és un signe d’amor: al Fet català i a la Idea que l’impulsa. Els qui estimen o accepten Catalunya es retroben. Per sota i per damunt les banderes. D’ací que, essent sovint una minoria els catalanistes de cada vila, de cada ciutat de Catalunya, són ells qui donen el to a les faccions. I quan més obertes són les hostilitats, els catalans s’haurien de donar les mans i oblidar llurs discòrdies.

Vegeu com reconeixereu el català addicte: per un acte també d’amor: acostar-se als altres, errats en la lluita o ofuscats en la victòria, per enfortir el lligam comú.

Mentre Catalunya no haurà assolit la seva plenitud, reconeixereu els qui l’amen i estimen per la promptitud a desertar de les faccions, a reconèixer l’error o l’ofuscació, a subordinar llurs activitats polítiques a una sola activitat solidària: establir un front més ample per fer el combat menys dur.



(11-I-1935)





EL DEURE DELS CIUTADANS


Llegiu: «En convocar-se les eleccions per a la constitució del primer Parlament nacional, tots els partits, a excepció d’una fracció comunista i dels grups minoritaris, van convenir en la presentació d’una candidatura única, símbol de la unitat nacional i homenatge a l’estreta solidaritat establerta durant segles entre els fills del país, sense distinció de partit, de religió o d’estament».

Si fa no fa, aquest text resum la història de la majoria de nacions europees alliberades en el moment de llur elevació a Estat independent. En el moment de consolidar el règim de llibertat, tots els ciutadans que durant els anys de submissió havien treballat plegats per la causa de la llibertat eren cridats a formar de nou per a constituir el primer Parlament, i es presentaven en candidatura única, perquè aquell moment, com diu Masaryk, «és el moment més gloriós de la Pàtria».

Gairebé totes, potser totes, les pàtries del món han conegut aquest «moment feliç».

Només el nostre país ha d’ésser testimoni d’aquest espectacle: els seus devots fidels, a l’hora de servir-la amb més lleialtat, desfermen llurs passions partidistes o sectàries per promoure davant l’adversari, que entre nosaltres és a l’interior, una batussa civil, millor, unes «guerretes civils», en les quals gairebé cada patriota forma i mana un estol advers.

Tots n’estem avergonyits, però aquesta és la realitat: els catalans es disposen a establir el primer Parlament prou dividits perquè quisvulla s’hi instauri per sotmetre’ns a la més vexant de les servituds: la de l’enemic de la llibertat, nodrit amb la nostra pròpia sang.

Jo no sé si hi ha cap home, cap partit, cap escamot, o cap facció responsables d’aquesta divisió, o si és a la col·lectivitat —i bé podria ésser— a qui en cal culpar. Però sé que els qui han estat patriotes ara i adés, els qui han treballat per la Pàtria, els qui l’han estimada sense esperar recompensa, els qui l’han servida sense sol·licitar cap favor, els qui l’han defensada sense aspirar a cap càrrec ni a cap prebenda, això és, els patriotes sense cap més qualificatiu, tenen en aquests moments un deure: excloure de les candidatures qualsevol nom sospitós de subordinar la causa de la llibertat a qualsevol altra causa. Ara és l’hora de la tria.

Quan tingueu els butlletins de vot a les mans, sigueu exigents com la vostra consciència: el patriota només pot votar patriotes, i té el deure d’evitar que no hi hagi ningú que doni el seu vot a qui en les hores de perill cedeixi a les suggestions de l’adversari.

La malifeta dels 90.000 electors frescs i recents no ha de repetir-se més. Ni la inconseqüència dels qui van deixar de costat En Pompeu Fabra. Ni la turpitud dels qui afavoreixen en corporacions públiques, mesos i mesos, els més agosarats servidors de ço que ja no és.

Si per a un demòcrata el vot és l’home, humana és la causa dels ciutadans lleials: inscriviu, doncs, damunt les vostres paperetes el nom d’aquells de qui esteu convençuts que en pròxims conflictes possibles seran al costat dels qui propugnen una política solidària de llibertat.



(13-XI-1932)





LA COMUNA UTILITAT


El 23 d’aquest mes s’escau el terç centenari de la naixença de Spinoza. ¿Recordeu com aquest filòsof raona sobre els fonaments de l’Estat? «Ningú no pot dubtar que és molt útil als homes de viure segons les lleis i les injuncions de la Raó. No hi ha ningú que no desitgi viure, tant com podrà, a l’abric de la temor, i això és impossible mentre li és permès a cadascú de fer el que li plau, i que a la Raó no li són reconeguts més drets que a l’odi i a la còlera. Ningú, efectivament, no viu sense angoixa entre les enemistats, els odis, la còlera i els enganys. No hi ha ningú, per tant, que no procuri d’escapar-ne tant com li és possible». D’ací que els homes hagin aspirat a unir-se en un cos i que hagin subordinat la força i la cobejança individuals al poder i a la voluntat de la Comunitat. A l’estat de Natura ha seguit l’estat de Raó. Al capritx individual, la solidaritat del major nombre per la llibertat col·lectiva, que és la fermança més segura de les llibertats individuals i personals.

La nostra comunitat, al moment de posar a prova aquesta subordinació de les cobejances a la Raó simbolitzada per la Pàtria oberta i generosa, ¿contradirà la llei universal per a lliurar-se els seus components als odis, a les enemistats, a la irritació i als enganys que han de destrossar-la?

Puix que la realitat és avui, entre nosaltres, aquesta: la utilitat específica contra la comuna utilitat; la passió contra la Raó, l’egoisme contra el comú. El dret de la persona, els drets de la col·lectivitat subordinats a la facció; àdhuc les cobejances singulars sumades a favor dels desigs ultrats. Els odis individuals que calia subordinar per a l’establiment del Dret s’han ajustat parcialment per atiar els ciutadans els uns contra els altres. I còleres, aversions i enemistats folles han establert el desordre quan tots volíem ésser actors en la gran Renaixença i germans lleials al moment precís de la Gran Joia que els pobles només coneixen en moments comptats i memorables.

Hom ha atiat els patriotes contra els patriotes, els republicans contra els republicans, els catòlics contra els catòlics. Dins el clos mateix de la contrada! I com no fóssim prou tots sols en aquestes baralles mogudes no pas per la cobejança dels drets de la Comunitat, sinó per la del grup contra el grup i la de tots plegats contra la Comunitat, han vingut hostes forans, falç o creu alçada, per enardir-nos —enemics golafres!— en la pugna fratricida.

Els patriotes… No fa gaires dies que des d’aquestes mateixes columnes en recordàvem el deure. No sabem quants el compliran. Ni sabem, en aquests moments, els milers de fidels amb què compta la Pàtria. Però sabem que hi són. Pocs o molts, redimiran amb l’exemple la indiferència dels altres.

Per al ciutadà en el dia d’avui, memorable en la història de la col·lectivitat, tots els deures són al servei del país, el qual vol els seus fills solidaris en l’obra de la seva reconstrucció. Totes les dèries han de subordinar-se als drets del comú, i els drets de l’individu han d’ésser reclamats davant les faccions per a posar-los al servei del Dret col·lectiu.

Per al ciutadà lleial de sempre, per al compatriota d’ara i adés, per al qui ja gemeguejava en temps d’irredempció; per al vilatà que ha estat durant anys bescantat i perseguit, perquè estimava la Terra, pels mateixos que ara en cobegen l’usdefruit; per al ciutadà que per damunt els interessos singulars posa en aquests moments els del comú, només hi ha un sol deure: desobeir les altres veus per a escoltar només la del cor i seguir els dictats de la consciència. Servir la unitat contra les faccions.



(20-XI-1932)





L’HOME, LA PÀTRIA I L’ESTAT DEMOCRÀTICS


Alguns diaris, no pas tots, atribueixen a Francesc Macià unes declaracions que ignoro si són exactes o si responen —seria possible— a una interpretació subjectiva de la posició política i sentimental del president. Per exemple, segons Las Noticias, aquest va dir en les seves declaracions de dimarts: «No sé el que decidirà el Parlament; però bé puc dir-vos que el meu temperament no és pas per estar a la mercè de tots els partits, com qui pidola que l’elegeixin president. Sóc i he estat sempre un home d’acció i he d’actuar sempre en aquest terreny actiu, a la claror del dia, i accepto la responsabilitat de tot el que faig o fa el meu partit. No accediré mai a ésser un president decoratiu perquè els altres em facin moure a plaer seu». «No em vull limitar a fer el que creuran convenient els altres partits. Vull ésser responsable dels meus actes». «Arreu em reben triomfalment. I que us consti: no és pas com a president, sinó perquè em respecten i creuen en mi».

Aquesta transcripció dels mots atribuïts al president o llur interpretació subjectiva o arbitrària l’he llegida precisament quan acabava la lectura d’alguns dels llibres de Masaryk.

Els qui coneixen les directives polítiques de Masaryk han pogut constatar l’interès que el president txecoslovac posa a distingir entre l’home d’Estat i l’home polític. Per això insisteix tant a defensar dins l’ideal més pur de la democràcia el governant nou, alliberat de tots els defectes dels vells règims i guiat per aquesta norma: «L’autoritat emana exclusivament de la delegació atorgada pels electors».

Segons Masaryk —no fem més que traslladar els conceptes— la democràcia, la nova comunitat democràtica, exigeix gent nova, homes nous. Aquesta gent nova, aquests homes nous només s’obtenen amb la renúncia, per part de cada individu destinat a col·laborar a l’obra del redreçament nacional o de presidir-ne els destins, de totes les espècies i formes de violència. A Txecoslovàquia tenen establerta una fórmula: desaustriacitzar. La seva equivalent a Catalunya, «evitar l’accessió al Poder de quisvulla qui conservi, massa vistents, els hàbits que caracteritzen els qui han tingut un comandament irresponsable democràticament».

Per a Masaryk, la república democràtica no és solament la substitució d’un monarca per un president. Cal que aquest president recordi que la democràcia no és cap «forma d’elecció», sinó una «forma d’Estat» que respon a l’organització moderna de la societat, a l’esperit de l’home nou advers a tota forma de poder personal. Mai un president no es representa a ell mateix (tendència absolutista i antidemocràtica). Un president porta sempre, mentre durarà, la delegació que li ha estat atorgada, la representació de les democràcies de les quals és una concreció personal responsable.

Les conseqüències de l’antropomorfisme són, per a un poble jove, sempre desfavorables a la renovació total de les habituds polítiques. «En la seva essència», són els mots mateixos de Masaryk, «l’antropomorfisme és una manera d’obrar i de pensar per habitud. Els homes pateixen per crear el nou i, carregats d’anys i de prejudicis, no fan més que transformar, i encara al menys possible, el vell».

Un país nou vol un home nou. Per a això «cal saber alliberar-se de tots els lligams de l’habitud i saber-se posar de paraula i de sentiment al lloc dels altres homes en altres temps». Una nació novella ha de renovar-se col·lectivament per mitjà d’una radical renovació individual. En una nació jove, en una pàtria digna d’Europa, cada home del país ha d’ésser apte per a substituir el Primer a qualsevol moment. L’home insubstituïble «per suggestió popular “o pròpia” és la ruïna d’una pàtria».

Val la pena no pas de glossar, sinó de copiar aquests paràgrafs de Masaryk. Semblen escrits expressament per a aquells compatriotes sofrents d’antropomorfisme i que, submergits encara en el llagrimeig sentimental del pairalisme conformista, no han sabut veure encara, tot i omplir-se’n la boca del matí al vespre, que la gran novetat d’una revolució no és solament de terminologia política. La novetat és, sobretot, moral.

Diu Masaryk: «Fins ara la política, i en particular el parlamentarisme, sofreix pertot de l’antropomorfisme; la gran majoria dels qui prenen part activament en la política no saben elevar-se pel damunt d’ells mateixos, alliberar-se de les tenalles d’un egocentrisme despullat d’esperit crític. I com que actualment els ciutadans són molt sovint membres d’un partit, l’esperit de partit en el parlamentarisme identifica l’interès de la col·lectivitat amb l’interès exclusiu dels partits, i, per tant, d’algunes persones, de vegades d’una sola persona».

Heus ací el perill que cal salvar: que el Parlament no sigui la representació de la Pàtria, de la Nació, del Comú, sinó la dels partits, la d’un partit, la d’un grup d’audaciosos dins aquest partit, la d’un sol individu.

Contra aquest antropomorfisme la unió de tots ha d’ésser tan ampla com reclami la imminència del perill.

Enfront de l’Home Únic i Insubstituïble, l’home nou.

Enfront del Partit, la Pàtria nova.

Enfront del Parlament antropomòrfic, l’Estat nou, democràtic.



(17-XI-1932)





«PATRIOTA, ESQUERP I ÍNTEGRE»


La Conferència del Desarmament ha motivat una manifestació imponent de les voluntats pacifistes de tot el món. Per damunt les diversitats de raça, de llengua, de religió i de concepció social, els esperits més sensibles s’han mostrat unànimes a assenyalar els perills d’una represa d’hostilitats guerreres onsevulga que fos i l’oportunitat d’aprofitar l’aspiració a la pau de la majoria dels homes d’avui per a endegar definitivament aquelles voluntats i per a fer-la pràcticament efectiva.

Per poc inclinats que us sentiu pels temes periodístics que es refereixen als problemes de la pau i del desarmament, us haureu adonat de com és copiosa, sobretot en aquests darrers temps, la literatura que s’hi refereix: no hi ha escriptor polític, ni escriptor independent, ni agrupament de literats prou lliures per a desentendre’s de les pressions oficials, ni caricaturista polític, que no hagin fet pública manifestació d’aquella voluntat de pau que caracteritza els esperits universals d’avui.

A la secció Meridians, donem el text del manifest adreçat al seu Govern pels escriptors txecs més assenyalats, i un extracte, molt breu, d’un article publicat per H. G. Wells en publicacions de diversos països. En un dels paràgrafs d’aquest article, el famós novel·lista anglès posa, d’una manera molt nua i crua, aquest dilema: o «Cosmòpolis» o «guerra». Això és: tot pacifista que no estigui disposat a cedir part de la sobirania nacional del seu país a favor d’una autoritat internacional, central (universal i federal), que no tingui el coratge de subordinar la bandera nacional a la bandera de la pau, peca o de poca intel·ligència o de mala fe. «Un país no pot ésser a la vegada independent i controlat, un europeu no pot ésser a la vegada un partidari de la pau organitzada i un patriota feréstec i íntegre».

Creiem que aquestes paraules de Wells —que no amaga un cert escepticisme quan dubta que hom pugui il·lusionar-se massa sobre els progressos seriosos de la pràctica pacifista— són singularment, en el seu aspecte apatriòtic, suggestives. Patriotes catalans, hem hagut de vèncer sovint la incomprensió d’aquells als quals és dur de distingir la fervor patriòtica de les col·lectivitats nacionals sotmeses a un Estat aliè i sovint advers a llur fretura de llibertat, i la fervor patriòtica dels qui en fer sinònims pàtria i Estat acusen precisament aquelles col·lectivitats de patriotisme desviat.

Els mots de Wells ens donen oportunitat per a manifestar no solament la nostra aversió pel patriotisme esquerp i íntegre, ans també per a confirmar la nostra adhesió, que data de la nostra més extrema adolescència, pel Catalanisme en tant que representa l’expressió d’un patriotisme políticament condicionat a una reforma radical de l’estructura dels Estats i a una concepció nova de les relacions exteriors d’aquests Estats.

Nosaltres som patriotes fins al punt, i no més enllà, que la Pàtria catalana, això és, la col·lectivitat dels catalans, vegi reconeguda la seva llibertat, que no ha d’admetre d’altres limitacions que les que ella mateixa, d’acord amb les directives tradicionals del catalanisme polític, reconegui com a necessàries per a conciliar els seus drets elementals amb els deures que comporta la doctrina federalista, ja que, renovada, el guany hauria estat copiós: hom hauria apaivagat els clams desesperançats dels extremosos, hom hauria donat la sensació que, efectivament, anàvem cap a un ordre nou, i aquella «originalitat» que els viatgers cerquen inútilment en l’articulat de la Constitució hauria estat no solament un estímul sinó un exemple. Als qui segueixen l’exposició de les directives dels més joves doctrinaris europeistes d’avui no estranyarà la nostra afirmació que, políticament, el més revolucionari que hom pot fer és l’ordenació federal dins cada Estat per a arribar a l’Europa sobirana. Des dels joves intel·lectuals liberals i europeistes als socialistes més ortodoxos, tots convenen a proclamar la necessitat d’una política federal a l’interior dels vells Estats i una política federadora a l’exterior, amb prou esperit crític.



(17-II-1932)





PATRIOTES I PATRIOTERS


Pàtria, nació, Estat; patriotisme, patrioterisme; nacionalisme llibertari, nacionalisme defensiu, nacionalisme imperialista, etc. Conceptes prou escatits perquè calgui definir-los de nou. Amb tot, mireu: si sou honestament patriota, això és, patriota bretó, o escocès, o ucraïnès, sereu acusat pels falsos «universalistes», això és, per aquells qui per damunt els drets de la pàtria posen els de l’Estat, de «patrioters». En nom d’una «unitat» estatal superior acusen els patriotes concrets d’exacerbar el sentiment i la idea de pàtria, generosos, que ells voldrien substituir pel sentiment i per la idea d’Estat, abstractes.

I fet i fet, no són pas la pàtria irlandesa, ni la pàtria bretona, ni la pàtria ucraïnesa, les que, segons alguns, afavoreixen el nacionalisme imperialista i agressiu, característica dels Estats supranacionals. En nom de la seguretat de les seves fronteres, l’Estat francès protegeix totes les manifestacions del patriotisme ultrancer i militarista; en nom de la teoria de la unitat de l’imperi, Anglaterra extrema la seva duresa; en nom del panasiatisme, el Japó amenaça el món amb una nova guerra; en nom de la superpoblació, Itàlia posa el coturn guerrer als seus personatges bufats i tibats; en nom de la revenja, Alemanya crema d’ardor patriotera i els seus governants afavoreixen les manifestacions antipacifistes. Àdhuc en nom de l’Espanya nova hi ha qui projecta aliances i col·laboracions absurdes.

No són, però, les pàtries: són els Estats. Les pàtries són l’únic llevat de la pau que hi ha avui a Europa. Les pàtries immediates, entengueu bé, les petites nobles comunitats. Són elles tan zeloses de llur llibertat com necessitades de solidaritat universal, les més aptes a comprendre la valor de la pau i les més decidides a negar-se a pertorbar-la. Només la pàtria natural sotmesa anys i segles a un Estat arrogant ha sofert prou per a estimar en les altres la seva dolor pròpia. Només ella ha sacrificat, en guerres hecatòmbiques, milers d’homes per a una causa abstracta que no era la de la defensa de la seva individualitat amenaçada.

El patriotisme dels pobles irredempts d’avui, oposat al patrioterisme dels defensors d’estatismes o formes de govern centralistes, és la fermança més segura d’una futura comunitat internacional.

Els patriotes tenen una idea molt més generosa de la comunitat peninsular que els autonomistes teòrics estranys al sentiment de Pàtria. L’Europa futura serà una solidaritat de pàtries obertes i no un ajustament d’Estats amb muralla i catapultes.

Ací i allà el patriotisme genèric, honest i pacifista, s’oposa al patrioterisme compost i abstracte, encara que s’anomeni republicà.



(9-X-1932)





«ESCOMBRO PER LA PÀTRIA, SENYOR…»


Sense excepció, la premsa propaga aquests dies un mot: EXIGÈNCIA, com si fos una divisa comuna. Davanters o saguers, els catalans sembla que s’hagin posat d’acord per inscriure aquestes nou lletres de l’alfabet a la bandera, i arribeu a creure que al moment del Fet no hi haurà cap ciutadà minimalista o maximalista que no dugui al trau una insígnia amb el mateix mot.

Tenim la sensació, pel to dels articles que publica la premsa solvent, ciutadana i comarcal, pel tema de les converses més freqüents entre pagesos i ciutadans, que el Catalanisme, en la seva accepció genèrica, ultra ésser una política, passa a ésser, per la voluntat dels millors, una moral.

En pocs dies, en diaris catalans de matís divers hem llegit profusament els mots competència, solvència, responsabilitat i llurs homònims i equivalents en articles dedicats a parlar de l’«endemà de la implantació de l’Estatut». Uns i altres, tradicionalistes o futuristes, convenen a acceptar com una realitat la conversió en corpori i tangible, el dia mateix de la implantació de l’Estatut com a assaig de règim autònom, del mite d’una transformació social i ètica dels catalans.

Arribem a tenir la il·lusió que, àdhuc individualment, farem tots una altra cara, com les noies enamorades. I que, col·lectivament, ens tornarem tots «més competents», «més solvents», «més responsables», més exigents. Puix que aquest és el mot: exigents. S’haurà acabat l’orgia sentimental que ens feia ésser a tots coristes d’un mateix orfeó gemegaire. S’haurà acabat d’ésser condescendents amb tanta d’incompetència.

Per amor de la Pàtria…

A l’hora de bastir de nou el nostre edifici ens caldrà ésser durs amb nosaltres mateixos i amb els altres. Haurem de tenir sempre present que, d’una part de les adversitats que cauran damunt nostre, ja no en podrem fer responsables ningú més sinó a nosaltres; que en alguns aspectes de la vida ciutadana i nacional la nostra responsabilitat serà absoluta.

Aquesta decisió, aquesta lluita contra la incompetència, aquesta exigència envers nosaltres mateixos i envers els possibles pertorbadors de la tasca de reconstrucció (que potser sortiran dels nostres mateixos rengles) seran principalment corporatives. No ens referim precisament, tot i ésser-hi compreses, a les corporacions oficials, ans bé a les professionals. No ens referim, tampoc a pressions patrioticosentimentals, per tal com el millor patriota serà, d’ara endavant, aquell qui en l’ordre de la seva activitat professional, intel·lectual o tècnica, realitzarà bé la seva obra. Com en els temps d’En Prat de la Riba, Catalanisme voldrà dir amor a l’obra ben deixada.

La iniciativa corporativa, des del punt de vista de la regeneració social i ètica de Catalunya, suposarà la desqualificació, dins de cada organització professional, dels incapaços. Els veritables adversaris, en l’hora de la seva reivindicació, seran els mals arquitectes, els mals metges, els mals professors, els mals paletes, els mals periodistes, els mals enllustrabotes, els mals advocats, els mals teixidors, els mals buròcrates, els mals xofers, els mals artistes, els mals hostalers, etc., etc.

L’obra ben feta per amor de Catalunya: heus ací el lema del català nou. No pas escuts de Catalunya plantats a les façanes d’una casa per a dissimular la indigència de l’arquitecte que l’ha projectada, ans la casa realitzada tenint en compte les exigències de l’urbanisme nou, de l’estil i de la dignitat de l’ofici. No pas músics que es facin aplaudir amb himnes al porró o a l’espardenya, ans que universalitzin amb llurs produccions el nom i l’esperit de la terra. Ni advocats que ensarronin les masses amb oratòria municipal. Ni metges que obrin llurs policlíniques com un pirata preparava els paranys. Ni versificadors neulits o de mala jeia.

El vell patriota ha callat fins ara i ha sacrificat el seu idealisme per amor de la solidaritat. El nou s’ajustarà amb aquells qui acceptaran aquesta versió del patriotisme, a la vegada local i universal, profundament humà.

¿Us plau conèixer un fet? Uns nostres companys es van meravellar, en terres de Baviera, de l’extremada, gairebé inconcebible, pulcritud amb què un veí escombrava la vorera d’un edifici. «Amb el mateix endreç amb què un joier treu la pols dels aparadors…», diuen els nostres amics. Tan exagerada era, als ulls dels nostres compatriotes, aquella delicadesa d’escombrador, que no van saber resistir la temptació de preguntar-li per què escombrava amb tanta de solemnitat.

—Escombro per la pàtria, senyor…

¿Ens cal un exemple de més vivor?

(2-IX-1932)





«HI HA CENT MANERES DE SERVIR EL PAÍS…»


No recordem exactament on hem llegit aquests mots (¿Jules Payot? Aulard?). Però sabem que van ésser habituals entre els apòstols laics de la Revolució francesa. Aquests darrers vint anys, els apologistes de la pàtria de la Revolució han estat denigrats pels apologistes de la pàtria francesa. De 1914 a 1918, uns i altres van combatre arrenglerats sota un mateix Estat Major. França? Humanitat? Tant se valia: la pàtria de la Revolució «va coincidir» amb França, i els drets de l’home amb els drets dels ciutadans de la República francesa. L’himne de la revolució es va tornar l’himne de França. I tant els qui creien que la pàtria no era la raça (puix que a França ni els bascs, ni els bretons, ni els provençals no integren cap unitat ràcica); ni la unitat de llengua (bretons, francesos i occitans a França, la Suïssa quadrilingüe, la Bèlgica bilingüe, etc.), ni l’ús, ni l’esperit com els defensors de la pàtria natural (una terra, una estirp, una llengua, una religió), es van aplegar sota una mateixa senyera. Els uns, granada en mà, defensaven la «Civilització»; els altres la «Civilització francesa». França es va beneficiar de tots els estols. Tots dos van servir el país.

Però hi ha d’altres maneres, cent d’altres maneres, en temps de pau, de servir el país: el laboratori, la biblioteca, el taller, l’hospital. Hi ha l’home coratjós. «Hi ha el defensor del dret, de la llei i de la llibertat», ha dit Primaire. Hi ha, encara, el Poeta, el Ciutadà i l’Arquitecte. Ateneu bé: el Poeta, el Ciutadà i l’Arquitecte. Arbitrarietat? Paradoxa? No; oh, no…

Les condicions especials en què es debat el nostre plet han obligat sovint, i obliguen encara, el Poeta, el Ciutadà i l’Arquitecte a ocupar el lloc del Polític. La dura oposició de l’adversari ve empitjorada entre nosaltres per l’asmàtica resistència del desnacionalitzat a incorporar-se als moviments de reivindicació. Si el recobrament dels autòctons per la causa de la pròpia llibertat no hagués estat tan lent, la tasca del polític hauria estat menys feixuga i a l’hora de defensar uns drets —i uns deures— davant l’Estat en constitució, la cohesió de tres milions de ciutadans hauria donat a la representació parlamentària el do d’eloqüència i de convenciment que patèticament li ha mancat. El balbuceig dels representants del poble és celadament l’expressió del balbuceig dels congregats.

Aquestes dues tasques d’establir un front davant l’adversari i de mantenir-lo han motivat un afebliment dels tres poders, dels tres braços a primer cop d’ull arbitraris: Poetes, ciutadans i arquitectes han abandonat les activitats pròpies per dedicar-se a allistar i a convèncer. No s’han pogut refiar ni del «poble» ni del «polític», i han hagut d’ésser ells mateixos multitud i capitost.

«És una error», deia, si fa no fa, Sorel al seu deixeble Edouard Berth, «que els teòrics del sindicalisme no pertanyem a cap sindicat ni actuem en política». El contacte del doctrinari amb la massa desmoralitza, segons ell, l’un i l’altra.

¿No és possible que entre nosaltres es propagui una error equivalent? ¿No seria més eficaç que el ciutadà actués decididament com a tal, i reaccionés, baronívolament, a favor de la causa de la llibertat, del dret i de la justícia en tots els ordres de la vida? Estem segurs que en aquests moments ningú no en dubta.

Però tan segurs estem, i més encara, de la necessitat que el Poeta i l’Arquitecte (amb les diverses i múltiples accepcions amb què hom vulgui emprar aquests dos qualificatius) abandonin llur uniforme equívoc per ésser intensament Poeta i Arquitecte, amb vestidura pròpia.

¿Primer és la política?, pregunta Roorda. Per als polítics, és clar. Però, poetes!, arquitectes!, ciutadans!, pel bé de la pàtria, pel bé de la humanitat, no abandoneu els vostres castells, conreeu les vostres possessions. Puix que serà quan amb més fervor i amb més exclusivitat bastireu la vostra, que realitzareu una política, que fareu «la política» que convé al País. El Polític, el lloc del qual —oh, falsa vocació!— usurpeu enganyats, ha d’ésser un ordenador de les vostres obres.



(25-XI-1931)





TOROS A CERVERA!


No fa gaires dies, a Manresa, van estrenar una plaza. És la segona o tercera vegada que els nyèbits més o menys entonats d’aquella ciutat tenen ocasió de demostrar que són capaços de pertorbar el recobrament del Bages tot oposant-hi una flamenquització dels costums. Recordem, de molt jovenets, l’aspecte de la vetusta ciutat fabril una tarda de corrida: Alguns nois de casa bona, inútils per a cap causa noble, cobrien la testa amb un cordovès i feien pràctiques d’inèpcia pel passeig de Pere III tot intentant de cavalcar un cavall estantís al qual no revifaven ni els pirops que els genets llançaven a quatre damisel·les prou frívoles per a creure que una pinta de dos pams i una mantellina encrestada les elevava de rang, ni els manats de garrofes que, lligats amb cinta oficial, els mostraven des de la terrassa de «la Gàbia» els futurs socis del PUP.

Suposem que, tot i que —per amagar llur indiferència ciutadana— els tauròmacs manresans han redactat, segons diuen, els programes de les corridas en català, el «flamenquisme» manresà d’avui és tan atrotinat com els atuells d’alguns vetaires.

Teníem, dies passats, el propòsit de remarcar la «coincidència» de l’aprovació de l’Estatut amb aquesta represa dels «toros» en una ciutat on tan poc escauen com Manresa. Ens van dir, però, que el negoci aniria prou malament per a l’empresari —amb l’acontentament de molts que ho celebraran— i que, al capdavall, haurien de plegar toros, toreros i els capsigranys que els aproven.

Acaben, però, de donar-nos una nova que fa lleu el nostre comentari: a Cervera, la històrica ciutat segarrenca, anuncien també unes corridas de toros per a aquests dies. A Cervera els «toros» no són, que jo sàpiga, cap costum establert anys fa com a Cardona, Vic, Ripoll, Olot o Figueres. A Cervera els «toros» hi són d’importació recentíssima, i el propòsit de celebrar-hi corrida coincideix amb l’aprovació de l’Estatut. A Cervera hi ha ciutadans de coratjosa història, vells republicans pimargallistes antany, salmeronistes en 1906 i catalanistes avui que se’ns han acostat per mostrar llur disconformitat amb el propòsit d’alguns incauts, acabdillats per algun patxec i algun botifler rancorós, de renovar precisament ara un intent fracassat: acostumar la gent de la Segarra, austera i arreluda, al flamenquisme tauròmac. En protesten com a federals i ens ensenyen uns texts de Pi i Margall nobles i actuals. A Cervera hi ha també una joventut renovada i renovadora, que creu que la celebració en aquella ciutat d’una corrida de toros és una ofensa a la moral del país que tant s’ha esforçat per reivindicar la seva fidelitat a la causa posada en entredit històric. Un grup de joves cerverins diuen en visitar-nos: «A l’estigma de la Universitat en aquests moments decisius hi ha qui hi vol afegir el de les corridas. No passaran…».

No passaran! No; a Cervera no s’ha de córrer el bou perquè precisament ha arribat l’hora de restaurar l’autèntic i d’adaptar-se a l’ideal que en el cor i en la voluntat s’han forjat els patriotes de tots temps. Una manera de restablir és evitar, per a la formació de les noves generacions, tota defallença.

No s’han de celebrar «toros» a Cervera ni a Manresa. La gent de Figueres, d’Olot, de Vic, de Ripoll i de Cardona, hauran d’avesar-se a pensar en anys venidors que per la festa major no hi haurà corrida. A Barcelona, els veïns de la plaça d’Espanya i de la Monumental veuran bastir, a l’indret on hi ha avui les plazas que recorden els segles de pobresa material i espiritual del país, escoles i gimnasos.



(24-IX-1932)





A LA UNITAT PER LA CULTURA


Quan un català afecte a la causa del Catalanisme anomena pel seu nom el país natiu i diu Catalunya, no es limita a representar-se mentalment les terres que integren unes províncies administratives. En dir Catalunya, en sil·labejar el nom de la nostra contrada, el català regenerat per la fe en els seus destins projecta damunt un mapa inèdit la silueta d’una comunitat realitzada on tots els qui parlen català i els qui sense parlar-lo han ingressat, sota el signe de la unitat per la cultura, a tan noble assemblea, es reconeixen conciutadans amb igualtat de drets i de deures.

Tota cultura tendeix a unir; tota pàtria tendeix a realitzar-se. Una política, si és lleial a la seva destinació d’executar per a l’eternitat, ha de servir simultàniament la Cultura i la Pàtria. Sota el signe negatiu, les cultures i les pàtries es dissolen en lluites internes, en pugnes entre vilatges, en duels entre els capitosts de les faccions, en l’assalt del poder pels incapaços, en la plebeïtzació de les valors intel·lectuals, en el menyspreu de les capacitats físiques i de les realitats morals. Sota el signe positiu, en canvi, les pàtries i les cultures ordenen llurs forces físiques i espirituals, bandegen els instigadors de guerra civil, eleven la moral dels ciutadans i s’assenyalen un destí. La Pàtria i la Cultura exerceixen una funció irradiadora integradora, o moren damunt arenys ombrívols tot rosegant les pròpies entranyes.

Cap ciutadà en aquesta hora de dubtes sobre quins són els destins de la col·lectivitat, si, sota el signe positiu, exerceix un domini absolut sobre el seu ésser físic o la seva realitat espiritual, no dubtarà a decidir-se: a la unitat per la cultura i a l’imperi per l’establiment d’un ordre i de la seva jerarquia. En el cas advers a la dispersió mortal per l’anivellament al ras, desintegració física, substitució dels ideals integradors per les cobejances immediates, materials o nihilistes en l’ordre ètic, social i polític.

El Catalanisme que, doctrinalment, és de rel mediterrània, en les seves diverses manifestacions culturals o polítiques ha tendit sempre a ordenar per a construir, a projectar-se, a eixamplar-se, a integrar. Quan algú intenta de desviar-lo dels seus destins, la contrada esdevé una província agònica en una terra morta i els ciutadans s’espellussen els uns contra els altres per disputar-se els sous escassos embossats durant la servitud.

El Missatge als Mallorquins és una represa de consciència. La desídia i la incúria esdevenen en els cors lleials i en les voluntats disciplinades passió d’unitat. Convoquem els catalans insulars per tal com sense ells la Pàtria és orba. Un altre dia cridaran en nom de la cultura superior els qui, per tal com són germans de llinatge, de llengua i d’història, s’hi trobaran exclusivament representats. I els qui s’aixopluguen sota la bandera comuna perquè serà la més segura de les societats polítiques.

Per la unitat de la cultura, pel recobrament polític i social, per la congregació de totes les gents que parlen vulgar o se senten políticament, culturalment o socialment representades per Catalunya, tots els fills de la terra, d’orient a occident, del litoral o de la muntanya, súbdits d’un Estat o d’un altre Estat, continentals o insulars, han d’ésser presents a l’hora de la realització de la Idea Catalana.



(16-VI-1936)





UNIVERSAL I FEDERALISTA


En Europa contra les Pàtries, Drieu La Rochelle exalta l’europeu contra el patriota francès, alemany i italià. En rigor, però, contra qui aquest autor versàtil aixeca Europa és contra les nacions. L’enemic, doncs, no és França, sinó la nació francesa; no Espanya, sinó la nació espanyola. L’enemic d’Europa, és clar. De «la nació europea», com diu Passemard. (Cal dir «França», conclouen dos joves escriptors francesos i no «nació francesa». Això a l’hora precisa que els socialistes espanyols proposen de substituir del projecte de Constitució el mot Espanya, genèric i geogràfic, pel de «nació espanyola». I l’expressió «llengua castellana» per la de «llengua espanyola». L’adversari més decidit de l’Estat federal hispànic, és, doncs, la nació francesa, o, com diu Peyrou, la república nacional francesa. No en tant que el govern d’aquesta nació o d’aquesta república suggereixin una solució unitària i nacional a la República peninsular, ans bé en tant que la suggereix la història d’aquesta República, d’aquesta nació. Si dol que la novella República no iniciï ja un estil propi, dol més encara que copiï, maldestre, l’estil francès.)

Aquests joves teòrics francesos (R. Aron i A. Dandieu) acaben de publicar un llibre gosat i actual: Decadència de la Nació francesa. De la «Nació», no de França. De la nació francesa en tant que ha esdevingut una entitat burgesa, una nació conservadora. El règim d’avui és: la Nació contra França. La Nació, però, és un mite. Com ho és la producció. Com ho és el nacionalisme. «La nació», diuen aquests autors, «no té existència real». La nació occeix la pàtria. «La nació és el marc en el qual la força armada i la policia acompleixen el somni sinistre del cesarisme modern». La nació és, doncs, una abstracció, una arbitrarietat; i no ho és la nacionalitat. És contra aquesta abstracció que França —la França efectiva, la França real i espiritual— ha d’aixecar-se. Abans que cap altre poble no s’aixequi contra la seva «nació». Per donar l’exemple al món…

«Puix que França és la Revolució, cal que la continuï. La significació revolucionària d’avui és universal i federalista». Universal i federalista. Cal que França doni exemple i faci la seva revolució federal. ¿Heu llegit?

¿Heu llegit? Quan Espanya té una primera matèria avinent per a fer una revolució inèdita, original, «ibèrica»; quan políticament i socialment disposa de tots els elements per a establir un règim més acostat a la República ideal que no ho és la francesa, hom intenta, per part dels socialistes madrilenys, de donar un estil d’importació a la Constitució. Hom redacta una Constitució amb primera matèria exòtica.

L’hora d’avui és universal i federalista. Cal oposar decididament a la República anacrònica, la República federal; a la nació abstracta, les pàtries vives. La bona organització, la «racionalització» (perdoneu la pedanteria) no és (com pretén el Mercure de França) unitària, sinó federal. I, encara que sembli una novetat perillosa, la disciplina política, sindical, no és avui unitària, ni unitarista, sinó federal i federalista.



(12-IX-1931)





UN ACTE DE FE POLÍTIC


Del bon aplec de llibres que en bell catalanesc han aparegut aquests darrers dies n’hi ha un, que ha sortit avui, l’aparició del qual considerem un acte de fe: de la casa editora i dels qui n’hagin inspirat la reedició. És La Nacionalitat Catalana, de Prat de la Riba, que l’Editorial Barcino acaba d’incloure dins la seva col·lecció popular.

No desconeixem les observacions de caràcter doctrinal que, a través dels anys, han estat fetes a l’obra cabdal del mestre. Nosaltres mateixos hi hem aportat alguns aclariments, i no pas totes les conclusions del llibre obtindrien, aneu a saber, el nostre consentiment. Ens referim, sobretot, a les modificacions que l’experiència política de postguerra ha aconsellat d’introduir a certs principis considerats, a l’època d’En Prat de la Riba, com a intangibles i, sobretot, a les realitats socials que situen el joc de les idees i la realitat dels fets en un pla distint. El moviment català, de l’aparició ençà de la primera edició de La Nacionalitat Catalana, en ampliar-se amb adhesions de masses noves procedents de zones on fins ara el Catalanisme, com a sentiment, no havia penetrat, ha modificat algunes de les seves característiques. Si llegiu els discursos de propaganda patriòtica, a dreta i esquerra, pronunciats fa vint-i-cinc anys, i establiu un paral·lel amb els discursos, també de propaganda catalanista, pronunciats, pels uns i pels altres, aquests darrers anys, no us costarà gaire d’adonar-vos que la motivació ideològica no és pas la mateixa, i que els arguments són mantinguts advocant raons adés oblidades o ignorades pels oradors. És clar que el fet no és exclusivament local: a Roma, a Madrid, a Berlín i a París, per exemple, l’evolució ha estat idèntica. Davant el Fet Nacional hi ha, tan urgent, el Fet Social. Eludir-lo és voler cobrir amb el nom del patriotisme allò que més refusa l’aspiració a una més alta Comunitat, a la qual tendeixen, per diversos camins, els pobles.

Tot i algunes objeccions, però, fetes les observacions suggerides per l’experiència i acceptades les rectificacions que els fets nous reclamen, La Nacionalitat Catalana, de Prat de la Riba, és, a hores d’ara, un llibre actual. L’esquema de la doctrina que hi és exposada no ha sofert variació. Ni ha d’ésser massa radicalment revisada. Alguns capítols del llibre poden i han d’ésser ampliats; alguns conceptes, per exemple el que es refereix a l’imperialisme, poden ésser modificats. Corporativistes, sindicalistes i socialistes poden i han d’afegir, per llur compte, i, segons llur doctrina social, plantejar els problemes del treball i enriquir, amb l’experiència dels fets, de capítols nous un llibre tan vivent. Però resta l’afirmació cabdal. I una altra, també cabdal, i sovint oblidada pels qui han censurat, precipitadament, Prat de la Riba: «Desfer sistemàticament les grans unitats modernes és obra regressiva. El món ha d’encaminar-se a fer Estats més complexos». A la llei de les nacionalitats Prat fa seguir la de la formació federativa de noves unitats.

Catalanisme és, per a ell, nacionalisme; no és, però, separatisme. Tot afirmant la Nació, proposa una més vasta comunitat. Tot afirmant l’Estat nacional propugna l’Estat-Imperi que acabi amb els antagonismes de les nacions-tribu.

L’ideal de Prat de la Riba era la Federació d’Estats nacionals. En afirmar, per exemple, la personalitat de Catalunya, simultàniament afirmava la d’Espanya federada, fórmula inicial de l’Estat integrador i que assenyalava per al futur. A l’Espanya unilateral oposava l’Espanya complexa. Al Separatisme, l’Universalisme.

Fer sortir aquest llibre per Cap d’Any és un acte de fe polític. Voldríem veure’l compartit, des de tots els camps polítics i socials, per tots els catalans.



(29-XII-1934)





JOSEP VICENÇ FOIX i MAS, conegut com a J. V. FOIX (Sarrià, 28 de gener de 1893 - Barcelona, 29 de gener de 1987), fou un poeta, periodista i assagista català, un dels més destacats de les avantguardes literàries catalanes.

El seu pare, d’idees liberals i gran treballador, era dels Torrents de Lladurs, però anà a treballar a Manresa on aprengué l’ofici de confiter; allà conegué la que esdevindria la seva muller: Paulina Mas i Rubinat, dona molt sensible i religiosa. Posteriorment la família es traslladà a Sarrià, on nasqueren Josep Vicenç i dues noies. Foix estudià a l’escola pública de la vila, dirigida per Salvador Mundí, mestre municipal de prestigi, i fou condeixeble de Josep Obiols, amb qui l’uní una gran amistat. Com tants intel·lectuals d’aquests anys inicià, després d’acabar el batxillerat, la carrera de dret, però abandonà els estudis a causa de la seva gran afició per la lectura. Des de molt jove va començar a llegir de tot, des dels grecs, llatins i francesos —gràcies a les traduccions Garnier— fins a Nietzsche. «Una barreja detestable si voleu», escriu al Dietari de 1913, «però érem així molts dels nascuts a la fi i a començament de segle. Ens delectava Byron i llegíem amb complaença Baudelaire». Adquirí una foneria tipogràfica, que traspassà amb l’arribada del linotip; es lliurà llavors a la lectura, tot ajudant el seu pare a la indústria que tenia a Sarrià, i es començà a dedicar seriosament a la literatura. Per aquests anys freqüenta assíduament la penya del Continental, on coneix, entre d’altres, López Picó, Salvat, Riba i Folguera, que l’incorpora a La Revista, el 1917; l’any següent és director dels dos darrers números de Trossos, que havia fundat J. M. Junoy. Home del seu temps, practicà el tennis amb entusiasme, i fou un dels col·laboradors de l’Aeroclub de Catalunya, símbol de la seva actitud d’avantguarda. Va sovint a Sitges a casa del seu amic Josep Carbonell i Gener, gràcies al qual col·labora a Terramar (1919-1920) i amb el qual funda Monitor (1921-1923), on exposa la seva teoria nacionalista, que posteriorment refermarà als butlletins d’Acció Catalana (1922), de la qual fou un dels col·laboradors més actius; així concilia l’avantguardisme i el nacionalisme, com ho demostra al llibre Revolució Catalanista (1934), escrit juntament amb Carbonell. A partir de l’any 1924 estiueja al Port de la Selva, coincidint-hi amb Alexandre Plana, Joaquim Ventalló i Josep. M. de Sagarra; primerament s’hostatja a la Fonda del Comerç i després hi tindrà casa pròpia (1948). El 1918 presenta Joan Miró i el 1925 Salvador Dalí, en exposar per primera vegada a Barcelona. Col·laborà a la Revista de Poesia (1925-27) i fou redactor de L’Amic de les Arts (1926-28) i de Quaderns de Poesia (1935-36), on figuren alguns dels seus textos teòrics més importants.

L’any 1927 publica Gertrudis, i el 1932, KRTU, llibres en prosa poemàtica, que són part integrant d’un extens Diari que Foix data el 1918, i que passaren desapercebuts. El fet que, sota un any concret, aplegui aquesta part de la seva obra, assenyala que tota, en conjunt, no és més que un desplegament de les possibilitats presents als primers escrits, tret inherent a la seva concepció literària. El prestigi de Foix és, però, minoritari, i ell mateix sembla voler-ho. L’any 1933 representa el PEN Club català al Congrés de Dubrovnik (Iugoslàvia), i l’any següent dirigeix els cinc números de la tercera època de Revista de Catalunya. Des de la catalanització de La Publicitat, en dirigí la plana literària, i amb el pseudònim «Focius» hi tingué una secció diària fins l’any 1936.

Després del llarg silenci imposat per les circumstàncies polítiques, col·labora a Poesia, Ariel i Dau al set, i l’any 1947 apareix la seva primera obra poètica, i possiblement la més important, Sol, i de dol, impresa, però, l’any 1936. Foix, semblantment a Riba, i als noucentistes, vol instaurar la tradició de l’humanisme català i alhora relacionar-se amb els corrents literaris més nous, que adapta amb originalitat singular, actitud que resumeix el seu vers tan citat: «M’exalta el nou i m’enamora el vell». Pel que fa al «vell» es remunta fins a Llull, Ausiàs March i, gràcies a aquest darrer, als trobadors; del «nou» l’interessen especialment els futuristes i els surrealistes de l’escola de París, amb els quals manté relacions personals. Foix mateix s’ha definit com «un investigador en poesia», en considerar la poesia com una realitat objectiva, separada del poeta, però susceptible de ser explorada per ell, que «s’adreça, doncs, i franc, als qui investiguen en els comellars de la poesia per amor del Bell —o del Rar!—, no pas als historiadors de la literatura…». Al mateix temps és conscient que la poesia és essencialment un artifici verbal, i pensa que el poeta és «mag, especulador del mot…». Malgrat la publicació d’aquest recull, Foix es donà a conèixer tardanament com a poeta i Gabriel Ferrater ha pogut parlar al pròleg d’Els lloms transparents de les «tècniques» de què s’ha valgut Foix «per retardar brillantment l’esclat de la seva fama». La publicació del llibre suscità escàs interès, a causa del tiratge limitat i l’aparent dificultat de lectura. De fet, fins els anys 50-60 no s’inicia la difusió de Foix, amb una influència sobre les noves generacions que no ha fet més que augmentar. Malgrat això, Pere Gimferrer considera Sol, i de dol «un dels grans llibres de la poesia catalana moderna, i sens dubte el títol que, del Cant espiritual d’Ausiàs March ençà, ha sabut afaiçonar més superbament la parla poètica a l’exposició d’un sistema de pensament». El recull consta de setanta sonets dividits en cinc seccions on l’autor recorre a formes verbals arcaiques, i té una riquesa idiomàtica i tècnica excepcional. Es essencialment poesia doctrinal, didàctica i alhora meditació del món, on l’autor exposa el seu ideal artístic: «L’equilibri, suprem, classicista». Al poema «Si pogués acordar Raó i Follia» resumeix el conflicte permanent del seu món interior, reflectit en la poesia entre sentiment i raó, el nou i el vell, l’instant i l’eternitat; la darrera secció conté una sèrie de poemes religiosos, poc freqüents en la poesia de Foix, on la divinitat encarna l’absolut, el seny.

L’any 1951 publica Les irreals omegues, forma foixiana de trobar clus on l’autor exposa experiències biogràfiques, exclusivament personals o bé col·lectives; la data de publicació i els llargs títols explicatius, allò que Sansone ha anomenat «els preàmbuls poètics de J. V. Foix», donen un punt de partença per a una lectura correcta. A continuació publica On he deixat les claus… (1953), que primerament portava el títol ben significatiu És quan dormo que hi veig clar. I, de fet, els somnis ocupen una part decisiva en l’obra de Foix. En una dedicatòria ha escrit, a més: «el real del qual parteixo i del qual visc, amb cremors a les entranyes, com saps, i l’irreal que tu et penses descobrir-hi, són el mateix».

L’any 1952 assisteix al Congrés de Poesia de Segòvia; després, en el curs dels anys, ho fa al d’Arts Figuratives de Sicília i als de poesia celebrats a Salamanca i Formentor; l’any 1962 presideix la delegació catalana al congrés de la Comunità Europea degli Scrittori, celebrat a Florència. I el 1956 publica Del «Diari 1918», que en relació a Gertrudis o KRTU, constitueix una continuació però també una evolució que es manifesta en el sentit de paràbola que dóna als seus textos —concepció filosòfica del món o idees pròpies del poeta. Col·labora, entre d’altres publicacions, a Serra d’Or, on intenta de reprendre el seu estil informatiu d’abans de la guerra, però no hi assoleix gaire ressò. L’any 1960 publica Onze Nadals i un Cap d’Any, on recull les felicitacions que envia cada any per aquestes dates a les seves amistats. Aquests poemes no són, en substància, poesia religiosa, malgrat el motiu temàtic persistent que els unifica, sinó recreació estilitzada de la poesia popular, poesia de gènere, en definitiva, perquè Foix considera «les anomenades escoles literàries no pas com a tals amb llurs preceptes, ans bé com a gèneres».

L’any 1961 és elegit membre adjunt de l’Institut d’Estudis Catalans i el 25 de maig de 1962 cobreix la vacant de Josep M. de Sagarra com a membre numerari de la Secció Filològica. Foix, «posseït d’una febre creadora com no l’havia viscuda mai» segons paraules seves, ha continuat publicant amb regularitat: L’estrella d’en Perris (1963), Darrer comunicat (1969), Allò que no diu «La Vanguardia» (1971) i Tocant a mà (1971). Les obres poètiques (1964) inclouen un recull inèdit: Desa aquest llibre al calaix de baix. Els lloms transparents (1969) i Mots o maons o a cascú el seu (1971) apleguen articles sobre temes diversos: política nacional, urbanisme, l’acció cívica i ètica de l’intel·lectual… Catalans de 1918 (1965) són retrats literaris i meditacions que, des dels 17 anys, l’autor consignava per a si mateix, seguint un ordre de dietari; gràcies a aquests records i vivències, una època llunyana es fa viva i present. L’any 1973 li fou concedit el Premi d’Honor de les Lletres Catalanes.

«Poeta d’idees, i d’imatges que en són el reflex, la seva obra resta un dels punts més alts d’elaboració i exigent domini verbal que hagi assolit la literatura catalana posterior als clàssics del segle XV», escriu Pere Gimferrer. «Convergents, la recerca metafísica, i la incessant exploració expressiva, hi congrien un paradigma del problema central de l’art contemporani: el replanteig de la pròpia essència i la indagació a l’entorn del sentit de la condició humana». I, per aquest motiu, l’ascendent de Foix sobre les generacions joves s’ha accentuat a partir de la postguerra.





NOTA


[1] Aquesta nota ha estat escrita abans de sortir el decret, que publica la premsa d’avui, segons el qual la bandera soviètica és nacionalitzada.





