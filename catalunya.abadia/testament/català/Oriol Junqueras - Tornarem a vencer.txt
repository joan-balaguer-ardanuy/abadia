Els dos màxims dirigents d’ERC, Oriol Junqueras i Marta Rovira, l’un des de la presó de Lledoners i l’altra des de l’exili de Ginebra, concreten en aquest llibre escrit a quatre mans l’estratègia per aconseguir la independència. I ho fan sense eludir cap dels grans debats que han polaritzat la vida pública els darrers anys: unilateralitat sí o no, desobediència civil versus desobediència institucional, eixamplar la base o tirar pel dret… El resultat és un manual pràctic de com els republicans volen preparar Catalunya per a un embat guanyador amb l’Estat. Qui hi vulgui buscar retrets, s’ha equivocat de llibre. Només hi ha propostes de futur.





Oriol Junqueras & Marta Rovira





Tornarem a vèncer


(i com ho farem)



ePUB v0.9

Reynus 30.08.23





Títol original: Tornarem a vèncer (i com ho farem)

Oriol Junqueras & Marta Rovira, 2020

Disseny de portada: Octavi Gil

Edició digital: Reynus (v0.9)

ePUBCat base r1.3





Pròleg.

Volem guanyar




Quan escrivim aquestes línies, han passat gairebé tres anys des de l’octubre republicà del 2017. Els que signem no ens veiem en persona des d’aquelles dates: la repressió de l’Estat espanyol ens ha portat a la presó i a l’exili. Només ens hem pogut sentir la veu per telèfon o per videoconferència, i en comptades ocasions, però a través de terceres persones ens hem intercanviat missatges contínuament, des del primer dia. Cadascun ha vist com l’altre se sobreposava a la seva situació i es feia més i més fort. I, malgrat estar a milers de quilòmetres de distància l’un de l’altre, hem reflexionat junts sobre el que va passar i, per damunt de tot, sobre el que creiem que ha de passar. Els nostres companys, a més, ens han fet l’honor de renovar-nos la confiança per liderar aquest vell partit que es diu Esquerra Republicana de Catalunya, fundat l’any 1931. El partit més antic de Catalunya. La repressió ens ha fet mal, a nosaltres i a les nostres famílies, però no ha aconseguit apartar-nos de la política ni del servei al país.

Aquests tres anys, les llibreries i les hemeroteques s’han omplert de testimonis del que va passar. Massa sovint, i encara ben recentment, aquests testimonis s’han utilitzat per passar comptes amb companys de trinxera. No té cap sentit. No hi caurem. Qui hagi començat a llegir aquest llibre a la recerca de retrets, tindrà una decepció. Nosaltres volem fer una aportació positiva, volem proposar. I volem fer-ho a partir del que hem après, perquè hem après moltíssim, tant de nosaltres mateixos com del nostre adversari.

L’1 d’Octubre va ser una victòria incontestable de la societat catalana. Per quin motiu, doncs, no vam poder implementar el resultat d’un referèndum èpic?

Si vam ser capaços de votar aquell dia, de portar a terme un referèndum unilateral i amb l’oposició frontal i violenta de l’Estat espanyol, per què no hem estat capaços d’aconseguir la independència de Catalunya?

Fins al 3 d’octubre ens vam agradar, crèiem que podíem guanyar. Però a partir d’aquell dia l’independentisme va anar perdent gas i l’Estat ens va anar guanyant terreny. Per què?

Aquestes són algunes de les preguntes que tots ens hem fet des d’aleshores. Tenim respostes i volem compartir-les. I alhora volem explicar, amb tota honestedat i transparència, què proposem per superar en el futur els obstacles que no vam poder o saber superar.

Quan, en l’al·legat final davant del Suprem, Jordi Cuixart va mirar als ulls Manuel Marchena i li va dir «Ho tornarem a fer», no només va fer un acte de dignitat davant d’un tribunal polític, sinó que ens va posar deures a tots i cadascun de nosaltres. Com a dirigents d’un partit polític amb vuitanta-nou anys d’història, ens sentim amb l’obligació no només de tornar-ho a fer, sinó de fer-ho de tal manera que aquest cop el resultat sigui la victòria, és a dir, la independència de Catalunya. En aquest llibre expliquem obertament la nostra proposta, elaborada a partir dels aprenentatges del 2017, i la posem a disposició del conjunt del moviment independentista perquè la pugui discutir, esmenar i millorar, si convé. Al mateix temps, volem proclamar que la independència no és només per als que la volem, sinó que s’ha de posar incondicionalment al servei de tots els ciutadans. L’objectiu és el benestar, la justícia i la democràcia per a tothom, i la República Catalana és l’eina per aconseguir-ho.

Teniu a les mans, en definitiva, la nostra guia cap a la independència, la nostra proposta estratègica. La que ens creiem després de tot el que hem viscut. Amb tota la humilitat, però també amb tota la convicció. És el que considerem, tocant de peus a terra, l’únic camí realista, seriós i viable per construir la República Catalana. Si en tinguéssim un altre, també el diríem. I si algú en té un altre, estem disposats a escoltar-lo. Però, en absència de cap altra proposta estratègica plausible, fem una proposta diàfana, sense dobles lectures.

Des de l’exili i des de la presó, com a coprotagonistes d’aquell 1 d’Octubre i també d’aquell 27 d’octubre, com a fills d’Osona i el Baix Llobregat, dues comarques que expliquen la complexitat i la diversitat del país, us convidem a llegir aquest manual. Un manual per guanyar.





1.

De vegades es guanya





L’1 d’Octubre vam maximitzar les nostres fortaleses. Si es va celebrar el referèndum va ser gràcies a una conjunció de factors que expliquen que fos possible fer allò que el Govern espanyol assegurava, del dret i del revés, amb vehemència, amb amenaces velades i en ocasions explícites, que mai no es faria. Entre aquests factors, volem destacar els següents:

1.L’urna com a icona

2.Unitat estratègica

3.Direcció única operativa

4.Complicitat entre ciutadania i govern

5.Desbordament popular, la força de la gent

6.Tecnologia i organització





i. L’urna com a icona


El moviment independentista va convertir l’urna en la seva icona. Associar urna a independència era tant com associar independència a democràcia. En contrast amb altres expressions internacionals de moviments d’alliberament nacional de caràcter violent, l’eclosió del moviment independentista a Catalunya té l’urna i el vot com a referent.

Cal recordar i reconèixer el valor d’aquella experiència pionera a Arenys de Munt, el setembre del 2009. Al municipi es va organitzar una consulta sobre la independència. I aquell format es va estendre com una taca d’oli. Durant dos anys, centenars de pobles i ciutats van celebrar consultes populars, fins que l’onada va arribar a Barcelona, l’abril del 2011. Més de 250.000 barcelonins hi van prendre part.

Aquesta associació del moviment independentista a l’urna expressa una voluntat inequívocament democràtica: la independència com a resultat de la decisió de la ciutadania. Les consultes populars tenien un clar impuls popular, les organitzaven la gent i les entitats de cada municipi. I tan fort era aquest impuls que, només tres anys després d’Arenys, el concepte votar per decidir es va convertir en programa de govern, gràcies a l’acord d’investidura del 2012 entre ciu i erc. És aleshores, que el Govern assumeix el dret a decidir, i és aleshores que salta del carrer a les institucions i es materialitza. Primer, amb la jornada participativa del 9N del 2014. I, després, com a moment culminant, l’1 d’Octubre del 2017.

L’èxit de l’1 d’Octubre s’explica, entre altres motius, pel relat radicalment democràtic que hi havia al darrere. Camí de l’1 d’Octubre, es van confrontar dues posicions. Una ciutadania que clamava «Volem votar!» i un Govern espanyol que responia «Ni urnas, ni papeletas». En aquesta dialèctica ens vam sentir molt còmodes. Una massa crítica de la ciutadania se la va fer seva, i això va resultar imbatible. En cap cas va ser una dialèctica identitària, tampoc no era una dialèctica en clau estrictament independentista: era sobretot una dialèctica democràtica que empoderava la ciutadania i ens feia guanyadors.





ii. Unitat estratègica


Hi ha unitat estratègica quan els diferents actors polítics i socials s’alineen i es coordinen per assolir un objectiu concret. I això, en el camí cap a l’1 d’Octubre, hi va ser. Amb dificultats i entrebancs —com és normal quan l’objectiu és tan ambiciós i el moviment és tan divers—, però hi va ser.

Cal subratllar que la unitat estratègica no es va produir de debò fins que vam ser capaços de posar-nos d’acord en un projecte concret, el referèndum. És a dir, no va ser el fet d’anar junts en una mateixa llista electoral allò que ens va unir. El que ens va unir va ser trobar un projecte amb sentit, on cadascú podia aportar coses concretes i on tothom era necessari. Aquest és el sentit que nosaltres donem a la unitat: identifiquem què podem fer plegats, i ho fem respectant la diversitat interna del moviment independentista. Perquè la diversitat, no en tenim cap dubte, és una de les nostres fortaleses.

La unitat, a més, no pot ser només un acord en un despatx. Per funcionar, necessita la participació de la gent. No hauríem pogut fer res del que vam fer sense sentir que la gent estava amb nosaltres. I els esdeveniments frenètics d’aquells mesos previs a l’1 d’Octubre ens ho van fer sentir molt clarament.

Un dels punts d’inflexió d’aquesta connexió entre la gent i el Govern va ser el 17 d’agost. Els atemptats terroristes a la Rambla i a Cambrils van sacsejar el país. El Govern espanyol va reaccionar tard i malament, arremetent contra el Govern de Catalunya i xocant amb la direcció dels Mossos d’Esquadra. Clarament, a més, va intentar utilitzar els atemptats políticament, per qüestionar l’1 d’Octubre. Però la Policia de Catalunya va actuar amb diligència, com ho hauria fet la policia d’un estat independent. I la resposta ciutadana va ser rotunda, tancant files amb el seu Govern.

La bona gestió governamental va refermar la confiança popular en el Govern de Catalunya i el cos de Mossos d’Esquadra. La bona gestió, el bon govern, un element clau per guanyar-nos la confiança dels conciutadans. Més endavant hi tornarem.

Un altre moment determinant va ser l’ofensiva de la Guàrdia Civil el 20 de setembre, quan assalta diversos edificis del Govern, incloent-hi el de Vicepresidència, a la rambla de Catalunya. Aquest ja és un cop directe a la direcció política i logística del referèndum. La resposta ciutadana és aclaparadora. Novament, la complicitat entre el carrer i la política fa possible que el referèndum no descarrili. I el que s’esdevé finalment és que l’ofensiva policial del 20 de setembre es converteix en l’impuls definitiu a l’1 d’Octubre. La resposta de la gent aquell dia i els següents va desarmar l’ofensiva judicial i policial. Govern i ciutadania van tancar files. Al Govern espanyol li va sortir el tret per la culata. I la unitat estratègica va sortir reforçadíssima, perquè ja no era només entre partits i entitats. Era entre el Govern i la gent.





iii. Direcció única operativa


Els grans reptes exigeixen també ordre, disciplina i coordinació. Així va ser el camí de l’1 d’Octubre. L’impuls polític va correspondre al Govern, però va ser la direcció única —la premsa en deia «estat major»—, integrada per diferents sensibilitats, organitzacions i persones que anaven més enllà del Govern, la que va permetre arribar allà on el Govern no podia arribar. La presa de decisions, amb la participació dels pesos pesants de l’executiu, va esdevenir fluïda i determinant.

Les urnes en són un exemple. El Govern no les va saber o poder comprar. Finalment, es van adquirir externament. Però allò determinant és que aquesta direcció única va ser investida d’autoritat per prendre i assumir decisions com aquesta, defugint polèmiques, indecisions, malfiances o temors. La direcció única va ser un òrgan de gestió útil i eficaç sense el qual difícilment s’hauria celebrat el referèndum.





iv. Complicitat entre ciutadania i Govern


De poc haurien servit la unitat estratègica o el comandament únic sense la complicitat entre el Govern i la ciutadania, com ja hem comentat. És un dels molts factors que cal tenir presents, en el futur, com a imprescindibles. Si aquella gernació no s’hagués mobilitzat el 20 de setembre a la rambla de Catalunya, possiblement el referèndum s’hauria embarrancat aquell mateix dia. Si l’operació policial va ser un cop anímic, la resposta popular va ser una injecció de moral impagable.

La gentada que es va anar concentrant davant d’Economia explica fins a quin punt la ciutadania s’havia fet seu el referèndum. No era un invent dels polítics, era un anhel compartit de manera entusiasta per una gran part del país. Quan la Guàrdia Civil va assaltar aquell edifici, la ciutadania es va sentir agredida, va sentir que atacaven el seu Govern. Era de domini públic que el referèndum es pilotava des d’allà, perquè així s’havia anunciat en seu parlamentària. I, quan l’aparell logístic va ser colpejat, la ciutadania va respondre.

Gràcies al 20 de setembre, centenars de milers de persones van entendre que allò era un repte col·lectiu. Teníem un Estat a sobre amb totes les seves eines i amb milers de policies —d’uniforme i de paisà— intentant curtcircuitar-nos sobre el terreny, i només ens en podíem sortir si els enredàvem —com amb les urnes— o entre tots generàvem situacions impossibles de gestionar per a ells, com el projecte Escoles Obertes, que va protegir els centres de votació des de divendres al vespre. Sempre vam anar per davant d’ells: mentre buscaven un magatzem ple d’urnes, resulta que ja estaven disseminades per tot el país en domicilis particulars, i quan van rebre l’ordre judicial de tancar els centres de votació es van trobar partits de futbol, xocolatades i animació infantil als patis de les escoles. La intel·ligència col·lectiva va funcionar com mai, sense caure en provocacions.

Tot això ens va permetre arribar al dia 1 d’Octubre en condicions d’obrir els col·legis, constituir les meses amb milers de voluntaris i iniciar les votacions. Finalment, aquell dia els grans protagonistes van ser els 2,3 milions de ciutadans que van participar en la votació. L’operatiu policial massiu i la violència de la Guàrdia Civil i la Policia Nacional no van dissuadir la ciutadania, que va defensar, pacíficament però amb una gran determinació, les urnes i el dret a votar, protagonitzant un acte de desobediència civil com no s’havia vist mai, amb la complicitat del Govern de la Generalitat i la majoria d’ajuntaments del país.





v. Desbordament popular,

la força de la gent


Ho teníem tot en contra, començant per la raó de la força que l’Estat va decidir aplicar amb bel·ligerància. Tot en contra, excepte la força de la gent. Aquest és el reconeixement més explícit que, objectivament, es pot fer als dos milions llargs de persones que van votar l’1 d’Octubre. Sense aquest compromís hauria estat inviable seguir endavant. Fèiem allò que havíem promès. I la gent hi va ser.

Hi ha imatges que parlen per si soles. En diversos punts del país, en barris de grans ciutats i pobles menuts, vam constatar que un desplegament policial massiu i violent no era capaç d’aturar la democràcia. Milions de persones volien votar i estaven disposades a defensar el seu vot, encara que això suposés exposar-se i posar en perill la seva integritat física. No hi havia dubte que anar a votar era un risc, perquè les imatges de les càrregues policials es van difondre des de primera hora.

Es va demostrar que la gent organitzada, si és una massa crítica suficient, és capaç de resistir pacíficament davant d’un exèrcit d’uniformats. És un aprenentatge per al futur: una mobilització popular d’aquestes característiques desborda qualsevol cos policial o uniformat i anul·la o redueix molt la capacitat coercitiva de l’Estat. Va ser una lliçó de vida per a nosaltres, i una humiliació per a l’Estat, que es va veure superat al carrer i es va sentir impotent davant del coratge i la dignitat de tants i tantes.

Si l’1 d’Octubre es va consumar va ser gràcies a la mobilització popular. Tant era allò que hagués previst el Govern de Catalunya, tant era tota la feina ingent d’una direcció política a l’ombra. Si la ciutadania no hagués respost aquell matí com ho va fer davant de l’«¡A por ellos!», l’1 d’Octubre hauria estat avortat pel Govern espanyol a primera hora del matí, quan gairebé simultàniament, a Sant Julià de Ramis i a la Ràpita, es van viure les primeres escenes dantesques de brutalitat policial. La determinació cívica i popular va fer invencible el referèndum des de primera hora.





vi. Tecnologia i organització


La tecnologia és una arma de doble tall. Cada dia es donen a conèixer nous intents dels estats d’abusar-ne per controlar la població, o per intervenir les comunicacions dels adversaris i de tots aquells que consideren enemics. Recentment, per exemple, hem sabut que els telèfons mòbils de companys d’Esquerra van ser hackejats pels serveis d’intel·ligència espanyols. Però no ha estat cap sorpresa: tots els que vam organitzar l’1 d’Octubre teníem la certesa d’estar sent espiats.

Però la tecnologia també es pot posar al servei de les causes justes. Davant la previsió que el Govern espanyol intentaria avortar la votació bloquejant les xarxes de telecomunicacions, es van buscar solucions alternatives amb èxit. Des de setmanes abans, es tenien equips localitzats en diferents punts del territori, treballant en xarxa, coordinats.

Aquesta estructura va ser fonamental, tant per crear les pàgines web que succeïen les clausurades per decret governatiu, com per fer viable la votació quan van caure els servidors als col·legis electorals. Hi havia un sistema molt ben dissenyat, preparat a consciència, per fer front als sabotatges informàtics del Govern espanyol. I, finalment, hi va haver una aplicació que va ser decisiva per facilitar la votació: el cens universal. Davant la certesa que en alguns col·legis electorals s’impediria votar, el cens universal permetia fer-ho en qualsevol col·legi de manera segura i fiable, sense enganys. La tecnologia, per cert, va tornar a demostrar el seu potencial en les mobilitzacions de Tsunami Democràtic del 2019.

En el camí de l’1 d’Octubre, vam entendre i comprovar com mai la importància de l’organització, de la creació d’estructures sòlides, de l’elaboració de plans detallats, del treball per objectius, de no deixar res a la improvisació. Gràcies a això, ens vam poder anticipar a tots els moviments de l’Estat, i, quan malgrat tot ens feien mal —com en algunes requises de paperetes—, sempre teníem un pla B per activar-lo immediatament. Aquesta és una conclusió molt important de l’octubre del 2017: no n’hi ha prou amb tenir la raó i estar determinats. També cal estar organitzats.





2.

De vegades s’aprèn





L’1 d’Octubre va ser una gran victòria, un moviment sísmic que va sacsejar tot Catalunya. I el 3 d’octubre va ser una rèplica tant o més massiva. Però, a partir d’aquell moment, ja només vam retrocedir. Tots els factors que ens havien fet arribar amb èxit al referèndum es van fondre com un glaçó durant les setmanes immediatament posteriors.

L’independentisme no tenia un acord polític intern sobre què fer l’endemà. Com que no hi havia un projecte clar post-1 d’Octubre, ni una estratègia acordada i definida, la unitat es va esberlar. Arribar a l’1 d’Octubre havia estat un esforç tan descomunal, que ens vam quedar sense força política i a mercè de la reacció de l’Estat. La direcció única operativa tenia alguns plans dibuixats per a un escenari de resistència, però no hi havia acord polític per tirar-los endavant. Vistos amb perspectiva, aquells plans ens haurien permès aguantar uns quants dies, res més.

El contraatac de l’Estat va començar el mateix 3 d’octubre a la nit, amb el discurs amenaçador del rei d’Espanya, Felip VI. Tot el que va passar a partir d’aquell moment explica per què vam perdre la iniciativa política. Vam descobrir les nostres limitacions, les nostres febleses i, sobretot, el formidable poder de l’aliança conservadora que teníem en contra.

Analitzem un per un cada factor que va jugar en contra nostra, perquè en podrem treure conclusions molt útils:

1.El llindar de participació

2.La mobilització de la Catalunya del no

3.Un país a dues velocitats

4.L’ofensiva de l’Estat per terra, mar i aire

5.Els sindicats principals, en contra

6.Un univers mediàtic molt bel·ligerant

7.L’absència dels grans ajuntaments

8.L’absència de reconeixement internacional

Analitzant aquests factors, veurem molt clarament quins són els reptes que tenim al davant. Tota estratègia que pretengui guanyar ha de partir de la necessitat de superar-los. Si tenim pressa per veure la independència —i nosaltres en tenim molta!—, haurem de millorar la nostra posició en cadascun d’aquests temes, no ignorar les dificultats i posar-nos a treballar per superar-les.





i. El llindar de participació


En el referèndum de l’1 d’Octubre va votar el 43% del cens, i això va ser per dos motius. El primer, una actuació policial que de ben segur va atemorir molta gent que en altres circumstàncies hauria anat a votar. Des d’aquest punt de vista, les càrregues van aconseguir un dels seus objectius: reduir la participació per laminar la legitimitat del resultat. Però hi va haver un segon motiu, i és que no vam aconseguir que els catalans contraris a la independència es fessin seu el referèndum. La grandíssima majoria van seguir la consigna de no participació de l’univers politicomediàtic unionista. Amb una participació per sota del 50%, era molt difícil obtenir el consentiment del perdedor. Això ens obria un greu problema intern de legitimitat a Catalunya, però també cara enfora. Els nostres equips diplomàtics es van trobar amb una paret impossible de saltar: les cancelleries condemnaven rotundament l’actuació policial, però no reconeixien cap mandat popular legítim. O, almenys, tenien l’excusa perfecta per no fer-ho.

Han passat tres anys i hem tingut moltes oportunitats de parlar a fons amb agents internacionals de tot tipus, des d’organitzacions dedicades a la mediació fins a enviats d’alguns dels governs més importants del món. Són reunions que no han transcendit, però que fem contínuament, i en totes se’ns diu el mateix. Tenint en compte que el nostre adversari és un membre homologat del club dels estats, si volem que la comunitat internacional es plantegi seriosament el cas català hem d’obtenir majories clares en eleccions convencionals, on participen tant els del sí com els del no. I, si aquestes majories molt àmplies no són possibles, com a mínim hem de superar el 50% dels vots a favor de la independència de manera sòlida i sostinguda en el temps. Sense això, els estats ni tan sols obriran la carpeta catalana.

Cal reconèixer que hem fet coses molt importants, coses gairebé impossibles, com la Via Catalana de Portbou a Vinaròs, o com organitzar i celebrar un referèndum amb un Estat en contra i resistir els cops de porra d’un exèrcit d’uniformats, però també és cert que encara no hem estat capaços de superar el 50% dels vots en una convocatòria electoral. El dia que ho fem, és possible que l’Estat reaccioni amb més agressivitat encara, perquè se sentirà més amenaçat, però haurem fet un pas endavant crucial, tant a escala internacional com dins de Catalunya: la percepció de l’existència d’una majoria social i política clara desactiva moltes resistències.

I, com més vegades superem el llindar del 50%, més incontestable serà la nostra legitimitat i més a prop estarem d’estar en condicions de tombar la paret. N’hi haurà prou, de superar el 50% del vot? No, de cap manera. Però, com més siguem, més viable serà desbordar el règim borbònic i obtenir el reconeixement internacional.

Per aconseguir aquesta majoria social imbatible capaç de desbordar l’Estat, és imprescindible no només mobilitzar i seduir una majoria social, sinó aconseguir minimitzar les reaccions hostils dins de Catalunya. No és una qüestió menor. La República és per a tothom i al servei de tothom. Òbviament, no podrem evitar que hi hagi un percentatge de la població estructuralment contrari a la independència, però sí que podem i hem d’aconseguir que una gran majoria dels contraris reconeguin la legitimitat de la majoria i no s’hi oposin. Cosa que lliga amb el punt següent.





ii. La mobilització de la Catalunya del no


El moviment independentista va ser capaç de fer grans mobilitzacions molts anys seguits. Les manifestacions massives de l’Onze de Setembre en donen fe. Ningú, enlloc del món, ha aconseguit mobilitzar una xifra similar de manifestants. I encara menys amb aquesta reiteració. La Via Catalana, el 2014, va tenir un gran impacte i repercussió internacionals. Les mobilitzacions, abans i després, van continuar sent multitudinàries. Al carrer no hi havia oposició. Ni als balcons. L’independentisme es movia a plaer. Omnipresent. La nostra iconografia era arreu, aclaparadora.

Un dia o altre això s’havia d’acabar. Els primers símptomes, encara testimonials però significatius, van ser durant la campanya pel referèndum de l’1 d’Octubre. En alguns actes, sobretot metropolitans, van començar a fer acte de presència petits grupuscles d’extrema dreta, organitzats i molt agressius. I la intervenció reial del 3 d’octubre va beneir aquesta actitud, que després prendria carta de naturalesa i es generalitzaria. Durant l’octubre hi va haver dotzenes de ràtzies violentes, sempre amb total impunitat, que van atemorir molta gent i van servir en safata el discurs de l’enfrontament civil.

Però el punt d’inflexió de la mobilització espanyolista es va produir el 8 d’octubre del 2017. Centenars de milers de persones es van manifestar a Barcelona per la unitat d’Espanya, convocats per Societat Civil Catalana. En la manifestació hi van participar persones arribades de tot Espanya, sí, però el gruix no havia arribat de fora. Eren catalans. I era el primer cop que tants catalans es deixaven veure al carrer brandant banderes espanyoles i rebutjant explícitament la independència.

Centenars de milers de compatriotes sortien al carrer contra la independència de Catalunya i, a més, molt enfadats. L’unionisme, l’espanyolisme, havia aconseguit competir al carrer i entrava a disputar el partit en un terreny que fins aleshores semblava aclaparadorament independentista. Com hem dit abans, un dia o altre això havia de passar, però en qualsevol cas l’escena certificava que no només teníem en contra un Estat autoritari, sinó també una part molt significativa de la nostra societat. Imposar-se contra l’Estat ja era un repte, però fer-ho amb una massa social mobilitzada en contra dins mateix de Catalunya era un escenari que cap dels actors de l’independentisme no havíem previst prou.

Durant els anys del Procés, havíem confós la desmobilització de l’unionisme amb un cert assentiment o menfotisme. Va ser un greu error d’anàlisi. El 8 d’octubre es va fer palès que l’Estat havia aconseguit hostilitzar una part molt important del país contra el projecte republicà, atiant la por i dibuixant un escenari dantesc de pobresa, aïllament internacional, opressió identitària, etc. Tan amenaçada es va sentir aquesta part del país, que un partit radical, agressiu i fins i tot antiautonomista com Ciudadanos va guanyar les eleccions a Catalunya el desembre del 2017, menjant-se el pp i reduint el psc al pitjor resultat de la història.





iii. Un país a dues velocitats


L’octubre del 2017 també vam constatar els buits territorials de l’independentisme. El país anava a dues velocitats, i allò que era seguit majoritàriament al conjunt del territori a la regió metropolitana de Barcelona va tenir una clara feblesa estructural. També a la de Tarragona. Tots els vots valen el mateix, és clar, però fàcticament és molt difícil fer la independència d’un país si les ciutats més poblades hi estan en contra.

La falta d’homogeneïtat territorial de l’independentisme és, en aquests moments, un dels seus talons d’Aquil·les. A la major part del país, l’independentisme és hegemònic, però un 70% de la població catalana es concentra en una petita part del territori, sobretot a la corona metropolitana de Barcelona. En cap país europeu l’àrea metropolitana de la capital té un pes relatiu tan alt com a Catalunya.

És molt senzill: sumant la població de l’Alta Ribagorça, del Pallars Sobirà, del Pallars Jussà, de l’Alt Urgell, del Pla d’Urgell, de l’Urgell i de la Cerdanya, no arribem a 130.000 habitants, que és, si fa no fa, la població de Santa Coloma de Gramenet, una de les poblacions del Barcelonès, ni de bon tros la més gran. A Santa Coloma, fins a les darreres eleccions municipals mai cap candidatura explícitament independentista no havia obtingut representació al consistori. Ara, des del maig del 2019, n’hi ha tres, de regidors independentistes, en aquest cas, d’erc. Un pas endavant significatiu, però encara ben insuficient, si tenim en compte que en són només 3 de 27.

O l’independentisme és capaç d’incrementar la presència en aquestes ciutats o serà molt difícil guanyar el pols a l’Estat. És una qüestió de força demogràfica. I per continuar creixent en l’àmbit metropolità cal tenir clara la complexitat de la societat catalana, la seva heterogeneïtat. I, alhora, assumir contradiccions i renunciar a una puresa argumental que no només no sedueix, sinó que massa sovint genera rebuig.

A la gent d’erc ens obsessiona prendre vots a l’unionisme, no al partit independentista del costat. Ens obsessiona sumar gent nova. La batalla principal, en aquest sentit, inclou disputar al psc els seus feus electorals, penetrar en les ciutats i els barris que el psc considera i tracta com a cortijos particulars. El psc ho sap, intueix que només erc és una amenaça per al seu poder territorial. Per això no va dubtar a pactar l’Ajuntament i la Diputació de Barcelona, i d’aquesta manera barrar el pas a erc. En un lloc el pacte va ser amb els Comuns, a l’altre amb j×cat, però l’objectiu era exactament el mateix: que erc no tingués palanques de poder allà on es juga el futur del país.

El territori en disputa no és només el de la perifèria barcelonina. També ho és la regió metropolitana de Tarragona, entre d’altres. I aquí el psc sí que ha rebut un cop sever, mentre l’independentisme ha obtingut potser la victòria més gran, amb el republicà Pau Ricomà a l’alcaldia de Tarragona desbancant el totpoderós Ballesteros. O a Lleida, amb Miquel Pueyo. O a Blanes, amb Àngel Canosa. És la millor notícia de les darreres eleccions municipals: la capacitat de penetrar i disputar al psc feus electorals que els socialistes consideraven intocables.

També ho hem aconseguit en poblacions de comarques de majoria independentista com el Bages. Per exemple, al Pont de Vilomara i Rocafort, a tocar de la presó de Lledoners. Permeteu-nos que ens aturem en aquest exemple. Aquest és un municipi on Ciudadanos va guanyar les darreres eleccions catalanes i on s’han produït amenaces i agressions a les concentracions amb llaços grocs o pels presos. Fa quatre anys, el psc hi va guanyar les municipals amb majoria absoluta, mentre erc era tercera força amb només dos regidors. El maig del 2019, la candidatura liderada per la republicana Estefania Torrente, de família andalusa per part de pare i mare, va passar del 15% dels vots a més del 35% i va dinamitar la majoria absoluta del psc. De fet, la distància entre el psc i erc s’ha reduït de gairebé 40 punts a només 3. El resultat és extraordinari.

La nostra aportació principal al moviment independentista és la capacitat de connectar amb sectors polítics i socials que fins avui l’havien vist amb desconfiança i llunyà. I aquest és l’immens repte que tenim al davant, que és lent i complex, ple de dificultats. Però, sense aquesta voluntat de connectar amb sectors que no s’havien sentit mai ni remotament propers ni seduïts per l’independentisme, no hi ha República. És una tasca més lenta que no voldríem, que obliga a assumir contradiccions, que obliga a integrar, a defugir els purismes. És una tasca imprescindible per avançar.

L’octubre del 2017, vam tenir la zona més poblada del país majoritàriament en contra. En el pròxim embat, l’hem de tenir a favor. O, si més no, hi hem de ser molt més forts.





iv. L’ofensiva de l’Estat

per terra, mar i aire


Quan parlem de l’Estat no parlem només del Govern espanyol. Parlem de tot l’aparell de l’Estat i les seves institucions, començant per la monarquia, la més corrupta d’Europa, políticament corrupta —filla del franquisme— i èticament corrompuda per una xarxa de negocis i diners feta a l’ombra del poder. Va ser el rei Felip VI qui va liderar l’ofensiva contra l’1 d’Octubre. Quan l’Estat va trontollar entre l’1 i el 3 d’octubre, el rei va tallar de soca-rel qualsevol possibilitat de diàleg i negociació.

Tot l’Estat es va mobilitzar per esclafar-nos. Els cossos i les forces de seguretat, metiendo la porra como si no hubiera un mañana. La judicatura i el conjunt del poder judicial: más dura será la caída. La cúpula de la jerarquia catòlica: La secesión no es compatible con ser un buen católico. L’Exèrcit: ¿La independencia de Cataluña? Por encima de mi cadáver. La patronal espanyola: El referéndum es ilegal, apoyaremos todas las acciones que sea necesario llevar a cabo con el objetivo de hacer cumplir la legalidad vigente. Els sindicats: La secesión perjudicaría a los trabajadores catalanes y a los del resto de España.

Menció especial mereix la pressió sobre algunes de les empreses més emblemàtiques de Catalunya. Se’ns va amenaçar amb una tempesta devastadora i vam assistir a un degoteig informatiu, àmpliament publicitat i magnificat, sobre una fuga d’empreses que havia de ser massiva si tiràvem endavant. La campanya de l’Estat advertia que la independència no només no milloraria la situació econòmica, sinó que l’empitjoraria dramàticament. El rei en persona va pressionar seat per moure la seu fiscal, tal com va explicar un esplèndid reportatge del diari Ara mesos després, i el Govern espanyol va aprovar un decret per facilitar la fugida a les empreses catalanes, amb un paper destacat i proactiu, per cert, de Banc Sabadell i CaixaBank. Va ser una aposta a fons per fer creïble l’escenari de pobresa i apocalipsi econòmica si el mandat de l’1 d’Octubre tirava endavant. I hem de dir que la campanya va fer efecte en sectors econòmics catalans que fins aquell moment ens havien acompanyat, o almenys s’havien mostrat neutrals.

Però la pressió de l’Estat no es va quedar aquí. Mentre s’intimidaven la població i les empreses amb un escenari de ruïna econòmica, per sota la taula a nosaltres se’ns va fer arribar un missatge molt clar: estaven disposats a fer servir qualsevol mitjà per aturar-nos, i la violència policial de l’1 d’Octubre seria un joc de nens si ho tiràvem endavant. Cal dir que vam donar tota la credibilitat a l’amenaça: si s’havien atrevit a agredir violentament gent que només feia cua per votar, què no estarien disposats a fer si anàvem cap a una dui efectiva i cridàvem la població a defensar-la al carrer? Com ja hem explicat altres vegades, en aquell moment això ens va pesar molt, a tots els que estàvem en la direcció política i cívica del moviment. Ingènuament, feia anys que havíem estat convencent-nos a nosaltres mateixos que no serien capaços d’arribar a aquests extrems contra un moviment estrictament pacífic i democràtic. Ens vam equivocar. No ens tornarà a passar.





v. Els sindicats principals, en contra


La majoria sindical a Catalunya no va acompanyar el referèndum, encara que prèviament s’hagués manifestat clarament a favor del dret a decidir —en particular, Josep Maria Álvarez, quan era president d’ugt de Catalunya—. I, a partir del 3 d’octubre, ja directament va treballar en la mateixa direcció que l’Estat, pressionant-nos a nosaltres perquè ens rendíssim en comptes de pressionar l’Estat perquè s’avingués a una solució democràtica.

De fet, ugt i ccoo s’han mostrat reticents a totes les propostes de vaga general o aturada de país que s’han fet en relació amb el Procés. Ni tan sols no es van implicar de ple en l’aturada del 3 d’octubre, més aviat s’hi van veure arrossegats. Això no vol dir que no hi hagi cada cop més quadres i afiliats favorables a l’autodeterminació, en aquests sindicats. Tant és així, que, per exemple, la mateixa consellera Dolors Bassa era la responsable d’ugt a Girona. I sabem, per una enquesta interna de ccoo, que entre el 40% i el 50% dels afiliats d’aquest sindicat es consideren independentistes. Però, l’octubre del 2017, les cúpules de la majoria sindical catalana van treballar contra la independència.

En aquest sentit, és una gran notícia el creixement de la Intersindical-csc, però cal reconèixer que Catalunya encara no disposa d’una majoria sindical com la que representen al País Basc ela-stv i lab, sindicats nacionals i de classe, totalment deslligats del sistema sindical espanyol. Això complica tota convocatòria de vaga general o aturada de país que es vulgui fer des de l’independentisme, sobretot en el sector industrial i en els grans polígons. Sense aquesta presència a les fàbriques, tota iniciativa que pretengui tenir incidència en el sector industrial està condemnada al fracàs. L’octubre del 2017 també vam patir molt aquesta feblesa.





vi. Un univers mediàtic molt bel·ligerant


Més del 80% de l’audiència televisiva diària a Catalunya és de cadenes espanyoles, fetes des de Madrid i amb una línia editorial obertament antiindependentista. tv3 es mou en una forquilla d’entre el 14 i el 15%, i tots els canals de la Corporació no sumen més del 18% de l’audiència: tv3 el 14,6%, el 3/24 l’1,8%, el Super3 el 0,6% i l’Esport3 el 0,3%. Aquelles setmanes d’octubre, les televisions públiques i privades espanyoles van actuar com un pool perfectament coordinat i alineat amb l’Estat. Com hem dit, la seva potència de foc a Catalunya és molt gran, i quan s’hi posen ens deixen en una inferioritat mediàtica evident.

Però no tota la pressió mediàtica contra el nostre projecte venia de Madrid. També vam tenir en contra els dos principals grups mediàtics catalans. El Grupo Godó no compartia l’1 d’Octubre. I en cap cas el 27 d’octubre. Amb l’excepció de rac1, la principal emissora catalana, la resta del grup va accentuar la seva oposició a mesura que corria el mes d’octubre. Més agressiva encara va ser l’actitud del Grupo Zeta, propietari d’El Periódico de Catalunya, que va combatre l’octubre republicà sense treva.

La comunicació horitzontal que faciliten les xarxes socials ens va permetre fer moltes coses i difondre el nostre missatge. També comptàvem amb la complicitat d’alguns diaris catalans amb una audiència important, però, en la guerra mediàtica, els canons de gran calibre ara mateix estan al servei de la unitat d’Espanya. I, a l’hora de la veritat, això també es va notar.





vii. L’absència dels grans ajuntaments


Les absències institucionals van ser molt notables. L’única gran institució del país que va impulsar i liderar el referèndum va ser el Govern de la Generalitat. Certament, la gran majoria dels ajuntaments hi va ser, però, com hem dit anteriorment, pràcticament totes les grans ciutats hi van jugar en contra. I no només ho van fer l’1 d’Octubre, sinó al llarg de tot aquell mes.

L’absència més destacada va ser la de l’Ajuntament de Barcelona. Pretendre fer un referèndum sense Barcelona, la capital del país, hauria estat més que inviable, una clara deslegitimació. La decisió que vam prendre va ser pactar el suport polític de l’alcaldessa a canvi de deslliurar-la de tota responsabilitat i compromís sobre l’organització. Probablement, va ser la maniobra més eficaç per escenificar l’abast de l’1 d’Octubre i enviar un missatge de complicitat als votants dels Comuns, però també va ser un escull per superar. Barcelona, per tot el que representa, perquè és la carta de presentació de Catalunya al món, era i és imprescindible. Si bé vam aconseguir que Ada Colau fes una crida a anar a votar l’1 d’Octubre, la seva actitud a partir del dia 3 va ser molt semblant a la dels sindicats majoritaris: en comptes de pressionar l’Estat per avenir-se a una solució democràtica, ens va pressionar a nosaltres perquè tiréssim la tovallola.

Per la seva banda, al Baix Llobregat pràcticament cap ajuntament no va col·laborar amb el referèndum. I tampoc al Barcelonès, amb l’excepció de la digníssima Dolors Sabater, a Badalona, que sempre ens va fer costat. Lleida i Tarragona també en van restar al marge, a més de Terrassa. Excepte Badalona i Sabadell, úniques grans ciutats que hi van ser, tota la resta de grans ajuntaments o se’n van rentar les mans o fins i tot hi van jugar en contra.





viii. L’absència de reconeixement internacional


En el desplegament d’activitat diplomàtica, el Govern de Catalunya es va multiplicar. Raül Romeva va liderar una feinada ingent, sempre vigilat de prop per la diplomàcia espanyola, que, evidentment, no va estalviar recursos per torpedinar la recerca de suports internacionals.

El mateix Romeva va advertir en tot moment que el món no estava esperant Catalunya. En alguns moments, es va voler confondre la simpatia de la població i de l’opinió publicada de diversos països europeus amb la complicitat dels seus governs. I aquesta complicitat no la vam tenir mai.

La mateixa Europa que es va escandalitzar per l’actuació policial de l’1 d’Octubre —Angela Merkel— no va reconèixer el referèndum en cap moment. No era només un problema de participació, sinó que la Unió Europea és, per damunt de tot, un club d’estats que defensen mútuament i recíproca la seva integritat territorial. Per tant, Europa va continuar considerant el conflicte entre Catalunya i l’Estat espanyol com un afer intern espanyol. Quan es va produir la declaració d’independència, els socis d’Espanya a la ue ja havien beneït l’aplicació del 155 de Mariano Rajoy i la convocatòria d’eleccions.

Tot plegat va ser un bany de realisme. No perquè esperéssim suports estatals a la independència i reconeixements immediats, sinó perquè la comunitat internacional, tret d’alguns intents reals però tímids, entre el dia 1 i el 10 d’octubre, no es va implicar com havíem previst que faria en termes de mediació.





3.

Maximitzar

les nostres fortaleses,

corregir les nostres

febleses





¿Es pot fer la independència d’un país si tens els alcaldes de les principals ciutats remant en contra, els grans sindicats de treballadors remant en contra, la pràctica totalitat del poder mediàtic remant en contra, les organitzacions empresarials remant en contra, les entitats financeres principals remant en contra i la meitat de la població en contra? Aquell estiu i tardor del 2017, vam fer moltes coses molt ben fetes, i vam acumular més força que mai. Durant uns dies, vam fer trontollar el règim, però no vam resistir el contraatac i al final la relació de forces real es va imposar.

Tenim l’obligació de fer una revisió a consciència de tot el que vam viure per no tornar a ser víctimes dels mateixos errors i —sobretot— de les mateixes debilitats que van condicionar el moviment independentista. També és important que siguem conscients de les nostres fortaleses, per maximitzar-les tant com puguem en el futur.

Sovint és més fàcil fer un diagnòstic, advertir el problema, que no pas aplicar una teràpia. En el cas que ens ocupa, ens hem de preguntar com ho hem de fer per ser més forts per arribar a un proper embat democràtic en condicions de guanyar-lo. Si volem culminar tot el procés democràtic amb èxit, ens hem de preparar, a consciència, per no embarrancar-nos en els mateixos esculls. Mirem d’explicar com.





i. Ser més, una majoria inapel·lable


Aquest és un punt determinant. Essencial. Avui, finalment, tothom admet, ni que sigui amb la boca petita, que hem de ser més. És de sentit comú. Sobretot quan mai, ni en una sola ocasió, l’independentisme no ha superat el llindar del 50% dels vots en unes eleccions convencionals. És una necessitat tant portes enfora com portes endins. No podem pensar —sent com és la nostra una proposta estrictament democràtica— que portarem el país a ser un estat independent si la societat no comparteix majoritàriament, de manera diàfana, la voluntat de ser República.

Com més vegades superem aquest llindar, més eficaç políticament serà la nostra majoria. Hem de lluitar per aconseguir més de la meitat dels vots de manera sostinguda, repetidament. Si pot ser, en totes i cadascuna de les eleccions. En especial, a les eleccions catalanes, però també a les municipals, espanyoles i europees. No pas perquè esperem que l’Estat espanyol de sobte canviï d’actitud i es rendeixi davant d’una majoria independentista a les urnes. De fet, és probable que aquesta majoria encara els faci reaccionar amb més fúria. No, no es tracta de ser majoria per rebre el permís benèvol de l’Estat, sinó per fer-nos forts a Catalunya. És a Catalunya, que es juga la partida decisiva. Amb una majoria clara, l’Estat també es resistirà a cedir. Però, sense aquesta majoria, és inviable que el fem cedir.

És difícil, certament discutible, determinar quina és aquesta majoria inapel·lable. N’hi ha una de mínims, òbvia i imprescindible: sumar més del 50% dels vots. Però tindrem més força per tombar la paret si, a banda de ser més del 50%, l’independentisme millora els resultats de manera substancial a les regions metropolitanes de Barcelona i Tarragona i, al mateix temps, teixeix complicitats amb els demòcrates catalans del no per aïllar els sectors espanyolistes més extremistes i hostils a una solució democràtica. És a dir, fer créixer el sí i moderar el rebuig de bona part del no, atraient-lo cap a un escenari de reconeixement mutu i respecte a les majories.

Però ser més també és una necessitat portes enfora, en el concert internacional. Com hem dit anteriorment, tots els nostres interlocutors ens subratllen que la ue no es plantejarà seriosament el cas català si no hi ha, com a primera condició, majories clares i sostingudes en el temps.

Voldríem fer un últim apunt sobre aquesta qüestió, perquè hi ha hagut sectors de l’independentisme que han volgut caricaturitzar la nostra obsessió per ser més, fent escarni de l’expressió eixamplar la base. Ho repetirem tantes vegades com calgui: ser una majoria clara no és una condició suficient per assolir la independència, però sí que és una condició necessària. Sent majoria, és molt difícil aconseguir la independència democràticament. Sense ser majoria, és impossible. Per tant, posem-nos-hi.





Independentisme plural i transversal


Tota proposta electoral simplificadora de la realitat plural de l’independentisme ens allunya de l’objectiu de sumar més vots. I, sobretot, de sumar-los allà on és més imprescindible fer-ho, allà on l’independentisme encara és clarament minoritari.

El repte majúscul no el tenim a Osona. Si tot el país votés com Osona, ja ho tindríem fet, en bona part. El repte el tenim al Baix Llobregat, al Barcelonès, al Tarragonès. I, en bona mesura, a la Costa Brava. Aquesta és una prioritat, ser més forts allà on el suport a l’independentisme és més feble.

L’independentisme ha evidenciat que suma més vots quan és capaç de presentar-se amb tot el ventall d’opcions. Les darreres dues eleccions catalanes en són un bon exemple. Tornem a Santa Coloma de Gramenet. A les eleccions al Parlament del 2015, Junts pel Sí hi va aconseguir 7.816 vots. Un 13,63%. Doncs bé, el desembre del 2017, erc en va sumar més de 8.000 i j×cat més de 3.000. En total, un 18,59%. És a dir, separats vam posar molts més vots a la bossa, tant en termes absoluts com relatius. I el mateix passa si mirem el conjunt del país: erc i j×cat apleguen més vots si van separats (2017: 1.884.094 vots, un 43,04%) que no si van junts (2015: 1.620.973 vots, un 39,54%).

També cal tenir present quina és la reacció de la societat quan polaritzem les eleccions en blocs. Aquesta circumstància tampoc no ajuda l’independentisme, ja que mobilitza i radicalitza el vot espanyolista. En la mesura que tensem la corda, creixen els extrems. I l’independentisme, si vol guanyar, necessita representar el cos central del país, ampli i plural, no pas un dels dos extrems. La polarització ens aboca a un conflicte intern que, en el millor dels casos, ens porta a l’empat infinit, i en el pitjor a un escenari, més que de confrontació amb l’Estat, de confrontació interna a Catalunya, que és justament allò que persegueix l’Estat, conscient que atiant una confrontació en blocs dins la societat catalana, tensionant-la identitàriament, la fa embarrancar. No ho oblidem, l’espanyolisme és profundament identitari. No els fem el joc.





Lluites compartides, sumar per guanyar


El 3 d’octubre és i ha de ser un referent de futur. Aquell dia vam compartir el carrer amb demòcrates de diferent signe. No només va sortir al carrer l’independentisme; hi van sortir el conjunt dels sobiranistes, una clara majoria democràtica que protestava contra la violència policial i tancava files en clau de país. El 3 d’octubre és l’expressió rotunda d’una lluita compartida, d’uns valors compartits: democràcia, no-violència, sobirania.

Els independentistes compartim anhels amb molts conciutadans que, pel motiu que sigui, encara no estan convençuts de la independència. Anhels com una sanitat universal i una educació que permeti la igualtat d’oportunitats. Una fiscalitat justa. En definitiva, un país cohesionat, just, lliure i net de corrupció. Ser en aquestes lluites és una manera més d’expressar el nostre projecte.

Els independentistes hem de ser arreu. I comprometre’ns. Per exemple, en l’àmbit sindical, on els problemes no tenen espera. A un treballador en risc de perdre la feina, o que rep un salari que no li permet arribar a final de mes, no li podem oferir com a única solució la promesa d’un futur republicà, perquè el seu problema no és demà, és ara. El futur no pot ser una promesa o una qüestió de fe: el futur es construeix cada dia.

Els terrenys on posar en pràctica les lluites compartides —una expressió feliç d’Òmnium Cultural— són moltíssims, tants com injustícies hi ha a la nostra societat. Hem d’estar en primera línia sempre: per un habitatge digne per a tothom, per una agenda feminista de debò, per un futur ecològic i sostenible, per un tracte just i humà a les persones grans, per la no discriminació sexual, per una economia de feines i salaris dignes, per una relació justa entre el nord i el sud i per l’acollida dels refugiats de guerra i econòmics, per un país lliure de corrupció, per la defensa dels drets fonamentals� Com dèiem, les lluites a compartir són inacabables. Hi hem de ser amb generositat i al mateix temps sense amagar-nos de ser independentistes, explicant tantes vegades com calgui els avantatges i les oportunitats que implica la ruptura republicana, precisament per construir un país millor.

Des d’erc hem fet tot el que hem pogut en aquesta línia, i continuarem fent-ho. Hem portat als parlaments moltes d’aquestes lluites i les hem convertit en agenda legislativa. I hem convidat activistes socials a incorporar-se a les nostres llistes electorals i espais de decisió, persones que avui són diputades o conselleres i que ens omple d’orgull anomenar, com Maria Dantas, Ruben Wagensberg, Ana Surra, Chakir El Homrani, Najat Driouech, Jenn Díaz i molts d’altres.

L’independentisme ha de créixer i ha de ser capaç de teixir aliances, o almenys complicitats, amb el màxim de gent possible, assemblar-se el màxim possible a la societat que volem representar, compartint anhels i posant el dret a l’autodeterminació al frontispici.





L’autodeterminació,

al centre de l’agenda política


És imprescindible que el dret a l’autodeterminació i el seu exercici estiguin sempre al centre de l’agenda política. És la proposta més inclusiva de totes les que hi ha sobre la taula per resoldre el conflicte, perquè en un referèndum d’autodeterminació parla i participa tothom: els partidaris del sí i els del no.

L’urna és la millor expressió de la voluntat democràtica de l’independentisme. És a través de l’urna que ens hem fet forts. Hem de continuar reforçant aquest vincle, aquesta identificació de l’independentisme amb la voluntat i la participació ciutadanes.

És en aquest punt, el de l’autodeterminació, on ens sentim més còmodes, més forts, i on podem vertebrar aliances àmplies que superin els límits de l’independentisme estricte. No es tracta de demanar adhesions incondicionals a ningú, sinó de segellar aliances estratègiques.

L’autodeterminació, l’urna, el vot, el dret a decidir, el referèndum. Són conceptes que ens han ajudat a créixer i arribar més lluny que mai. No és hora d’abandonar-los, ben al contrari: és hora d’insistir-hi, de subratllar-los, de convertir-los en el centre de la nostra acció política. No tenim cap dubte que això ens permetrà guanyar posicions i continuar acumulant forces per afrontar un nou embat democràtic —que hi serà—, embat al qual hem d’arribar havent fet els deures, havent musculat l’independentisme, havent-nos carregat de raons i de força.





Diàleg imprescindible i estratègic


El diàleg és i ha de ser una bandera que l’independentisme ha d’alçar sempre. Una bandera que mai no pot perdre i que no es pot deixar prendre. Entre d’altres, perquè el moviment independentista és essencialment democràtic. Nosaltres volem parlar, sempre. I volem parlar de tot. Sempre mantindrem la disposició a l’acord a partir d’un diàleg bilateral, que, en si mateix, ja és un reconeixement explícit a l’existència d’un conflicte de naturalesa democràtica i a l’existència d’un subjecte polític, la part catalana, un subjecte de drets.

Però, alhora, el diàleg és tan instrumental com estratègic. Acabi com acabi, la materialització d’una taula de diàleg amb el Govern espanyol ja ha estat una victòria per si mateixa. L’acord d’investidura no era només per barrar el pas al trifachito, que també. Era, per damunt de tot, per obligar el Govern espanyol a fer una cosa que no volia fer: seure i parlar del conflicte català, després de molts anys de negar-s’hi.

Aquesta també és part de l’estratègia que cal projectar en el front internacional. Els estats no interpreten la taula de diàleg com la negació del conflicte, sinó justament el contrari. En el llenguatge diplomàtic, l’existència d’una taula com aquesta és, precisament, un reconeixement explícit del conflicte polític. No és casualitat que el Govern espanyol no n’hagi fet bandera a l’exterior. Saben perfectament que la imatge dels dos governs asseguts cara a cara desmenteix la seva tesi de l’afer intern i del problema de convivència entre catalans.

La taula de diàleg hauria de ser compartida pel conjunt de l’independentisme, i, de fet, ja ha estat participada pels dos grans espais polítics que comparteixen el Govern de la Generalitat. No té cap mena de sentit renunciar a aquest diàleg, quan ha estat precisament una reivindicació de l’independentisme.

Cal insistir i recordar que Pedro Sánchez rebutjava el diàleg amb menyspreu quan, a partir de l’anàlisi demoscòpica, creia que podia obtenir una àmplia victòria electoral si mimetitzava el discurs nacionalista espanyol d’Albert Rivera. Cal recordar també que va ser Sánchez qui va enterrar la Declaració de Pedralbes, espantat per la manifestació de les tres dretes a la plaça Colón. El psoe no la volia, aquesta taula. L’independentisme, sí. Va ser l’independentisme, no l’espanyolisme, que va sortir al carrer sota el lema Sit and talk.

Quan l’independentisme és determinant amb els seus vots, ha de saber jugar la partida. L’acumulació de forces és possible alçant la bandera del diàleg. No pas fent el contrari. La confrontació, sempre en clau democràtica, ha d’estar precedida per aquesta voluntat d’arribar a acords en els quals l’independentisme ha d’aparèixer sempre com el més disposat a comprometre’s.

Continuarem apostant per seduir el conjunt de la societat, per construir un ampli espai que permeti tornar-ho a fer amb més garanties i un suport més ampli. Per sumar i sumar. La gesticulació simbòlica pot ser eficaç en termes electorals, però és estèril en termes de país.





ii. Governar, i governar bé


Joan Fuster té una frase que ens ha acompanyat sempre: «Tota política que no fem nosaltres, serà feta contra nosaltres.» Doncs això, sempre que tingui la possibilitat de governar, l’independentisme ho ha de fer, perquè, si no ho fa, governaran els altres, els que estan en contra de la independència. I ho faran per allunyar-nos-en.

Mirem, sinó, què ha passat a l’Ajuntament de Barcelona i a la Diputació. Quan hi ha hagut la possibilitat que aquestes institucions les liderés l’independentisme, en aquest cas erc, l’unionisme s’ha mobilitzat per impedir-ho. Ells tenen molt clar que la prioritat és que l’independentisme no governi, que no tingui la possibilitat de millorar la vida de la gent. I encara menys a Barcelona i la seva àrea metropolitana, que és on es juga la partida definitiva entre Catalunya i l’Estat espanyol.

Per tant, hem de guanyar eleccions i governar. I, allà on governem, hem de prioritzar governar bé per damunt del conflicte simbòlic, per molt llaminer que pugui ser. Hem de centrar el gruix de les energies i el talent a millorar la vida dels ciutadans, projectant que les institucions que estan governades per independentistes tenen com a objectiu principal servir les persones i les seves necessitats, ser útils per al conjunt de la societat. Hem d’oferir confiança i convicció que les institucions estan en bones mans.

Francesc Macià va ser el cap i líder visible de la insurrecció armada de Prats de Molló. També és qui va proclamar la República Catalana des de plaça de Sant Jaume. Però allò que va connectar definitivament Macià amb les classes populars va ser aquella frase seva que ha passat a la història: tots els catalans han de tenir una caseta i un hortet. Era un ideal de progrés i benestar. És així com es va guanyar el cor de la gent, sobretot de la més allunyada de la política.

Tant en la complexa gestió de la crisi pandèmica com en el paisatge que deixarà, amb un increment dramàtic de l’atur i amb un horitzó socioeconòmic molt complicat, l’independentisme ha de saber gestionar i donar resposta als pitjors escenaris. La gestió del mentrestant també ha de ser nostra, no la podem regalar als nostres adversaris. No podem defugir les responsabilitats immediates.

El panorama postpandèmia ens obligarà a insistir en allò que necessita la societat. Reptes que ja teníem abans de l’inici d’aquesta crisi avui són inexcusables. La imprescindible transició ecològica i energètica, la necessitat de posar la ciència i la investigació al centre del desenvolupament humà, la importància de disposar d’un sistema de salut i de cobertura social que no deixi ningú enrere, la funció central de la cultura no només com a font de civilitat, sinó com a motor econòmic —i això inclou, en el nostre cas, la necessitat imperiosa d’una reforma profunda i ambiciosa de la ccma perquè sigui una empresa del segle xxi—, el comerç de proximitat com a estratègia de preservació del nostre model de societat, la cura dels nens i la gent gran� Tantes i tantes qüestions que han aflorat més que mai durant la pandèmia i que ens han fet pensar. Com afrontarem tots aquests reptes, si renunciem a la capacitat transformadora del bon govern?

Governar bé, a més, també és una manera de parlar amb els ciutadans del no, de gestionar els seus problemes, que són els de tothom, els de la societat catalana. I, alhora, una oportunitat de recordar un dia i un altre per quin motiu volem la independència: resoldre coses i millorar la vida de la gent. Governar bé és construir ponts, com ens recorda sempre Raül Romeva.

En aquest sentit, l’snp (Scottish National Party) és una experiència que tenim molt present. L’snp ha crescut accentuant el discurs socialdemòcrata, ha crescut governant. I ho ha fet no a partir d’una política de blocs nacionalistes, sinó seduint les classes populars que abans votaven una formació unionista com el Partit Laborista britànic.

Cal aprofitar totes les eines disponibles per millorar la vida de la gent, però també haurem de tornar a fer servir tots els altaveus per denunciar els grans dèficits que patim com a autonomia intervinguda que som, i que afecten directament la qualitat de vida de les persones: un finançament que penalitza la societat catalana, un incompliment sistemàtic de les inversions que ens corresponen. Un dèficit fiscal amb característiques d’espoli. Cal recordar tothora per què som independentistes, tornar a fer pedagogia. O és que hem oblidat que una de les primeres i grans manifestacions de la Plataforma pel Dret a Decidir va ser per denunciar el dèficit de les infraestructures i, en particular, les ferroviàries?

Tornem a posar a l’agenda política els perjudicis dramàtics dels incompliments de l’Estat. Per exemple, en la Llei de Dependència, precisament la que hauria de destinar els recursos a les persones més vulnerables. Aquesta llei, aprovada per les Corts espanyoles, comprometia l’Estat a cobrir un 50% del finançament. Doncs bé, dels 1.500 milions d’euros que s’hi destinen, prop de 1.000 els ha hagut de posar el Govern de la Generalitat, 300 són del copagament i només 172 els ha aportat l’Estat. L’incompliment de l’Estat, la falta de recursos compromesos, ha deixat molta gent a la intempèrie. És un de tants exemples, n’hi ha en tots els sectors, que evidencien una desatenció manifesta del Govern espanyol, deliberada, que repercuteix directament en el benestar de la nostra societat.

Deixeu-nos fer un últim apunt. Governar bé també és governar sense corrupció. L’independentisme, en aquest punt, ha de ser exemplar. La corrupció ha estat el pitjor llast i un dels talons d’Aquil·les del Procés, ens ha fet vulnerables, perquè a partir d’aquesta corrupció s’ha jugat a deslegitimar la nostra política i la nostra aposta de futur. Per això a erc som especialment curosos en aquest tema i creiem que s’ha de ser diligent a l’extrem, una actitud que voldríem que compartís tothom. Ens sentim orgullosos de dirigir un partit amb un expedient net de corrupció després de vuitanta-nou anys d’història. També així ens hem de guanyar la confiança de la gent.

Si oferim un nou país, un país que desterri les pitjors pràctiques de l’autonomisme i d’un Estat devorat per la corrupció fins al vèrtex, la monarquia, només serem creïbles en la mesura que siguem exemplars.





Aliances per avançar


Difícilment podem aspirar a fer néixer un nou país si no tenim la complicitat de les institucions principals, i en aquests moments dues de les més importants no tenen governs independentistes. Si som aquí és per una política d’aliances del psc que ha aconseguit apartar erc —partit guanyador de les eleccions municipals— de les palanques de poder allà on més mal els podíem fer: Ajuntament de Barcelona, Diputació de Barcelona i consells comarcals de la segona corona metropolitana, com els del Vallès Oriental i l’Anoia. Ja n’hem parlat més amunt.

A la regió metropolitana, el que no pot fer en cap cas l’independentisme és de crossa del psc. Primer, perquè la voluntat ha de ser substituir-lo, disputar-li l’hegemonia, però també per una qüestió de regeneració democràtica. Alguns dels ajuntaments metropolitans, com el de l’Hospitalet, segona ciutat del país, fa quaranta anys que estan governats pels mateixos. Si vint-i-tres anys de pujolisme ja ens van semblar massa, imagineu-vos quaranta de psc!

L’adversari que s’ha de batre a la regió metropolitana és, per tant, el psc. És aquesta formació política la que gaudeix d’una hegemonia històrica a les ciutats principals, amb l’excepció de Badalona, avui governada pel Partit Popular. A erc se li pretén atribuir, amb una finalitat clarament electoralista, la intenció de fer, després de les pròximes eleccions, un tripartit —amb el psc— al Govern de Catalunya. Serem molt clars: això no passarà. Avui el psc va en la direcció exactament contrària a la nostra. Ha avalat la repressió i la suspensió de l’autonomia via 155, ha sortit al carrer a manifestar-se amb pp, c’s i vox, no ha mogut un dit per acabar amb la presó i l’exili, malgrat formar part del Govern de l’Estat, es nega a admetre una solució democràtica al conflicte basada en el vot dels catalans i, juntament amb el psoe i els altres partits del règim, fa de dic de contenció d’una monarquia corrupta i agressiva amb Catalunya. Nosaltres, les aliances de govern les fem per avançar en els nostres objectius, no per retrocedir, i és evident que una aliança amb el psc aniria en sentit contrari i seria políticament estèril. La descartem completament, i les altres forces independentistes ho saben perfectament, tot i que no desisteixen de voler fer creure el contrari als ciutadans per rascar quatre vots més. Política de la dolenta.

Continuarem, per tant, amb la política d’aliances d’erc dels darrers anys. Els exemples de les ciutats de Lleida i Tarragona són molt clars. Alcaldies republicanes amb el concurs de j×cat, Comuns i cup per desbancar precisament el psc. Així és també a Terrassa, en aquest cas, amb Tot per Terrassa. I així hauria tornat a ser a Sabadell, si els números ho haguessin permès. Allà on depèn de la capacitat de decisió dels republicans, les aliances han permès l’alternança enfront del psc. De fet, aquesta és una constant des que els autors d’aquest llibre ens vam fer càrrec de la direcció del partit. Així va ser a Europa quan erc (Junqueras), icv (Romeva) i ciu (Tremosa) anaven a una. I així va ser, també, a Sant Vicenç dels Horts, amb aquesta mateixa fórmula, que va permetre descavalcar el psc de l’alcaldia. Era el primer cop que el psc perdia una alcaldia metropolitana d’aquestes característiques. I així va ser, també, quan erc (Rovira), icv (Herrera) i ciu (Turull) van defensar junts al Congrés espanyol un referèndum acordat.

Amb el psc s’hi ha de dialogar? Sí, evidentment. Són un actor principal del país, sens dubte. Però no se li ha de regalar poder. I, alhora, és imprescindible accentuar les seves contradiccions i denunciar la seva subordinació a un psoe que pren decisions contràries als interessos de la societat catalana.





Com millor, millor


Hi ha un corrent dins de l’independentisme que creu que la manera d’accelerar i culminar el Procés és alimentar i reforçar les posicions més dures dins de l’espanyolisme. Aquest corrent preferiria, per exemple, que a Espanya hi governés el trifachito. Segons aquesta anàlisi, un enduriment de la política de l’Estat provocaria de ben segur una reacció a Catalunya que aniria a favor dels interessos de l’independentisme i ens acostaria al nostre objectiu.

A nosaltres, en aquest tipus de raonaments, no ens hi trobaran. Primer, perquè no són certs. L’experiència demostra que l’independentisme creix quan a Madrid governa l’esquerra i decep les expectatives de Catalunya. Recordem que la resposta de la societat catalana als governs d’Aznar no va ser pas el creixement de l’independentisme, sinó un vot massiu a Rodríguez Zapatero i la seva promesa d’Espanya plural. I van ser els incompliments del psoe, no l’agressivitat del pp, allò que va desplaçar el catalanisme majoritàriament cap a l’independentisme.

En segon lloc, nosaltres fem política per millorar la vida de la gent, no per empitjorar-la. Que un govern trifachito faria créixer l’independentisme és només una mera hipòtesi. En canvi, el que no és una hipòtesi, el que és una certesa absoluta, és que empitjoraria la vida de gairebé tothom. Seria un govern contra els treballadors, contra les dones, contra els drets civils, contra el medi ambient, contra l’escola i la sanitat públiques, contra el català� En definitiva, contra tot allò que nosaltres defensem. Facilitar aquest desastre només per veure si així fem saltar la banca seria fer el pitjor servei a la gent, a banda d’un suïcidi polític. No jugarem aquest joc.

Quan vam tenir l’oportunitat de fer fora el Govern Rajoy, responsable d’haver atonyinat els ciutadans l’1 d’Octubre, ho vam fer apostant sense complexos a favor de la moció de censura que es va plantejar a les Corts. I, temps després, amb la convocatòria de noves eleccions espanyoles, se’ns va plantejar el repte de possibilitar un Govern inèdit, del psoe i Podemos, que no havia estat ni de casualitat l’opció preferida pel psoe de Pedro Sánchez. Entre aquesta possibilitat i temptar la sort permetent un Govern del pp, Ciudadanos i vox, teníem clar quina era la pitjor de les opcions. I avui ens reafirmem en aquesta aposta i anàlisi. Sens dubte. No només perquè l’alternativa era el trifachito, sinó perquè la societat catalana no hauria entès que féssim el contrari.

En aquesta aposta no hem estat sols. Els republicans mantenim una aliança estratègica amb l’esquerra independentista basca. També amb els gallecs del bng. Primer, perquè coincidim en l’anàlisi de la situació. I, en segon lloc, perquè estem convençuts que som més forts quan compartim una estratègia i treballem plegats. Específicament, al Congrés. Però també a Europa.

Aquesta política no ens fa aliats del psoe. No ho som, i ells ho saben. A Madrid estem a l’oposició i, com hem dit des del primer dia, ho condicionem tot al progrés d’una solució política per al conflicte català. Mentre creguem que amb aquest govern es pot avançar en una solució política, tindrem una actitud exigent però constructiva. I el dia que vegem que es tanquen les portes del tot i no es pot avançar, retirarem el nostre suport. Així de simple.

En qualsevol cas, que ningú no s’enganyi: la força de l’independentisme, la força de debò, no té a veure amb l’aritmètica parlamentària o amb la capacitat de deixar un govern espanyol en minoria al Congrés, sinó amb la capacitat que puguem tenir de tornar a escenaris com els de l’octubre del 2017.





Internacionalitzar l’economia


També és un objectiu del bon govern accelerar la internacionalització de l’economia catalana, un terreny on el país ha fet passes espectaculars els darrers quinze anys, fins al punt que les nostres empreses ja venen més a l’estranger que no a la resta de l’Estat. Cal, però, aprofundir en aquest camí, per molts motius, però sobretot per dos.

El primer, perquè internacionalització és sinònim de competitivitat, ja que els mercats internacionals són molt exigents: per vendre fora cal innovar, cal millorar contínuament el producte, cal invertir en formació del personal, cal aprendre llengües, cal viatjar, cal obrir delegacions� Tot allò que una empresa ha de fer per internacionalitzar-se la fa més competitiva. Un teixit dens d’empreses exportadores té efectes molt positius en el conjunt de l’economia.

El segon motiu per apostar per la internacionalització té a veure amb la necessitat de ser el menys vulnerables possible als xantatges econòmics de l’Estat. Com més oberta al món sigui la nostra economia, menys dependent serà dels mercats regulats espanyols i menys capacitat de pressió tindrà l’Estat sobre nosaltres en moments crítics. I, com més mercats internacionals estiguin connectats d’una manera o altra amb Catalunya, més incentius tindran els estats d’arreu del món, però sobretot els europeus, per no permetre hipotètiques operacions d’aïllament de Catalunya per part de l’Estat espanyol. Ser part del club de les economies internacionalitzades ens fa políticament més forts per a la fase resolutiva del conflicte.

Com hem explicat, aquesta, l’econòmica, és una carta que l’Estat va jugar amb molta força el 2017. De fet, va ser un dels eixos estratègics per qüestionar el procés democràtic de l’1 d’Octubre, una campanya sistemàtica i permanent que adduïa que portaríem el país a la ruïna. El que ningú no volia admetre, òbviament, és que aquell daltabaix econòmic era artificial i responia a una maniobra de l’Estat amb la complicitat d’uns mitjans de comunicació que van repetir aquest mantra sense treva.

Estem en el bon camí, però l’economia catalana encara depèn massa del mercat espanyol, i això la fa vulnerable a pressions com les que vam viure al llarg del 2017. Les empreses catalanes representen més d’un terç del volum de les exportacions espanyoles. Ja som l’economia més internacionalitzada de l’Estat. Però cal continuar-ho intensificant.





Diplomàcia en tots els fronts


L’1 d’Octubre vam guanyar a l’Estat la batalla de l’opinió pública, tant dins de Catalunya com en l’escena internacional. Un corrent de simpatia cap al moviment independentista va sacsejar l’opinió pública, indignada per la violència policial davant d’una massa de votants que van aguantar estoicament una pluja de cops per defensar les urnes. L’impacte també va ser molt fort a Espanya, durant unes hores. Si no hagués estat així, el psoe no hauria intentat reprovar la vicepresidenta del Govern espanyol, ni denunciat els centenars de ferits, la violència policial i la pèssima imatge internacional. Encara que després se n’oblidés i acabés tancant files amb el govern de Mariano Rajoy.

Cal ser molt conscients que les mostres de simpatia que vam rebre d’arreu del món —també d’alguns governs europeus— no eren actes de suport a la creació d’una República Catalana. Eren mostres de sensibilitat democràtica i gairebé de decència humana, no actes de reconeixement.

Tenim molta feina per fer en el terreny diplomàtic, molta. I no es pot fer si no és des del Govern. Òbviament, els partits polítics i les entitats privades també poden fer i fan diplomàcia, però la construcció d’un aparell diplomàtic extens, ben dotat i eficient només es pot fer des de les institucions. En el nostre cas, des del Govern de la Generalitat.

L’opinió pública internacional —més donada a escoltar que els seus governs— s’ha de continuar treballant, presentant sempre les nostres aspiracions com el que són: estrictament democràtiques i europeistes, i antiautoritàries. Però no només això. Catalunya s’ha de fer activament present en els grans debats internacionals. Al món hi ha un combat decisiu entre models contraposats. Les forces que empenyen a favor de l’autoritarisme, la limitació de drets fonamentals i un model de capitalisme depredador del medi ambient i de la cohesió social tenen una força brutal i s’estan imposant a molts països: els Estats Units, el Brasil, Rússia, Polònia… Però, al costat d’això, i contra això, es manifesta cada vegada amb més empenta i lucidesa una opinió pública informada, culta i sensible amb els reptes del planeta, que no està disposada a permetre que els seus països entrin en la deriva totalitària. Catalunya hi té una gran oportunitat, perquè els valors que defensem com a societat són els mateixos que defensen aquestes opinions públiques. Cal intervenir activament en aquests debats, alinear-nos amb els sectors més dinàmics i intel·ligents dels països del nostre entorn, i aprofitar per explicar que el naixement d’un nou estat al sud d’Europa compromès amb aquests valors és una oportunitat per a tothom. En definitiva, portar el concepte de lluites compartides també al front internacional.

Pel que fa als governs, s’imposa una estratègia diplomàtica que parli el seu llenguatge. Europa no ens està esperant amb els braços oberts. Els governs són permeables a les simpaties i les preferències dels ciutadans, i guanyar-se l’opinió pública d’un país determinat és determinant per captar l’atenció del seu govern. Però, en paral·lel, és imprescindible saber jugar la partida dels interessos i els incentius dels estats. En la mesura que la independència de Catalunya els genera incomoditat i hi adverteixen problemes per als seus interessos, tenim un problema. En la mesura que som capaços de projectar interessos compartits, ens fem més propers i seductors.

En el front diplomàtic, tot l’exili català està fent un màster. Ginebra és la ciutat del món que concentra més organismes internacionals, en tots els àmbits. La relació diària amb aquests organismes i amb el conjunt de la diplomàcia també ens ajuda a aprendre com cal relacionar-s’hi. Què esperen de nosaltres. Com hi podem arribar. I una cosa és clara: mai no aniran per davant nostre. Són reactius. Reaccionaran quan Catalunya alci la mà, quan Catalunya parli amb una veu majoritària i en la mesura que tinguem una iniciativa política que els interpel·li, que sigui radicalment democràtica i que els obligui a moure’s en defensa dels seus interessos.





4.

Negociació, referèndum,

desobediència civil





Com dèiem a l’inici del llibre, la raó de ser de la nostra actuació política és aconseguir la llibertat de Catalunya. Som la generació que ha arribat més lluny en aquesta lluita, però encara no ens n’hem sortit. Les experiències viscudes, els encerts i els errors, ens han fet a tots més savis i més forts, més resistents. Hem après moltes coses que hem intentat explicar en aquestes pàgines, i ens veiem amb cor i amb l’obligació d’aplicar els aprenentatges per arribar finalment al cim. Per això diem que ho tornarem a fer i per això expliquem com creiem que ho hem de tornar a fer.

Tenim claríssim que no ens regalaran res, que el règim monàrquic es defensarà i que caldrà assumir que aquest procés no serà indolor, com no ho va ser l’1 d’Octubre. És la combinació d’estratègies i de mitjans democràtics allò que permetrà assolir la República Catalana. I l’aspiració irrenunciable de celebrar un referèndum d’autodeterminació amb conseqüències es materialitzarà en la mesura que fem els deures.

El repte torna a ser enorme, majúscul. I només hi podrem arribar havent maximitzat les nostres fortaleses i corregit les nostres febleses. En qualsevol cas, quan el conflicte entri en fase resolutiva, són dos els escenaris possibles que plantegem. El primer, el referèndum pactat. El segon, la unilateralitat, que inclou la desobediència civil com a instrument davant d’un bloqueig antidemocràtic.





i. Referèndum pactat


El referèndum pactat és la millor de les opcions per resoldre el conflicte, sens cap mena de dubte. I, precisament perquè és l’opció que ofereix més garanties, la més sensata, la que provocaria una participació més massiva, la que permetria un reconeixement internacional immediat, precisament per tots aquests motius, l’Estat hi posarà tota mena de problemes.

Significaria un acord entre les parts i un reconeixement mutu. És l’escenari ideal i, clarament, el que la Unió Europea i el món entendrien millor.

A banda de ser objectivament la manera més civilitzada de resoldre el conflicte, resulta que el referèndum té un suport molt majoritari dins de la societat catalana. El 78% de suport, segons l’últim ceo que es va publicar abans que aquest llibre entrés a impremta. Fins i tot la majoria dels votants de partits unionistes estan d’acord que aquesta és la millor manera de fer-ho. Creiem, per tant, que en la fase actual del conflicte hem de concentrar el màxim de força possible en la reclamació del referèndum, perquè té tres virtuts polítiques importants: uneix la majoria de la societat catalana, divideix el Govern espanyol i li provoca contradiccions —una part de la coalició està disposada a parlar-ne i l’altra no—, i és un llenguatge que Europa entén. La combinació d’aquests tres factors aconsella continuar en aquesta línia, i més encara quan no es donen les condicions per a una dui efectiva. Tracem, doncs, estratègies intel·ligents a favor del referèndum, tornem a acumular forces i legitimitat, sumem majories àmplies a Catalunya, furguem en les contradiccions dels demòcrates espanyols. Aferrem-nos al principi democràtic i a l’urna. Val la pena, ens ajuda a créixer.

En aquesta conjuntura, els nostres aliats han de ser tots aquells que desitgen que el futur dels catalans el decidim els catalans. I aquesta consideració, d’acord amb les enquestes d’opinió que tossudament es van repetint, la comparteix més del 70% de la població catalana. Tant si som del sí com si són del no. No hem de considerar adversaris els demòcrates del no, perquè en la consecució del referèndum poden i han de ser uns aliats.

Ara bé, no ens podem permetre ser ingenus. Sabem que Espanya no és el Regne Unit. I com que tenim l’experiència recent de com va respondre l’Estat espanyol davant l’1 d’Octubre, també sabem que avui no entra dins els seus càlculs parlar d’un referèndum, i encara menys celebrar-lo. Cal, per tant, preparar-se per a altres escenaris.





ii. Unilateralitat


L’independentisme haurà de mantenir sempre la mà estesa. I, alhora, perquè la paciència no pot ser infinita, s’ha de preparar per desbordar democràticament el règim monàrquic si s’enroca en l’immobilisme o fins i tot involuciona. L’Estat faria bé de recordar què va passar l’1 d’Octubre amb la resistència de la gent, i també hauria de prendre nota que l’independentisme no només no s’ha afeblit, sinó que des d’aleshores ha guanyat totes les eleccions i ja apunta la possibilitat de superar la barrera del 50% dels sufragis.

Cal subratllar que l’1 d’Octubre no va ser un caprici. Va ser la resposta final a la negativa continuada del Govern espanyol al diàleg. Abans d’arribar-hi, Catalunya va fer molts intents d’acordar un referèndum. La unilateralitat, doncs, va ser una conseqüència de la manca de voluntat de diàleg de la part espanyola durant anys. I això és el que va fer que tingués èxit. Si el 2012 haguéssim començat per un referèndum unilateral, la societat no ens hauria seguit. Carregar-se de raons prèviament va ser una de les claus de l’èxit del referèndum unilateral.

Per tant, no es pot invocar frívolament la unilateralitat. Parlar d’unilateralitat i de confrontació tot el dia no farà un miracle. La unilateralitat és la capacitat de mantenir la iniciativa política i imposar una agenda determinada a través dels fets consumats. I això, davant d’un Estat disposat a recórrer a la violència, només és possible amb una sòlida majoria ciutadana i institucional, i amb una àmplia complicitat dels agents socials i econòmics. En la mesura que siguem capaços d’articular i acumular aquesta força democràtica, podrem fer possible una agenda política a partir de les nostres prioritats i voluntats. Dit d’una altra manera: com més força tinguem, més unilateralitat podrem aplicar.

L’Estat ha de saber que la seva negativa a negociar un referèndum, si perdura en el temps, pot desembocar en una actuació unilateral de l’independentisme. Aquesta acció exigirà, no obstant això, un suport molt majoritari, i la seva operativitat i eficàcia dependrà sempre de l’acumulació de suports, electorals en primer lloc, però també institucionals, socials, econòmics i mediàtics. A més força democràtica, a més suport popular, més capacitat unilateral.

En definitiva, la unilateralitat és viable i té sentit en la mesura que la fan possible la voluntat, la determinació i una força democràtica imbatible pel seu compromís, per la capacitat organitzativa i per la capacitat de seduir i interpel·lar una majoria social i política. Aquesta unilateralitat pot expressar-se de moltes maneres, o a través d’un nou referèndum o, en la mesura que la legitimitat i les condicions objectives ens ho permetin, a través d’actes de sobirania, graduals o no, sostinguts en el temps.

Directament lligada a la unilateralitat hi ha la qüestió de la desobediència civil. Tornem a l’exemple de l’1 d’Octubre. El referèndum havia estat considerat il·legal pel Govern espanyol, i era públic i notori que havien desplaçat a Catalunya milers de policies per impedir que se celebrés. Però la violència salvatge de les forces de seguretat no va dissuadir la ciutadania, que va decidir defensar les urnes i els col·legis electorals amb els seus cossos. La policia no va poder superar les muralles humanes, formades en un exercici espontani de resistència pacífica com no s’havia vist mai. Insòlit pel caràcter pacífic i massiu. Novament, aquí tot va estar condicionat per l’actitud i el gruix de la gent. Als col·legis on s’havia concentrat molta gent, la policia no va poder tancar el col·legi electoral o bé el va tancar només per un breu espai de temps. En alguns llocs, fins i tot se’ls va fer retrocedir, expulsant-los del barri o del poble. A mesura que avançava el dia, el cost per a l’Estat va ser enorme en termes d’imatge, davant dels catalans i del món. També per això, no en tenim cap dubte, es va donar l’ordre —des d’Europa— d’aturar l’orgia de cops de porra. Sense la desobediència espontània i determinada de la gent, l’1 d’Octubre no hauria estat possible.

La desobediència civil ha estat una experiència reeixida en totes les causes en què han triomfat la llibertat, els drets humans, laborals o nacionals. I no cal recórrer als Estats Units, a l’Índia o a la República de Sud-àfrica, tot i que de ben segur que podem aprendre molt d’aquestes experiències. Al nostre país i al conjunt de l’Estat, per exemple, a finals dels anys vuitanta i principi dels noranta, va quallar un moviment antimilitarista que va qüestionar el servei militar obligatori amb una resposta radicalment democràtica: la insubmissió. Molts joves van ser empresonats, van afrontar judicis penals amb penes de privació de llibertat i d’inhabilitació per treballar per la funció pública. I se’n van sortir, els insubmisos van guanyar. El servei militar va deixar de ser obligatori.

La desobediència civil, per tant, és una eina totalment vàlida i democràtica, i és molt probable que l’hàgim de tornar a fer servir, sigui de manera puntual o en forma de mobilització constant. No és cap escenari desgavellat: un dia sortim al carrer i ens hi quedem sine die, tornant a viure escenes com les que vam viure l’1 d’Octubre, o el 3 d’octubre, o com els talls de la Jonquera i l’ocupació de l’aeroport. Fins a tòrcer el braç de l’Estat. Quan això passi, les institucions del país també hauran de respondre i alinear-se amb la gent. És l’escenari que desitgem? No, el que desitgem és l’escenari escocès. Però, per desgràcia, no hi podem renunciar, perquè renunciar-hi, tenint en compte com és l’Estat espanyol, seria el mateix que renunciar a la independència.

En el camí, però, caldrà construir una cultura de la resistència, del sacrifici. No portarem el vaixell contra els esculls, mantindrem tothora la voluntat d’arribar a acords i de prioritzar el benestar dels nostres conciutadans, però també mantindrem una voluntat inequívoca de votar per decidir i de fer complir un mandat popular si és favorable a la independència. Ens hem de preparar en tots els àmbits.





Epíleg




El dia 1 de març del 1936, el president Companys i el seu Govern van poder tornar a Barcelona gràcies a una amnistia que els va treure de la presó, on havien entrat pels fets d’octubre del 1934. Aquell dia, la ciutat va sortir al carrer a rebre els amnistiats massivament. Primer van anar al Parlament, símbol de l’autogovern català, i després es van dirigir al Palau de la Generalitat acompanyats per una gernació. Des del balcó de Palau, Lluís Companys es va dirigir a la multitud amb un discurs encès i va pronunciar les paraules que han quedat per a la història: «Tornarem a lluitar, tornarem a sofrir, tornarem a guanyar!».

Han passat vuitanta-tres anys d’aquell dia vibrant, i els dirigents d’erc tornem a ser a la presó i a l’exili. Nosaltres no sabem quan podrem tornar, però hem volgut titular aquest llibre amb el «Tornarem a vèncer» parafrasejant Companys, perquè aquest és l’esperit que ens guia: la voluntat i la convicció de la victòria.

L’1 d’Octubre vam guanyar. Vam fer, entre tots, una cosa extraordinària. Vam vèncer l’Estat, ens vam reafirmar com a poble i vam posar una llavor que durarà generacions. És un episodi fundacional de la República Catalana, una jornada que ja és als llibres d’història i que ens obliga a tots, moralment i política.

No ens podem instal·lar en la melancolia pel que hauria pogut ser. No podem estar tota la vida llepant-nos les ferides. L’1 d’Octubre va ser extraordinari no només pel que vam fer, sinó també pel que vam aprendre. Qualsevol pregunta que ens puguem fer sobre el futur troba resposta d’alguna manera en l’1 d’Octubre. En aquest llibre hem intentat llistar els nostres aprenentatges, endreçar-los, explicar-los i, sobretot, posar-los al servei d’un pla, perquè del que es tracta és d’avançar. No hi ha millor homenatge a aquella jornada, i a la gent que la va protagonitzar, que assolir la victòria.

Com dèiem al pròleg, ho posem a disposició del conjunt del moviment. Segur que no tenim tota la raó, ningú no la té. Estem oberts a escoltar, a esmenar, a corregir, però al mateix temps volem reivindicar que tenim un pla, que oferim un pla. És urgent que deixem enrere els retrets i ens posem a treballar, perquè és treballant, que s’avança. Tots els que van contribuir a l’1 d’Octubre són els nostres companys de lluita. I molts dels que no hi van contribuir també han d’acabar sent els nostres companys de lluita, perquè per guanyar hem de continuar incorporant gent al vaixell republicà. No hem de parar d’incorporar i de convèncer gent. Hem d’anar a treballar a les fronteres del moviment per eixamplar-les, no quedar-nos en el pinyol esgarrapant vots al partit independentista del costat.

Fem una crida a la implicació i l’organització. Sense organitzar-se és impossible guanyar. No parlem només d’implicar-se en clau independentista, a través dels partits o d’entitats com Òmnium i l’anc, que també, sinó en qualsevol espai que sigui útil per fer un país millor. Construir Catalunya són moltes coses alhora. Hi ha multitud de plataformes, associacions, sindicats, col·legis professionals, agrupacions, clústers. Dotzenes d’espais on podem aportar la nostra motivació, els nostres coneixements, la nostra experiència. Fem bé la feina, cada dia. Catalunya no està feta i acabada, és un país en construcció permanent, i ens necessita a tots.

I també fem una crida a l’optimisme i l’empatia. No hi ha cap moviment polític al món que se n’hagi sortit des de la moral de derrota ni tancant-se en ell mateix. Nosaltres estem profundament convençuts que guanyarem, i volem fer-ho per posar la República Catalana al servei de tothom, no només dels que pensen com nosaltres. Escoltem i practiquem l’empatia. Expliquem-nos sense defallir. Plantem cara a les injustícies, defensem i exercim els nostres drets, siguem ferms amb els poderosos i amables amb els dèbils. No preguntem a ningú d’on ve, sinó on vol anar. Fem de Catalunya un país exemplar.

Acabem. Des de Lledoners i Ginebra, amb Catalunya al cor i el mateix anhel de justícia i llibertat que ens ha guiat sempre, us emplacem a no defallir, a mirar endavant i a somriure, perquè ho tornarem a fer, i tornarem a vèncer.





ORIOL JUNQUERAS i VIES (Barcelona, 1969) és un historiador i polític català, president d’Esquerra Republicana de Catalunya des de 2011.

El 2016 fou nomenat vicepresident del Govern de Catalunya i titular del Departament d’Economia i Hisenda. Segons el Govern d’Espanya, el seu càrrec va quedar suspès el 27 d’octubre de 2017 en aplicació de l’article 155 de la Constitució Espanyola.

El 2 de novembre de 2017 va ser empresonat de manera preventiva a la presó d’Estremera acusat de sedició i rebel·lió. El gener de 2018 el Tribunal Suprem de l’estat espanyol va confirmar la seva presó preventiva per unanimitat considerant que hi havia «risc rellevant» de reiteració delictiva perquè «no té la intenció d’abandonar» la via seguida fins ara. El 4 de juliol de 2018 va ser traslladat al Centre Penitenciari Lledoners, on va romandre fins l’1 de febrer de 2019, quan va ser traslladat a la presó de Soto del Real a l’espera de judici, que va acabar en sentència condemnatòria, de 13 anys de presó i 13 d’inhabilitació absoluta, pels delictes de sedició i malversació.

També fou batlle de Sant Vicenç dels Horts (2011-2015), diputat al Parlament de Catalunya (2012-2019), cap de l’oposició al Parlament de Catalunya (2013-2016) i diputat al Congrés dels Diputats d’Espanya (2019). Entre 2019 i 2020 va ser reconegut com a diputat al Parlament Europeu, fins a la suspensió del càrrec per part de la Junta Electoral Central espanyola. Va ser indultat pel Consell de Ministres el 22 de juny de 2021, juntament amb la resta d’empresonats en el judici al procés independentista català.





MARTA ROVIRA i VERGÉS (Vic, 1977) és una advocada i política catalana. És la secretària general d’Esquerra Republicana de Catalunya des del 2011 i viu exiliada a Ginebra, Suïssa, des del març de 2018.

Milita a Esquerra Republicana des del 2005. Al 25è Congrés Nacional del partit, celebrat el 2008, va ser escollida secretària nacional de Política Internacional, Europea i Cooperació. Aquell mateix any, i fins al 2012, també fou la secretària general de l’Aliança Lliure Europea.

Des de 2018, Rovira viu exiliada a Suïssa. No pot tornar a Espanya perquè sobre ella pesa una ordre de detenció i ingrés a presó; i si surt de territori suís, hauria de fer front a una euroordre. Des de Ginebra, compagina la seva tasca com a secretària general d’Esquerra Republicana amb la feina que realitza en diversos projectes que promouen la investigació de polítiques sobre diversitat cultural i lingüística, el dret d’autodeterminació, resolucions de conflictes i drets humans, entre d’altres, a escala europea i internacional





