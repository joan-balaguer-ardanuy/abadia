Una nit d’octubre, Abe Rosenberg, llegendari membre del Tribunal Suprem de Justícia, és mort a trets a casa seva. La mateixa nit, Glenn Jensen, el membre més jove del Tribunal és estrangulat. Quina connexió hi ha entre tots dos assassinats?

Darby Shaw, la més brillant, la més bonica i la més ambiciosa de les estudiants de dret de Nova Orleans, creu que ha trobat la resposta. Però quan exposa la seva hipòtesi sobre el cas i la fa arribar fins als cims del poder a Washington, causa molt d’efecte.





John Grisham





L’informe pelicà




ePUB v2.0

RobCole 20.10.14





Títol original: The Pelican Brief

John Grisham, 1992

Traducció: Dolors Udina, 1994

Edició digital: RobCole (v1.0)

Segona edició: EpubCat (v2.0)

ePUBCat base r1.3





AGRAÏMENTS


MOLTES GRÀCIES a Jay Garon, el meu agent literari, que va descobrir la meva primera novel·la fa cinc anys i la va fer córrer per Nova York fins que algú va dir que sí.

MOLTES GRÀCIES a David Gernert, el meu editor, amic i company entusiasta de beisbol; i a Steve Rubin i Ellen Archer i la resta de la família a Doubleday; i a Jackie Cantor, la meva editora a Dell.

MOLTES GRÀCIES a tots els qui m’heu escrit. He intentat respondre tothom, però si m’he deixat algú us prego que em perdoneu.

GRÀCIES especials a Raymond Brown, cavaller i gran advocat de Pascagoula, Mississipí, que em va treure de més d’un embolic; a Chris Charlton, un company de la facultat de Dret que coneix tots els camins de Nova Orleans; a Murray Avent, un amic d’Oxford; a Ole Miss, que ara viu al departament federal; a Greg Block del Washington Post, i, evidentment, a Richard i a tota la colla, de Square Books.





U


Semblava incapaç de crear un caos d’aquella mena, però tenia gran part de culpa del que veia al carrer. I li semblava molt bé. Tenia noranta-un anys, estava paralitzat i lligat en una cadira de rodes, connectat a una ampolla d’oxigen. El segon atemptat, feia set anys, havia estat a punt d’enviar-lo a l’altre barri, però Abraham Rosenberg encara era viu i, malgrat els tubs que duia al nas, el seu pes legal encara era superior al dels altres vuit. Era l’únic membre llegendari que quedava al Tribunal, i el fet que encara respirés irritava la major part de la gent del carrer.

Seia a la petita cadira de rodes en una oficina del pis principal de l’edifici del Tribunal Suprem. Amb els peus tocava el marc de la finestra i a mesura que augmentava el xivarri s’anava tirant endavant. Odiava els policies, però les denses fileres que formaven eren prou atractives. Es mantenien ben drets i clavats a terra mentre cinquanta mil persones, pel cap baix, demanaven sang a crits.

—La concentració més gran de la història! —cridava Rosenberg davant la finestra. Era gairebé sord. Jason Kline, que li feia de primer secretari, es trobava al seu darrere. Era el primer dilluns d’octubre, el primer dia del nou trimestre, i havia esdevingut una celebració tradicional de la Primera Esmena. Una celebració gloriosa. Rosenberg estava entusiasmat. Per a ell, la llibertat d’expressió significava llibertat de manifestació.

—Hi són, els indis? —preguntà en veu alta.

Jason Kline s’inclinà a tocar de la seva orella esquerra.

—Sí!

—Amb pintures de guerra?

—Sí! Tots vestits de batalla.

—I ballen?

—Sí!

Indis, negres, blancs, mulats, dones, gais, amants dels arbres, cristians, activistes de l’avortament, aris, nazis, ateus, caçadors, amants dels animals, partidaris de la supremacia blanca, partidaris de la supremacia negra, gent que protestava pels impostos, llenyataires, agricultors… era tot un mar immens de protesta. I els policies engrapaven les seves porres negres.

—Els indis m’haurien d’adorar!

—Estic segur que ho fan —va assentir Kline tot somrient al fràgil lluitador. La seva ideologia era senzilla: el govern per damunt dels negocis, l’individu per damunt del govern, el medi ambient per damunt de tot. I als indis, que els donin tot el que demanin.

Els crits, els precs, els cants, les salmodies i els xiscles pujaven de to i els policies anaven formant pinya. La multitud era més nombrosa i més sorollosa que anys enrere. Hi havia més crispació. La violència esdevenia habitual. Esclataven bombes en clíniques d’avortament. Els metges havien estat atacats i copejats. A Pensacola en van matar un, emmordassat i lligat en posició fetal, cremat amb àcid. Hi havia baralles al carrer cada setmana. Les esglésies i els capellans havien estat insultats per militants gais. Els partidaris de la supremacia blanca actuaven des d’una dotzena de fosques organitzacions paramilitars, i els seus atacs a negres, hispànics i asiàtics augmentaven sense parar. L’odi era el passatemps favorit d’Amèrica.

I és clar, el Tribunal era un blanc fàcil. Les amenaces serioses contra els magistrats s’havien multiplicat per deu des del 1990. La policia del Tribunal Suprem s’havia triplicat. S’havien assignat almenys dos agents de l’FBI per a protegir cada magistrat, i n’hi havia cinquanta més ocupats a investigar amenaces.

—M’odien, oi? —va dir en veu alta tot mirant per la finestra.

—Sí, n’hi ha que sí —contestà Kline com divertit.

A Rosenberg li agradava, això. Va somriure i respirà a fons. El vuitanta per cent de les amenaces de mort anaven dirigides a ell.

—Hi ha alguna pancarta? —va preguntar. Ell gairebé no hi veia.

—Unes quantes.

—Què diuen?

—El mateix de sempre. «Mateu Rosenberg», «Jubileu Rosenberg», «Talleu-li l’oxigen».

—Porten no sé quants anys amb les mateixes pancartes. Per què no en fan de noves?

El secretari no va contestar. Abe s’havia d’haver retirat feia anys, però només el traurien d’allí en una llitera. Els seus tres secretaris feien la major part de la feina d’investigació, però Rosenberg insistia a escriure ell mateix les seves opinions. Ho feia amb un retolador gruixut i gargotejava sobre el paper blanc com un nen quan aprèn a escriure. Era una feina lenta, però amb un càrrec vitalici no calia patir pel temps. Els secretaris corregien les seves opinions, i rarament hi trobaven errors.

Rosenberg va fer una rialleta.

—Hauríem de lliurar Runyan als indis.

El president del Tribunal era John Runyan, un conservador de la línia dura nomenat per un republicà i odiat pels indis i per gairebé totes les altres minories. Dels nou membres, set havien estat nomenats per presidents republicans. Rosenberg portava quinze anys esperant que entrés un demòcrata a la Casa Blanca. Volia plegar, ho necessitava, però no podia sofrir la idea que un individu de dreta com el tal Runyan ocupés el seu apreciat seient.

Podia esperar. Podia quedar-se assegut a la cadira de rodes tot respirant oxigen per protegir els indis, els negres, les dones, els disminuïts i el medi ambient fins als cent cinc anys. I ningú no podia fer-hi res, llevat que el matessin. I potser no seria una mala idea, això.

L’home va moure el cap en senyal d’assentiment i després el deixà caure sobre l’espatlla. S’havia adormit un altre cop. Kline es retirà silenciosament i va tornar a les seves investigacions a la biblioteca. Hi aniria al cap de mitja hora per comprovar l’oxigen d’Abe i donar-li les pastilles.

El despatx del president del Tribunal és a la planta principal, i és el més gran i el més decorat. Hi ha un despatx exterior que es fa servir per a recepcions de poca gent o per a reunions formals, i un d’interior que és on treballa el president.

La porta del despatx interior estava tancada i l’habitació era plena. Hi havia el president, els seus tres secretaris, el cap de la policia del Tribunal Suprem, tres agents de l’FBI i K.O. Lewis, subdirector de l’FBI. L’ambient era de formalitat i tothom feia esforços seriosos per ignorar la cridòria del carrer. Era difícil. El president i Lewis comentaven la darrera tongada d’amenaces de mort, i els altres escoltaven. Els secretaris prenien notes.

En els darrers seixanta dies, el Bureau havia enregistrat més de dues-centes amenaces, un nou rècord. Hi havia l’assortiment habitual d’amenaces de bomba al Tribunal, però moltes altres venien amb dades específiques: noms, casos, afers.

Runyan no feia cap esforç per dissimular el seu neguit. Estava mirant un sumari confidencial de l’FBI i llegia els noms dels individus i els grups sospitosos de les amenaces. El Klan, els aris, els nazis, els palestins, el separatistes negres, els pro-vida, els homofòbics. Fins i tot TIRA. Semblava que hi era tothom, tret dels del club Rotary i els boy-scouts. Un grup de l’Orient Mitjà que tenia el suport dels iranians havia amenaçat de fer vessar sang en terra americana per venjar la mort de dos ministres de Justícia a Teheran. No hi havia cap mena d’evidència que els assassinats tinguessin res a veure amb la nova unitat terrorista nacional dels Estats Units, anomenada Exèrcit Clandestí, que havia assassinat el jutge d’un tribunal federal a Texas posant-li una bomba al cotxe. No s’havia fet cap arrest, però l’Exèrcit Clandestí havia reclamat la responsabilitat de l’atemptat. També era el principal sospitós d’una dotzena de bombes en oficines de l’ACLU, però no havien deixat proves.

—Què hi ha d’aquests terroristes de Puerto Rico? —va preguntar Runyan sense alçar els ulls.

—Pesos ploma. No ens preocupen —va contestar K.O. Lewis com de passada—. Fa vint anys que ens amenacen.

—Potser els ha arribat el moment de fer alguna cosa, doncs. L’ambient els és propici, no li sembla?

—Oblidi els porto-riquenys, president. —A Runyan li agradava que li diguessin president. No president del Tribunal ni senyor president del Tribunal, simplement president—. Aquests amenacen perquè ho fan tots els altres.

—Que divertit —va dir el president sense somriure—. Molt graciós. No m’agradaria pas gens que ens deixéssim algun grup. —Runyan llançà el sumari sobre la taula i es fregà les temples—. Parlem de la seguretat. —Aclucà els ulls.

K.O. Lewis va deixar la seva còpia del sumari sobre la taula del president.

—Bé, el director creu que hauríem de destinar quatre agents a cada magistrat, com a mínim durant uns tres mesos. Farem servir limusines amb escorta per portar-los de casa a la feina i de la feina a casa, i la policia del Tribunal Suprem ens ajudarà a protegir aquest edifici.

—I els viatges, què?

—No els aconsellem, almenys de moment. El director creu que els magistrats haurien d’estar-se a la ciutat fins a final d’any.

—Que són bojos? Que és boig? Si demanés als meus col·legues que l’obeïssin, se n’anirien tots de la ciutat aquesta mateixa nit i es passarien tot el mes viatjant. Es absurd.

Runyan va arrufar les celles tot mirant els seus secretaris, que movien el cap contrariats. Absurd del tot.

Lewis no semblava afectat. Ja s’ho esperava.

—Com vulguin. Només era un suggeriment.

—Un suggeriment estúpid.

—El director no confiava gaire en la seva col·laboració. Però sí que espera que se li faci saber amb temps qualsevol projecte de viatge per poder disposar la seguretat necessària.

—¿Vol dir que pensen escortar tots els magistrats cada cop que surtin de la ciutat?

—Sí, president. És la nostra idea.

—No funcionarà. Aquesta gent no està acostumada que la vigilin.

—No, senyor. I tampoc no tenen costum de ser perseguits. Nosaltres només mirem de protegir-los, a vostè i als seus honorables col·legues, senyor. És clar que ningú no diu que haguem de fer res. Tinc entès, senyor, que va ser vostè qui ens va cridar. Si vol, ens n’anem.

Runyan es va tirar cap endavant a la cadira i atacà un clip de paper tot mirant de redreçar-lo i fer-ne un filferro recte.

—I aquí què hem de fer?

—Aquest edifici no ens preocupa, president —va dir Lewis amb un sospir, gairebé somrient—. És un lloc fàcil de vigilar. Aquí no esperem que hi hagi problemes.

—On els esperen, doncs?

Lewis va fer un gest cap a la finestra. El xivarri havia augmentat.

—Allà fora, a qualsevol lloc. Els carrers són plens d’idiotes, de maníacs i de fanàtics.

—I tots ens odien.

—Evidentment. Escolti, president, ens preocupa molt el magistrat Rosenberg. Continua barrant el pas dels nostres homes a casa seva; els fa passar la nit asseguts al cotxe. Només permet que el seu oficial favorit del Tribunal Suprem… Ferguson, em penso que es diu… s’assegui al costat de la porta del darrere, a fora, i únicament de les deu de la nit a les sis del matí. A la casa, no hi entra ningú més que el magistrat Rosenberg i el seu infermer. No és una casa segura.

Runyan es netejava les ungles amb el clip redreçat i somreia lleugerament per dins. La mort de Rosenberg, tant li feia com es produís, seria una benedicció. No, seria un esdeveniment gloriós. El president hauria de vestir-se de dol i fer-ne un elogi, però a porta tancada riuria de gust amb els seus secretaris. A Runyan li agradava la idea.

—Què suggereix? —preguntà.

—No podria parlar amb ell?

—Ho he intentat. Li he explicat que probablement és l’home més odiat d’Amèrica, que milions de persones el maleeixen cada dia, que la majoria el voldria veure mort, que rep quatre vegades més amenaces que tota la resta junts, i que seria un blanc fàcil i perfecte per a un assassinat.

Lewis va esperar.

—I?

—Em va dir que li fes un petó al cul, i després es va adormir.

Els secretaris van riure la gràcia dissimuladament, i els agents de l’FBI, quan es van adonar que es permetia l’humor, s’afegiren a les rialles.

—Què fem, doncs? —va preguntar Lewis, gens divertit.

—Protegiu-lo com pugueu, poseu-ho per escrit, i no patiu. Ell no té por de res, ni de la mort, i si ell no pateix, per què ha de patir algú altre?

—El director pateix, president, i per tant jo també. És molt senzill. Si algun magistrat és víctima d’un atemptat, el Bureau en sortirà mal parat.

El president va balancejar la cadira. La cridòria de fora era exasperant. Aquella manifestació ja estava durant massa.

—Oblideu-vos de Rosenberg. Potser morirà mentre dormi. Em preocupa més Jensen.

—Jensen és un problema —va dir Lewis tot passant fulls.

—Ja sé que és un problema —va dir Runyan amb calma—. I també una creu. Ara li ha agafat per fer de liberal. Vota com Rosenberg la meitat de les vegades. El mes que ve serà partidari de la supremacia blanca i donarà suport a les escoles segregades. Després s’enamorarà dels indis i els voldrà donar Montana. És com tenir un nen subnormal.

—Està en tractament per depressió, ja ho sap, oi?

—Ho sé, ho sé. M’ho explica ell mateix. Jo sóc com la figura del seu pare. Què pren?

—Prozac.

El president s’escurava les ungles.

—Què saben d’aquella professora d’aeròbic que sortia amb ell? Encara corre per aquí?

—No ben bé, president. No crec que li agradin gaire les dones.

Lewis parlava amb reticència: no ho deia tot. Un cop d’ull que va fer a un dels seus agents va confirmar aquesta sucosa llaminadura. Runyan ho va ignorar, no volia sentir-ho.

—Està col·laborant?

—És clar que no. En molts aspectes és pitjor que Rosenberg. Ens deixa que l’escortem fins a l’edifici del seu apartament i ens fa passar tota la nit a l’aparcament. Viu al setè pis, ho recorda? Doncs ni tan sols deixa que ens estem a l’entrada. Diu que podríem molestar els veïns. O sigui que ens quedem al cotxe. Hi ha deu maneres de sortir i d’entrar a l’edifici, i és impossible protegir-lo. S’ho passa bé jugant al gat i la rata amb nosaltres. Se’ns apareix sempre sobtadament i mai no sabem si és a l’edifici o no. De Rosenberg, si més no, sabem on és tota la nit. De Jensen és impossible.

—Fantàstic. Si vostès no el poden seguir tampoc no ho podrà fer un assassí.

Lewis no hi havia pensat, en això. Però no hi veia la gràcia.

—El director està molt preocupat per la seguretat del magistrat Jensen.

—Tampoc no rep tantes amenaces…

—És el sisè de la llista, en rep alguna menys que vós, honorable.

—Oh. Així sóc el cinquè, jo.

—Exacte. Just després del magistrat Manning. Ell col·labora, per cert. Totalment.

—Té por de la seva ombra —féu el president, i després se’n va penedir—. No ho havia d’haver dit. Perdonin.

Lewis ho va ignorar.

—De fet, la col·laboració ha estat força bona, deixant de banda Rosenberg i Jensen. El magistrat Stone es queixa molt, però ens fa cas.

—Es queixa de tothom, no s’ho prenguin com una cosa personal. ¿On creu que va Jensen quan s’escapoleix?

Lewis va fer una ullada a un dels seus agents.

—No en tenim cap idea.

Una part de la multitud del carrer entonà un cant estrident, i va semblar que tothom s’hi afegia. El president no podia ignorar l’esvalot. Les finestres vibraven. Es va aixecar i va donar la reunió per acabada.

El despatx del magistrat Glenn Jensen era situat al segon pis, lluny dels carrers i del soroll. Era una sala espaiosa, tot i ser la més petita de totes nou. Jensen, el més jove de tots, tenia molta sort de tenir despatx. Quan l’havien nomenat feia sis anys, quan en tenia quaranta-dos, tothom creia que era un paladí de la Constitució amb profundes conviccions conservadores, molt semblants a les de l’home que l’havia nomenat. La confirmació del càrrec al Senat havia estat un desastre: la seva actuació davant del Comitè Judicial fou francament lamentable. Es passava d’un bàndol a l’altre en els debats de temes importants, i va rebre atacs de totes dues parts: els republicans estaven incomodats, els demòcrates suaven sang. El president va fer valer la seva autoritat, i Jensen fou confirmat gràcies a una votació molt igualada.

Però ho havia aconseguit, per a tota la vida. En sis anys, no havia complagut ningú. Profundament ferit per la sessió de confirmació del càrrec, va jurar que governaria amb liberalitat. Això va empipar els republicans, que es van sentir traïts, especialment quan va posar de manifest una passió latent pels drets dels delinqüents. Amb una base ideològica escassa, va deixar tot d’una la dreta, es va passar al centre, i a continuació a l’esquerra. Després, mentre els erudits legals es grataven les barbes de boc, Jensen tomà a la dreta i es va unir al jutge Sloan en un d’aquells detestables dissentiments contra les dones. A Jensen no li agradaven les dones. Era neutral pel que feia a la religió, escèptic pel que feia a l’expressió lliure, simpatitzava amb els qui protestaven pels impostos, era indiferent envers els indis, recelós dels negres, dur amb els pornògrafs, tou amb els delinqüents i relativament sever en la protecció del medi ambient. I per a major desesperació dels republicans, que havien suat tinta per aconseguir-ne la confirmació, Jensen havia manifestat una preocupant simpatia envers els drets dels homosexuals.

A petició seva, li havien assignat un cas conflictiu conegut com a «cas Dumond». Ronald Dumond havia viscut vuit anys amb el seu amant. Formaven una parella feliç, totalment dedicats l’un a l’altre, i encantats de compartir les experiències de la vida. Es van voler casar, però les lleis d’Ohio ho prohibien. L’amant va agafar la sida i va morir d’una manera terrible. Ronald sabia exactament què havia de fer amb el cos de l’amic, però llavors hi intervingué la família de l’amant i va excloure Ronald del funeral i de l’enterrament. Desesperat, Ronald va denunciar la família per danys emocionals i psicològics. El cas havia estat als tribunals menors durant sis mesos i, de cop i volta, havia aparegut sobre la taula de Jensen.

Estava en joc l’assumpte del dret del «cònjuge» entre homosexuals. «Dumond» havia esdevingut un crit de guerra per als activistes gais. La simple menció del cas havia provocat aldarulls al carrer.

I Jensen tenia el cas a les mans. La porta del seu despatx era tancada. Jensen i els seus tres secretaris seien al voltant de la taula de reunions. Feia dues hores que parlaven del cas Dumond, i no havien aconseguit arribar enlloc. Estaven cansats de discutir. Un secretari, un liberal de Corneli, volia un pronunciament extens que garantís drets complets a les parelles d’homosexuals. Jensen també ho volia, però no estava disposat a admetre-ho. Els altres dos secretaris eren escèptics. Sabien, com Jensen, que els seria impossible aconseguir una majoria de cinc.

—El president ha parlat de vostè, Glenn —va dir el secretari de Duke canviant de tema. Al despatx, li deien pel seu nom. «Magistrat» era un títol massa pompós.

Glenn es fregà els ulls.

—Què ha dit?

—Un dels seus secretaris m’ha fet saber que el president del Tribunal i l’FBI estan molt preocupats per la seva seguretat. Diuen que no col·labora gens, i que el president està molt amoïnat. Volia que li ho fes saber.

Tot corria de boca en boca per la xarxa de secretaris. Absolutament tot.

—És normal que s’amoïni. És la seva feina.

—Vol adjudicar-li dos agents més de guardaespatlles, i tenir accés al seu apartament. I l’FBI vol acompanyar-lo de casa a la feina i de la feina a casa. I restringir-li els viatges.

—Ja ho he sentit.

—Sí, ja ho sabem. Però el secretari del president diu que el president vol que nosaltres el convencem de col·laborar amb l’FBI perquè li puguin salvar la vida.

—Ah.

—I per això l’estem intentant convèncer.

—Gràcies. Facin arribar al secretari del president que no només m’han intentat convèncer sinó que m’han plantejat tota la sèrie de mals que podien derivar-se de la meva actitud, i que m’han fet veure tots els seus arguments i plantejaments, però que m’han entrat per una orella i m’han sortit per l’altra. Facin-li saber que Glenn es considera un home prou gran.

—Molt bé, Glenn. No té por, oi?

—Gens ni mica.





DOS


Thomas Callahan era un dels professors més populars de Tulane, sobretot perquè es negava a donar classes abans de les onze del matí. Era bon bevedor, com la majoria dels seus alumnes, i considerava que les primeres hores del matí eren per dormir, abans de ressuscitar. Les classes de les nou i de les deu eren abominables. També el feia popular el seu tarannà: texans descolorits, jaquetes de xeviot amb colzeres gastades, sense mitjons ni corbata. Un aspecte de professor chic i liberal. Tenia quaranta-cinc anys, però amb els cabells negres i les ulleres de muntura d’os podia passar per tenir-ne trenta-cinc, tot i que li importava un rave el seu aspecte. S’afaitava un cop per setmana, quan li començava a picar la barba; i quan feia fred, cosa que passava molt rarament a Nova Orleans, se la deixava créixer. Tenia un historial d’estretes relacions amb les alumnes.

També era popular perquè ensenyava Dret constitucional, una assignatura molt poc popular però que era obligatòria. Gràcies a la seva genialitat i simpatia aconseguia fer interessant el Dret constitucional, cosa de la qual no era capaç ningú més a Tulane. De fet, tampoc no ho pretenien i per això els alumnes es barallaven per assistir a la classe de Callahan a les onze, tres matins cada setmana.

Hi havia vuitanta alumnes asseguts en sis fileres esglaonades tot fent-la petar, mentre Callahan es posava davant de la taula i començava a netejar-se les ulleres. Eren exactament les onze i cinc, i a ell li semblava massa d’hora.

—Qui entén el dissentiment de Rosenberg a Nash contra Nova Jersey?

Tothom va abaixar el cap i es va fer el silenci a l’aula. Devia ser una ressaca forta. Tenia els ulls envermellits. Sempre que començava amb Rosenberg volia dir que seria una classe dura. Ningú no s’oferia per parlar. Nash? Callahan va mirar lentament i metòdicament tota la classe i va esperar. Silenci sepulcral.

Se sentí un fort soroll del pany de la porta i la tensió es va fondre. La porta es va obrir i una jove atractiva amb texans descolorits estrets i un jersei de cotó s’hi va esmunyir amb elegància, i va passar lliscant pel costat de la paret fins a la tercera fila, on maniobrà destrament entre els seients ocupats fins a arribar al seu lloc. Els nois de la quarta fila se la miraven amb admiració. Els nois de la cinquena estiraven el coll. Feia dos anys llargs que un dels pocs plaers de la facultat de Dret era veure-la travessar els vestíbuls i les aules amb les seves llargues cames i els jerseis amples. Veien clar que sota aquella roba hi devia haver un cos fabulós, però no el lluïa gaire. Era una més del grup, i s’havia apuntat al codi de vestimenta de la facultat de Dret: texans, camises de franel·la, jerseis vells i jaquetes amples. Què no haurien donat per veure-la amb una minifaldilla de pell negra!

Va fer un ràpid somriure al noi assegut al seu costat i, durant un segon, Callahan i la seva pregunta sobre Nash van ser oblidats. Els cabells vermells li queien fins a les espatlles. Era la perfecta joveneta simpàtica amb unes dents i uns cabells perfectes de la qual tots els nois s’enamoren almenys dues vegades durant el batxillerat. I potser un cop a la facultat.

Callahan va ignorar la seva entrada. Si hagués estat una estudiant de primer any, i temorosa d’ell, potser l’hauria increpada i li hauria fet uns quants crits. «Als tribunals, no s’hi arriba mai tard!» era la vella consigna que els professors repetien sense parar.

Però Callahan no estava d’humor per cridar; Darby Shaw no li tenia por, i durant una dècima de segon es va preguntar si algú sabia que dormien junts. Probablement no. Ella havia insistit a mantenir-ho en un secret absolut.

—Algú ha llegit el dissentiment de Rosenberg a Nash contra Nova Jersey?

De cop i volta el professor tomava a ser el centre, i es va fer un silenci sepulcral. Aixecar la mà podia significar una interrogació despietada durant els següents trenta minuts. Cap voluntari. Els fumadors de l’última fila van encendre els cigarrets. La major part dels vuitanta alumnes feien gargots a la babalà en els seus quaderns. Tothom tenia el cap cot. Era massa obvi i arriscat fullejar el llibre de casos per trobar Nash; massa tard. Qualsevol moviment podia cridar l’atenció. Algú havia de ser crucificat.

Nash no era en el llibre de casos. Era un cas que Callahan havia esmentat de passada entre quinze més feia una setmana, i ara volia saber si algú l’havia llegit. Era famós per aquesta raó. El seu examen final incloïa mil dos-cents casos, un miler dels quals no eren al llibre. L’examen era un malson, però ell era realment encantador, qualificava benèvolament, i només els rucs suspenien el curs.

Tanmateix, en aquell moment no ho semblava gens, d’encantador. Va mirar la sala. Havia arribat el moment de buscar una víctima.

—Què me’n diu, senyor Sallinger? Podria explicar el dissentiment de Rosenberg?

—No, senyor —va dir immediatament Sallinger des de la quarta fila.

—Ah. Que potser no ha llegit el dissentiment de Rosenberg?

—Potser no, senyor.

Callahan se’l va mirar. Els ulls envermellits feien encara més amenaçadora la seva ganyota arrogant. Però només ho veia Sallinger: tots els altres tenien els ulls clavats al quadern.

—I per què no?

—Perquè miro de no llegir dissentiments. Especialment de Rosenberg.

Estúpid. Estúpid. Estúpid. Sallinger havia optat per contraatacar, però no tenia municions.

—Té alguna cosa contra Rosenberg, senyor Sallinger?

Callahan venerava Rosenberg. L’adorava. Llegia llibres sobre ell i les seves opinions. L’estudiava. Una vegada fins i tot havien sopat junts.

Sallinger bellugava els dits, neguitós.

—Oh no, senyor. Només que no m’agraden els dissentiments.

Les respostes de Sallinger tenien un cert aire d’humor, però no es va perfilar ni un somriure. Més tard, amb una cervesa al davant, ell i els seus col·legues es moririen de riure comentant una i altra vegada la poca afecció de Sallinger als dissentiments, especialment si eren de Rosenberg. Però no pas ara.

—Ja ho veig. Sol llegir les opinions majoritàries?

Vacil·lació. El feble intent de Sallinger de fer de sparring estava a punt de provocar-li una humiliació.

—Sí, senyor. Moltes.

—Fantàstic. Expliqui, doncs, si li sembla, l’opinió majoritària a Nash contra Nova Jersey.

Sallinger no havia sentit parlar mai de Nash, però ara el recordaria la resta de la seva vida d’advocat.

—Em penso que no l’he llegit.

—Així doncs, no llegeix dissentiments, senyor Sallinger, i ara resulta que també negligeix les majories. Què llegeix, senyor Sallinger, novel·les romàntiques?, potser revistes?

Hi va haver una rialla extremament suau darrere la quarta fila, provinent d’alumnes que se sentien obligats a riure però que no volien cridar l’atenció.

Sallinger, amb la cara vermella, es quedà mirant Callahan.

—Per què no ha llegit el cas, senyor Sallinger? —preguntava Callahan.

—No ho sé. Bé, suposo que em va passar per alt.

Callahan ho va encaixar bé.

—No em sorprèn. El vaig esmentar la setmana passada. Dimecres passat, per ser exactes. Sortirà a l’examen final. No entenc que pugui ignorar un cas que sortirà a l’examen final. —Ara Callahan caminava amunt i avall, a poc a poc, davant la seva taula, mirant els alumnes—. Algú s’ha molestat a llegir-lo?

Silenci. Callahan va mirar a terra i deixà que s’espesseís el silenci. Tots els ulls miraven avall, tots els llapis i les plomes estaven quiets. De l’última fila sortien anelles de fum.

Finalment, amb calma, des del quart seient de la tercera fila, Darby Shaw va aixecar lleugerament la mà, i tota la classe va fer un sospir col·lectiu d’alleujament. Els havia tomat a salvar. Qui més qui menys, ho esperaven. La segona de la classe, a distància mínima del primer, podia recitar els fets, les proves, els recursos, els dissentiments i les opinions majoritàries de pràcticament tots els casos que Callahan comentava a classe. No se’n perdia ni un. Aquella noieta perfecta i entusiasta havia estudiat la carrera de biologia i l’havia acabada amb un cum laude, i ara es disposava a llicenciar-se en dret per guanyar-se la vida denunciant companyies químiques que contaminen el medi ambient.

Callahan la va mirar fixament amb falsa frustració. Feia tres hores que ella havia sortit del seu apartament, després d’una llarga nit de vi i de converses de lleis. Però ell no li havia parlat de Nash.

—Molt bé, molt bé, senyoreta Shaw. Què és el que preocupa a Rosenberg?

—Creu que l’estatut de Nova Jersey viola la Segona Esmena. —Fio va dir sense mirar el professor.

—Molt bé. I perquè se n’assabenti tota la classe, què diu l’estatut?

—Deixa fora de la llei les metralladores semiautomàtiques, entre altres coses.

—Meravellós. I per curiositat, què van trobar en possessió del senyor Nash en el moment de la detenció?

—Un rifle d’atac AK-47.

—I què li va passar?

—Fou declarat culpable i condemnat a tres anys, i va apel·lar.

Se sabia els detalls.

—A què es dedicava el senyor Nash?

—No va quedar gaire clar en el judici, però es va fer esment d’una acusació addicional de tràfic de drogues. No tenia antecedents penals en el moment de la detenció.

—Així, doncs, era un traficant de drogues amb un AK-47. Però Rosenberg és amic seu, oi?

—I tant. —Ara el mirava als ulls. S’havia reduït la tensió. La majoria d’ulls seguien els seus passos lents mentre mirava al voltant de la sala, seleccionant una altra víctima. Darby dominava gairebé sempre aquestes classes, però Callahan volia una participació més àmplia.

—Per què creieu que Rosenberg simpatitza amb la causa de Nash? —va preguntar a la classe.

—Perquè li agraden els traficants de drogues —digué Sallinger, ferit però mirant d’atacar de nou.

Callahan donava molta importància als comentaris de classe. Va somriure a la seva presa, com si li donés la benvinguda en el nou vessament de sang.

—Això creu, senyor Sallinger?

—Sí. Li agraden els traficants de drogues, els qui abusen dels nens, els contrabandistes d’armes, els terroristes. Rosenberg admira molt aquesta mena de gent. Són els seus fills indefensos i maltractats, ell els ha de protegir —va dir Sallinger mirant d’aparentar gran indignació.

—I en la seva il·lustre opinió, senyor Sallinger, què s’hauria de fer amb aquesta gent?

—Molt senzill. Sotmetre’ls a un judici imparcial amb un bon advocat, una apel·lació raonable i ràpida, i després, si són culpables, hem de ser castigats.

Sallinger sonava perillosament pròxim a un defensor de la llei i l’ordre de dretes, un pecat cardinal entre els estudiants de Tulane.

—Continuï, sisplau —va dir Callahan tot plegant els braços.

Sallinger va ensumar la trampa, però continuà endavant. No hi tenia res a perdre.

—Vull dir que he llegit una pila de casos en els quals Rosenberg ha intentat tornar a escriure la Constitució amb l’objectiu de crear una nova escletxa que exclogui les proves per tal de permetre que un defensat òbviament culpable surti en llibertat. És gairebé malaltís. Considera que totes les presons són llocs cruels i estranys i que, per tant, segons la Vuitena Esmena, tots els presoners haurien de ser alliberats. Gràcies a Déu, ara es troba en la minoria, una minoria minvant.

—Li agrada la direcció del Tribunal, oi, senyor Sallinger? —va dir Callahan somrient i arrufant les celles alhora.

—I tant que sí!

—¿Que potser és un d’aquests americans normals, patriòtics, de sang vermella i sense ideologia que desitgen que el vell malparit mori dormint?

Es van sentir unes quantes rialletes. Ara era menys arriscat, riure. Sallinger era prou llest per no contestar la veritat.

—No desitjo una cosa així a ningú —digué, gairebé incomodat.

—Molt bé, gràcies, senyor Sallinger. Sempre m’agraden els seus comentaris. Com sempre, ens ha proporcionat la visió sobre la llei de l’home del carrer —va dir Callahan, ara caminant de nou.

La rialla va ser molt més forta. Sallinger es va posar vermell i s’enfonsà a la cadira.

Callahan no somreia.

—Ara voldria elevar el nivell intel·lectual de la discussió. A veure, senyoreta Shaw, per què Rosenberg va a favor de Nash?

—La Segona Esmena garanteix a la gent el dret a tenir i portar armes. Per al jutge Rosenberg, això és literal i absolut. No s’hauria de prohibir res. Si Nash vol posseir un AK-47, o una granada de mà, o un bazooka, l’estat de Nova Jersey no pot aprovar cap llei que li ho prohibeixi.

—Està d’acord amb ell?

—No, i no només jo. És una decisió de vuit contra un. Ningú no li va donar suport.

—Quins són els arguments dels altres vuit?

—Són obvis, de fet. Els estats tenen raons convincents per prohibir la venda i la possessió d’un cert tipus d’armes. Els interessos de l’estat de Nova Jersey estan per damunt dels drets de la Segona Esmena del senyor Nash. La societat no pot permetre que els individus posseeixin armes especialitzades.

Callahan la va mirar amb atenció. No era habitual trobar una noia atractiva a Tulane però, quan la trobava, actuava de seguida. En els últims vuit anys, havia tingut força èxit. Feina fàcil, la majoria. Arribaven a la facultat alliberades i disponibles. Darby havia estat diferent. L’havia vista per primer cop a la biblioteca durant el segon semestre del primer any i va trigar un mes a convidar-la a sopar.

—Qui va escriure l’opinió de la majoria? —li preguntà.

—Runyan.

—I, hi està d’acord?

—Sí. Ben mirat, és un cas fàcil.

—Què li va passar a Rosenberg, doncs?

—Em penso que odia la resta del Tribunal.

—O sigui que només dissenteix per això.

—De vegades, sí. Les seves opinions són cada cop més indefensables. El cas de Nash, per exemple. Per a un liberal com Rosenberg, el tema del control d’armes és fàcil. Hauria d’haver subscrit l’opinió de la majoria, i fa deu anys ho hauria fet. A Fordice versus Oregon, un cas del 1977, va fer una interpretació molt més estreta de la Segona Esmena. Les seves inconsistències són gairebé irritants.

Callahan havia oblidat Fordice.

—Està suggerint que el jutge Rosenberg repapieja?

Com un lluitador borratxo, Sallinger va entrar al round final.

—Està més boig que una cabra, i vostè ho sap. No pot defensar les seves opinions.

—No sempre, senyor Sallinger, però almenys encara és aquí.

—El seu cos és aquí, el cervell ja no.

—Encara respira, senyor Sallinger.

—Sí, respira amb una màquina. Li han de bombejar oxigen pel nas.

—Però val igual, senyor Sallinger. És el darrer dels grans activistes judicials i encara respira.

—Més val que truqui per comprovar-ho —va dir Sallinger abaixant la veu a cada paraula. Ja havia parlat prou. Més ben dit, havia parlat massa. Va abaixar el cap mentre el professor el mirava. S’anà enfonsant fins al nivell del quadern i es va posar a pensar per què havia dit tot allò.

Callahan se’l va mirar, després encetà les passes una altra vegada. Realment, era una ressaca de les fortes.





TRES


Semblava com a mínim un vell pagès, amb el barret de palla, una granota neta, una camisa de feina caqui ben planxada i botes. Mastegava tabac i escopia a l’aigua negra sota el moll. Ho feia com un pagès. El seu camió, tot i ser d’un model recent, estava esgavellat i tenia un aire de carraca. Matrícula de Carolina del Nord. El tenia a cent metres, aparcat a la sorra a l’altra banda del moll.

Era mitjanit del primer dilluns d’octubre, i havia d’esperar trenta minuts a la fosca fredor del moll desert tot mastegant pensarós i repenjat a la barana mentre contemplava fixament el mar. Es trobava sol, com estava previst. Ho havien planejat així. A aquesta hora el moll sempre era desert. De tant en tant parpellejaven els llums d’un cotxe al llarg de la riba, però a aquesta hora mai no s’aturaven.

Va mirar els llums vermell i blau de l’estret, lluny de la riba. Comprovà l’hora, sense moure el cap. Els núvols eren baixos i espessos, i seria difícil veure’l fins que fos a la vora del moll. Estava planejat així.

El camió no era de Carolina del Nord, i el pagès tampoc. Les matrícules havien estat robades d’una camioneta avariada en un camp de ferralla a la vora de Durham. El camió havia estat robat a Baton Rouge. El pagès no era d’enlloc, i no havia fet cap dels robatoris. Era un professional, i per això deixava per a un altre les petites malifetes.

Quan feia vint minuts que esperava, va veure surar un objecte fosc en direcció al moll. El brunzit d’un motor esmorteït va anar augmentant de to. L’objecte resultà una barca d’alguna mena amb una silueta camuflada, ajupida i manipulant en el motor. El pagès no es va moure gens ni mica. El brunzit s’aturà i la barca negra de goma també ho féu en l’aigua encalmada a deu metres del moll. No hi havia cap llum mòbil.

El pagès es va posar acuradament un cigarret als llavis, l’encengué, va fer dues pipades i després el llançà en direcció a la barca.

—Quina marca de cigarret? —demanà l’home de l’aigua aixecant el cap. Veia el perfil del pagès a la barana, però no pas la cara.

—Lucky Strike —li va respondre el pagès.

Aquestes consignes eren un joc de nenes. Quants bots negres de goma podien sortir de l’Atlàntic i escollir aquell antic moll justament en aquella hora? Un joc de nenes, però molt important.

—Luke? —digué la veu des del bot.

—Sam —va respondre el pagès.

Es deia Khamel, no Sam, però Sam serviria per als següents cinc minuts, fins que Khamel atraqués la barca.

Khamel no va respondre, no calia, però va engegar el motor ràpidament i va dirigir el bot per la vora del moll cap a la platja. Luke el seguia des de dalt. Es van trobar al camió però no es van donar la mà. Khamel va posar la seva bossa negra Adidas entre tots dos al seient del davant i el camió va enfilar el camí de la costa.

Luke conduïa i Khamel fumava, i tots dos s’esforçaven per ignorar l’altre. No gosaven mirar-se als ulls. Amb l’espessa barba, les ulleres fosques i el coll alt negre, la cara de Khamel era sinistra però impossible d’identificar. Luke no la volia veure. Part de la seva missió, a més de rebre aquest estrany procedent del mar, era evitar de mirar-lo. Era fàcil, de fet. Aquella cara era buscada en nou països.

Passat el pont de Manteo, Luke va encendre un altre Lucky Strike i decidí que s’havien vist abans. Havia estat una trobada breu i amb el temps calculat a l’aeroport de Roma, feia cinc o sis anys, si no ho recordava malament. No es van presentar. Fou en un lavabo. Luke, que llavors anava vestit de manera impecable com un executiu americà, havia deixat una cartera de pell d’anguila al costat de la paret a prop del lavabo on s’estava esbandint les mans amb tota calma. De cop i volta va desaparèixer. Al mirall havia copsat una imatge de l’home, aquest tal Khamel, ara n’estava segur. Trenta minuts després, la cartera va explotar entre les cames de l’ambaixador britànic a Nigèria.

En els discrets murmuris de la seva germandat invisible, Luke havia sentit parlar de Khamel tot sovint: un home amb molts noms, moltes cares i molts idiomes, un assassí que actuava de pressa i no deixava rastre, un assassí meticulós que recorria el món i a qui mai no trobaven. Mentre penetraven la foscor cap al nord, Luke es va estintolar en el seu seient, amb la vora del barret gairebé al nas i el monyó del canell sobre el volant, i va mirar de recordar les històries que havia sentit explicar sobre el seu passatger. Unes històries plenes de terror, com la de l’ambaixador britànic. L’emboscada de disset soldats israelians al West Bank el 1990 havia estat atribuïda a Khamel. Fou l’únic sospitós de l’assassinat amb un cotxe bomba d’un ric banquer alemany i la seva família el 1985. Deien que els honoraris per aquest darrer assassinat havien estat de tres milions, bitllo-bitllo. La majoria d’experts d’intel·ligència creien que era el cervell director de l’atemptat contra el Papa el 1981. Però val a dir que se li atribuïen gairebé tots els atacs terroristes i assassinats sense resoldre. Era fàcil de culpar-lo: ningú no estava segur que existís.

Aquests pensaments el van neguitejar. Khamel estava a punt d’actuar en terra americana. Luke no sabia quin era l’objectiu, però la sang no trigaria a vessar-se.

A l’alba, el camió de pagès robat va parar a la cruïlla dels carrers 31 i M de Georgetown. Khamel va agafar la bossa de gimnàs i, sense dir res, va baixar del camió. Va caminar uns quants metres cap a l’est fins a l’Hotel Four Seasons, va comprar el Post al vestíbul, i va pujar tranquil·lament amb ascensor al setè pis. A un quart de vuit en punt, va trucar a la porta del fons del passadís.

—Sí? —va preguntar una veu neguitosa des de dins.

—Busco el senyor Sneller —va dir Khamel a poc a poc amb un accent perfectament americà tot posant el polze a l’espiell.

—El senyor Sneller?

—Sí. Edwin F. Sneller.

No es va sentir el soroll del pany, i la porta no s’obrí. Després d’uns segons, va aparèixer per sota la porta un sobre blanc. Khamel el va agafar.

—Molt bé —va dir amb veu prou alta perquè el sentís Sneller o qui fos.

—És la porta del costat —va dir Sneller—. Esperaré la seva trucada.

L’accent era americà. A diferència de Luke, ell no havia vist mai Khamel i, de fet, no en tenia cap ganes. Luke l’havia vist dos cops, i era francament afortunat de ser viu.

A l’habitació de Khamel hi havia dos llits i una tauleta a la vora de la finestra. La persiana tancada impedia l’entrada del sol. Va deixar la bossa de gimnàs sobre un llit, al costat de dues maletes pesades. Va anar cap a la finestra i va fer un cop d’ull; després va agafar el telèfon.

—Sóc jo —va dir a Sneller—. Parli’m del cotxe.

—És aparcat al carrer. Un Ford blanc amb matrícula de Connecticut. Les claus són sobre la taula —va dir Sneller a poc a poc.

—És robat?

—És clar, però l’hem reciclat. Està net.

—El deixaré a Dulles poc després de mitjanit. Vull que el destrueixin, d’acord? —va dir amb un anglès perfecte.

—Són les instruccions que tinc. Sí. —Va dir Sneller cortès i eficient.

—És un detall molt important. Tinc intenció de deixar l’arma al cotxe. Les pistoles deixen bales i la gent veu els cotxes, per tant és important destruir totalment el cotxe i tot el que contingui. Entesos?

—Són les meves instruccions —va repetir Sneller. No li agradava aquell sermó. No era cap novençà en el negoci del crim.

Khamel estava assegut a la vora del llit.

—Els quatre milions em van arribar fa una setmana, un dia tard, per cert. Ara sóc a Washington, i vull els altres tres —va dir Khamel assegut a la vora del llit.

—Seran transferits abans del migdia. Era l’acord.

—Sí, però em preocupa l’acord. Van fer un dia tard, no ho recorda?

—És culpa del banc, no nostra —digué Sneller, irritat. Com que l’assassí era a l’habitació del costat i no sortiria, podia expressar la seva irritació.

Ara era Khamel, l’irritat.

—Molt bé. Vull que vostè i el seu banc transfereixin els altres tres milions al compte de Zuric tan bon punt obrin a Nova York. És a dir, d’aquí a dues hores. Ho comprovaré.

—Molt bé.

—Entesos. I no vull cap problema un cop acabada la feina. D’aquí a vint-i-quatre hores seré a París, i d’allí aniré directament a Zuric. Vull trobar-hi els diners esperant-me quan hi arribi.

—Hi seran, si ha fet la feina.

—La feina, senyor Sneller, estarà feta a mitjanit —digué Khamel somrient—. És a dir, si la nostra informació és correcta.

—De moment ho és. I no s’esperen canvis per avui. Tenim gent als carrers. Trobarà tot el que ens va demanar a les dues maletes: mapes, diagrames, horaris, les eines i els estris.

Khamel mirà les maletes que tenia al darrere. Es va fregar els ulls amb la mà dreta.

—Em cal una becaina —murmurà a l’aparell—. Fa vint hores que no dormo.

A Sneller no se li va acudir cap resposta. Hi havia prou temps, i si Khamel volia fer una becaina, que la fes. Li pagaven deu milions de dòlars.

—Vol alguna cosa per menjar? —va preguntar Sneller violentat.

—No. Cridi’m d’aquí a tres hores, a dos quarts d’onze en punt.

Va penjar l’aparell i s’ajagué al llit de través.

Els carrers eren buits i tranquils el segon dia del període trimestral de sessions de la tardor. Els magistrats van passar el dia al tribunal escoltant els casos complexos i avorrits que exposaven un advocat rere l’altre. Rosenberg dormí durant gairebé tota la sessió. Es va reviscolar un moment quan el primer fiscal de Texas digué que s’hauria de donar medicació a un intern determinat que havia de ser executat per tal que estigués lúcid quan li posessin la injecció letal. Si està malament del cap, com el poden executar?, preguntà Rosenberg, incrèdul. Perquè, la seva malaltia, va dir el fiscal, es pot controlar amb la medicació. Era com disparar-li un petit tret per guarir-lo i un altre per matar-lo. Quedaria tot molt polit i constitucional. Rosenberg discursejà i va fer la grémola una estona, després perdé força. La seva cadira de rodes era molt més baixa que els grans trons de pell dels seus col·legues. Feia una mica de pena. En anys passats havia estat un tigre, un provocador implacable que feia confondre els més hàbils advocats. Però ara ja no. Va començar a remugar, i després va callar. El primer fiscal el va mirar sorneguer, i continuà.

A l’última vista oral del dia, un avorrit cas d’abolició de segregació racial de Virgínia, Rosenberg començà a roncar. El president Runyan va clavar una ullada des de les estrades, i Jason Kline, el secretari més antic de Rosenberg, va copsar la indirecta. Va empènyer la cadira a poc a poc cap enrere, per allunyar-la de les estrades, i va sortir de la sala. Va recórrer ràpidament el passadís del darrere.

El magistrat recuperà la consciència al seu despatx, es va prendre les pastilles, i informà els seus secretaris que se’n volia anar a casa. Kline ho va notificar a l’FBI i, uns moments després, pujaven Rosenberg al darrere de la seva furgoneta, aparcada al soterrani. Dos agents de l’FBI vigilaven. Un infermer, Frederic, va lligar la cadira a lloc, i el sergent Ferguson de la policia del Tribunal Suprem es posà al volant de la furgoneta. El magistrat no permetia que se li acostés cap agent de l’FBI. Encara bo que els permetia de seguir-lo en el seu cotxe i vigilar la casa des del carrer. Rosenberg desconfiava de la policia, i encara més dels agents de l’FBI. No necessitava protecció.

Al carrer Volta de Georgetown, la furgoneta es va aturar i enfilà marxa enrere per un petit passatge. L’infermer Frederic i el policia Ferguson van entrar el magistrat a la casa amb suavitat. Els agents miraven des del carrer asseguts al seu Dodge Aries negre oficial. El jardí davant la casa era petit i el seu cotxe es trobava a pocs metres de la porta principal. Eren gairebé les quatre de la tarda.

Passats uns minuts, Ferguson sortí de la casa i va parlar amb els agents. Després de discutir-ho molt, Rosenberg havia accedit feia una setmana que Ferguson inspeccionés amb deteniment, cada tarda en arribar, totes les habitacions del pis de dalt i de baix. Després havia de marxar, però podia tornar a les deu en punt de la nit i seure al costat de la porta del darrere, a fora, exactament fins a les sis del matí. Només Ferguson tenia aquest permís, i ell estava cansat de tantes hores extraordinàries.

—Tot està bé —digué als agents—. Suposo que tornaré a les deu.

—Encara és viu? —preguntà un dels agents. Pregunta de rigor.

—Per desgràcia —va dir Ferguson tot dirigint-se a la furgoneta amb aspecte cansat.

Frederic era flonjo i feble, però no calia força per manejar aquest pacient. Després de col·locar-li els coixins exactament com els volia, el va alçar de la cadira i el deixà amb cura sobre el sofà, on s’estaria sense moure’s les dues hores següents mirant la CNN mig endormiscat. Frederic es prepara un entrepà de pernil, va agafar unes galetes i donà una ullada al National Enquirer de la taula de la cuina. Rosenberg va murmurar alguna cosa en veu alta i va canviar de canal amb el comandament a distància.

A les set en punt, ja tenia el sopar de malalt del cor a taula: brou de pollastre, patates bullides i cebes al vapor. Frederic el va incorporar al sofà i ell va insistir a menjar tot sol. No feia gens de goig. Frederic mirava la televisió i pensava que ja ho netejaria després.

A les nou ja estava banyat, amb la camisa de dormir posada i amb els llençols i les mantes ben travats. El llit era una taula reclinatòria i estreta de color verd clar com les lliteres d’hospital de l’exèrcit, amb un matalàs dur, botons de control, i rails plegables que ell insistia a tenir sempre abaixats. L’habitació era darrere la cuina i durant trenta anys, abans del primer atac, l’havia fet servir d’estudi. Ara era una mena de clínica, i feia olor d’antisèptic i de mort imminent. Al costat del llit hi havia una gran taula amb un llum d’hospital i almenys vint flascons de medecines. Per tota l’habitació es veien piles gruixudes i pesades de llibres de lleis. L’infermer va seure en una butaca a la vora de la taula i es posà a llegir un escrit. Llegiria fins que el sentís roncar… el ritual de cada nit. Llegia a poc a poc, gairebé cridant, mentre Rosenberg romania rígid, immòbil, però escoltant. Era el sumari d’un cas Rosenberg del qual havia d’escriure l’opinió de la majoria. Durant una estona, el magistrat va absorbir totes les paraules.

Després d’una hora de llegir amb veu molt alta, Frederic estava cansat i el magistrat es començava a perdre. Va fer un intent d’aixecar la mà, després tancà els ulls. Amb un botó del llit, abaixà els llums. L’habitació restà gairebé a les fosques. Frederic va reclinar el respatller de la butaca. Deixà l’escrit a terra i també va tancar els ulls. Rosenberg roncava.

No roncaria pas gaire estona.

Poc després de les deu, amb la casa a les fosques i silenciosa, es va entreobrir la porta de l’armari d’un dormitori del pis de dalt, i en sortí Khamel. Portava canelleres, passamuntanyes i pantalons curts de color blau. La samarreta de màniga llarga, els mitjons i les Reebok eren blanques amb una vora blava. Perfecta combinació de colors. Khamel el corredor. Anava ben afaitat i, sota el passamuntanyes, duia els cabells molt curts i rossos, gairebé blancs.

L’habitació era a les fosques, com el passadís. Les escales grinyolaven lleugerament sota les Reebok. Feia un metre vuitanta-cinc d’estatura i pesava menys de setanta quilos, sense gota de greix. Com que es mantenia en forma i àgil, els seus moviments eren ràpids i silenciosos. Les escales donaven a un repartidor no gaire lluny de la porta principal. Sabia que hi havia dos agents al cotxe de la vorera, probablement sense mirar la casa. Sabia que Ferguson havia arribat feia set minuts. Podia sentir els roncs de l’habitació del darrere. Mentre esperava a l’armari, havia pensat d’atacar més aviat, abans que arribés Ferguson, per no haver-lo de matar. No és pas que li representés cap problema matar-lo, però era un altre cos per amoïnar-se.

Li va semblar, equivocadament, que Ferguson devia avisar l’infermer quan arribava. Si era així, es trobaria amb la carnisseria i ell perdria unes hores. Per això havia esperat fins ara.

Khamel es va esmunyir pel vestíbul sense fer soroll. A la cuina, hi havia un petit llum que il·luminava els marbres i suposava un cert perill. Es va maleir per no haver-ho comprovat abans i no haver descargolat la bombeta. Aquests petits errors eren imperdonables. Es va ajupir sota una finestra i va mirar el pati de fora. No podia veure Ferguson, però sabia que feia un metro noranta d’alt, que tenia seixanta-un anys, cataractes, i que no era capaç d’encertar ni un elefant amb el fusell de 357.

Tots dos roncaven. Khamel va fer un somriure mentre s’ajupia a la llinda i treia ràpidament l’automàtica de calibre 22 i el silenciador, marca Ace, de la faixa. Enroscà el tub de quatre polzades en el canó i va ficar el cap a l’habitació. L’infermer estava estintolat a la butaca reclinatòria amb els peus enlaire, les mans penjant i la boca oberta. Khamel li va posar la punta del silenciador a un centímetre de la templa dreta i disparà tres cops. Les mans i els peus de l’infermer van tremolar, però continuà amb els ulls tancats. Khamel va anar de seguida cap a la closca arrugada i pàl·lida del magistrat Abraham Rosenberg, i li disparà tres trets.

L’habitació no tenia finestres. Va estar-se un minut mirant els cossos i escoltant. Els talons de l’infermer feren unes quantes estrebades i després es van parar. Els cossos estaven immòbils.

Volia matar Ferguson a dins. Eren les deu i onze minuts, un bon moment perquè sortís un veí a passejar el gos per darrer cop abans d’anar a dormir. Avançà a les fosques cap a la porta del darrere i va veure el policia passejant tranquil·lament al llarg de la tanca de fusta a sis metres de distància. Com per instint, Khamel va obrir la porta del darrere, va encendre el llum del pati i va dir en veu alta:

—Ferguson!

Va deixar la porta oberta i s’amagà en un racó fosc al costat de la nevera. Ferguson va travessar el petit pati i va entrar a la cuina. No era pas una cosa tan estranya. Frederic el feia entrar tot sovint quan l’honorable dormia. Prenien una mica de cafè i jugaven al rummy, un joc de cartes.

No hi havia cafè, i Frederic no l’estava esperant. Khamel li va disparar tres trets al clatell, i Ferguson caigué llarg com era sobre la taula de la cuina.

Va apagar el llum del pati i desenroscà el silenciador. No el tornaria a necessitar. Es posà el silenciador i la pistola a la faixa. Khamel donà una ullada per la finestra del davant: el llum de l’entrada era encès i els agents llegien. Va passar per damunt de Ferguson, tancà la porta del darrere i desaparegué en la foscor del petit jardí del darrere. Saltà dues tanques sense fer cap soroll, i va arribar al carrer. Arrencà a córrer: Khamel el corredor.

Glenn Jensen estava sol en el fosc amfiteatre del Teatre Montrose i mirava els cossos nus i actius d’homes a la pantalla de sota. Menjava crispetes d’una gran bossa i no estava per res més que els cossos. Anava vestit amb un estil força clàssic; jaqueta de punt blau marí, pantalons de cotó, sabates d’esport. I ulleres amples per amagar els ulls i un barret de feltre per tapar-se el cap. Tenia la sort que la seva cara era fàcil d’oblidar i, camuflat, era molt poc recognoscible, especialment en una llotja deserta d’un cinema pornogràfic de gais, pràcticament buit, a mitjanit. Res d’anells, mocadors, cadenes d’or, joies, res que indiqués que buscava companyia. Només volia que l’ignoressin.

De fet, això de jugar al gat i la rata amb l’FBI i la resta del món tenia el seu al·licient. Aquesta nit, s’havien col·locat amb tota cura a l’aparcament de fora l’edifici. Una altra parella havia aparcat a la sortida a prop de la terrassa del darrere. Els va tenir allà quatre hores i mitja fins que va sortir com si res, disfressat, cap al garatge del soterrani i se n’anà amb el cotxe d’un amic. L’edifici tenia massa sortides perquè els pobres agents el poguessin controlar. Li sabia una mica de greu, però ell volia viure la seva vida. Si els agents no el podien controlar, com el podia trobar un assassí?

L’amfiteatre estava dividit en tres petites seccions de sis fileres cadascuna. Era molt fosc: l’única claror era el raig de llum blau del projector del darrere. En els passadissos laterals hi havia una pila de cadires trencades i de taules plegades. Les robes de vellut que cobrien les parets eren esparracades i estripades. Un lloc meravellós per amagar-se.

Al començament el preocupava que l’enxampessin. Els mesos després de la seva confirmació, estava aterrit. No podia ni menjar crispetes, i encara menys gaudir de les pel·lícules. Però es convencia que si l’enxampaven o el reconeixien, o si el descobrien de manera ignominiosa, explicaria senzillament que estava investigant un cas d’obscenitat pendent. Sempre n’hi havia algun en espera, i potser aconseguiria que se’l creguessin. No parava de dir-se que aquesta excusa funcionaria, i anà agafant confiança. Però una nit del 1990 es va incendiar un cinema d’aquests i van morir-hi quatre persones. Els seus noms van sortir als diaris. Una gran història. Resulta que el magistrat Glenn Jensen era al lavabo quan va sentir els crits i ensumà el fum. Sortí corrent al carrer i va desaparèixer. Tots els morts eren a l’amfiteatre. Ell en coneixia un. Va deixar córrer les pel·lícules durant dos mesos, però hi va acabar tornant. Bé havia de continuar les investigacions, es deia ell mateix.

I si l’agafaven, què? El nomenament era per a tota la vida. Els electors no el farien pas tornar a casa.

Li agradava el Montrose perquè els dimarts les pel·lícules duraven tota la nit i mai no hi havia gaire gent. Li agradaven les crispetes, i la cervesa de barril valia cinquanta centaus.

A la secció del centre hi havia dos vells que es grapejaven i s’abraçaven. Jensen els mirava de tant en tant, però estava concentrat en la pel·lícula. Trobava molt trist tenir setanta anys, amb la mort al davant i procurant esquivar la sida, i veure’s obligat a buscar la felicitat en un brut amfiteatre.

Ben aviat va arribar una quarta persona a l’amfiteatre. Donà una ullada a Jensen i als dos homes abraçats i es va dirigir lentament amb la cervesa i les crispetes cap a l’última filera de la secció central. Tenia la cabina del projector just al darrere. A la dreta, tres fileres més avall, hi havia el magistrat. Davant seu, els amants madurs de cabells blancs es besaven, gemegaven i reien, aliens al món.

Anava vestit com s’esqueia. Texans estrets, camisa de seda negra, arracada, ulleres fosques amb muntura de banya, i els cabells i el bigoti ben tallats típics d’un gai. Khamel l’homosexual.

Va esperar uns quants minuts, després va anar cap a la dreta i va seure a la vora del passadís. Ningú no se’n va adonar. A qui importava on seia?

A les dotze i vint, els vells perderen energia. Es van aixecar, agafats del braç, i se’n van anar de puntetes, encara mormolant i rient. Jensen no se’ls mirà. Estava immergit a la pel·lícula, una immensa orgia en un iot enmig d’un huracà. Khamel es movia com un gat per l’estret passadís per ocupar un seient tres fileres al darrere del magistrat. Va fer un glop de cervesa. Estaven sols. Esperà un minut i avançà ràpidament una filera. Tenia Jensen a dos metres i mig.

A mesura que l’huracà prenia intensitat, l’orgia anava pujant de to. L’enrenou del vent i els crits dels participants eren ensordidors. Khamel deixà la cervesa i les crispetes a terra, i va treure un metre de corda groga de niló. N’agafà tot seguit una punta amb cada mà i va passar a la filera de cadires del davant. La seva víctima respirava amb pesantor. La bossa de crispetes tremolava.

L’atac va ser ràpid i brutal. Khamel li posà la corda just a sota la larinx i va prémer amb violència. Estirà la corda cap avall i li va doblegar el cap sobre el respatller de la butaca. El coll es va trencar amb netedat. Va cargolar la corda i la hi va lligar al clatell. Féu passar una barreta de ferro de sis polzades per una baga del nus i va fer girar el torniquet fins que la pell s’estripà i va començar a sagnar. En deu minuts havia acabat tot.

De cop i volta, l’huracà havia parat i començava una altra orgia per celebrar-ho. Jensen es va enfonsar en el seient. Tenia les crispetes escampades al voltant dels peus. Khamel no era d’aquells que es queden a admirar la seva obra. Va sortir de l’amfiteatre, va caminar com si res per les prestatgeries de revistes i artefactes del vestíbul, i sortí al carrer.

Va anar fins a l’aeroport de Dulles amb el Ford blanc amb matrícula de Connecticut, es canvià de roba en uns lavabos, i es va disposar a esperar la sortida del seu vol amb destinació a París.





QUATRE


La primera dama era a la costa oest per assistir a una sèrie de dinars de cinc mil dòlars el plat on els rics i pretensiosos desembutxacaven, tot contents, els diners que caiguessin per comprar ous frescos i xampany barat i potser fotografiar-se amb la reina, com li deien. Així, doncs, el president dormia tot sol quan va sonar el telèfon. D’acord amb la gran tradició dels presidents americans, en anys passats havia pensat buscar-se una amant. Però ara era una cosa molt poc republicana. A més, era vell i estava cansat. Tot sovint dormia sol encara que la reina fos a la Casa Blanca.

Estava profundament adormit. El timbre va sonar dotze vegades abans de sentir-lo. Engrapà l’aparell i mirà el rellotge. Les quatre del matí. Va escoltar la veu, es posà dret d’un salt i, vuit minuts després, ja era al despatx oval. Sense dutxa, sense corbata. Va clavar la vista en Fletcher Coal, el seu cap de personal, assegut, com corresponia, darrere la seva taula.

Coal estava somrient. Li brillaven la calba i les dents perfectes. Amb només tren-ta-set anys, era el jove prodigi que quatre anys abans havia salvat del fracàs una campanya i havia col·locat el seu patró a la Casa Blanca. Era un manipulador murri i un sicari que s’havia anat obrint camí tot ensenyant les ungles fins que va arribar a ser el segon en cap. Molts el consideraven l’autèntic amo. El simple esment del seu nom aterria els subordinats.

—Què ha passat? —va preguntar el president lentament.

Coal caminava per davant la taula del president.

—No sé gaire cosa. Són tots dos morts. Dos agents de l’FBI van trobar Rosenberg mort al llit cap a la una de la matinada. El seu infermer i el policia del Tribunal Suprem també eren morts. Tots tres d’un tret al cap. Una feina molt ben feta. Mentre l’FBI i la policia de Washington posaven en marxa la investigació, han rebut una trucada dient que Jensen havia aparegut mort en un club de gais. L’han trobat fa dues hores. Voyles m’ha trucat a les quatre, i és quan jo l’he trucat. Ell i Gminski arribaran d’un moment a l’altre.

—Gminski?

—No en podem excloure la CIA, si més no de moment.

El president va plegar les mans darrere el cap i s’estirà.

—Rosenberg és mort.

—Sí. Efectivament. Li suggereixo que es dirigeixi a la nació d’aquí a dues hores. Mabry està treballant en el primer esborrany. Jo l’acabaré. Esperarem fins que es faci de dia, fins a les set, com a mínim. Si no, serà massa d’hora i perdrem gran part d’audiència.

—La premsa…

—Sí. És al carrer. Han filmat l’arribada de Jensen amb l’ambulància a la morgue.

—No sabia que fos homosexual.

—Ara no hi ha cap dubte. Aquesta crisi és perfecta, senyor president. Pensi-hi. No l’hem provocada nosaltres. No és culpa nostra. Ningú no ens en pot fer culpables. I la commoció farà que la nació reaccioni amb solidaritat. És el moment de fer pinya al costat del seu líder. És fantàstic. No hi ha res de negatiu.

El president feia glops d’una tassa de cafè i mirava fixament els papers sobre la taula.

—I podré reestructurar el Tribunal.

—Aquesta és la millor part. Serà el seu llegat. Ja he trucat Duval, del Departament de Justícia, i li he donat ordres de posar-se en contacte amb Horton per preparar una llista preliminar de nominats. Horton va fer un discurs a Omaha ahir a la nit, però ja ve cap aquí. Suggereixo que ens reunim amb ell més tard, aquest matí.

El president va assentir tot aprovant com sempre els suggeriments de Coal. Sempre deixava que fos Coal qui planegés els detalls. Ell mai no havia tingut cap per als detalls.

—Hi ha sospitosos?

—Encara no. De fet, no ho sé. He dit a Voyles que vostè esperava que li fes un informe en arribar.

—Em pensava que l’FBI s’ocupava de la protecció del Tribunal Suprem.

—Exactament. Té mala peça al teler, Voyles. Realment, és ben molest —va dir Coal amb un somriure més ample i una rialleta.

—Fantàstic. Vull que Voyles assumeixi la part de culpa que li pertoca. Ocupi’s de la premsa. Vull que l’humiliïn. Així potser aconseguirem fer-lo fora d’una guitza al cul.

A Coal, li va encantar la idea. Deixà de caminar i va escriure alguna cosa a la seva llibreta. Un guàrdia de seguretat va trucar a la porta i l’obrí. El director Voyles i Gminski van entrar plegats. L’ambient s’anà fent sòrdid mentre es donaven la mà. Van seure tots dos davant la taula del president mentre Coal ocupava la seva posició habitual, dempeus, a la vora de la finestra, al costat del president. Coal odiava Voyles i Gminski, i ells l’odiaven a ell. Coal cultivava aquell odi. Gaudia de la confiança del president, i això era el que importava. Ara pensava callar una estona. Era important deixar que el president s’ocupés de tot quan hi havia altra gent present.

—Em sap molt greu que siguin aquí, però gràcies per haver vingut —va dir el president.

Ells van assentir apesarats en reconeixement de l’òbvia mentida.

—Què ha passat?

Voyles va parlar de pressa, i anà al gra. Va descriure l’escena a casa de Rosenberg quan van trobar-hi els cossos. A la una de la nit, el sergent Ferguson solia fer una visita rutinària als agents que es trobaven al carrer. Com que no es va presentar, van anar a veure què passava. Els assassinats foren nets i professionals. Va descriure el que sabia de Jensen. El coll trencat. Estrangulat. L’havia trobat una altra persona a l’amfiteatre. Ningú no va veure res, evidentment. Voyles no es mostrava tan brusc i sec com de costum. Era un dia negre per al Bureau, i era conscient de la tempesta que es congriava. Però havia sobreviscut a cinc presidents, i sens dubte podria desbancar aquell idiota.

—Òbviament, tots dos estan relacionats —digué el president mirant Voyles fixament.

—Potser sí. Certament ho sembla, però…

—Vinga, director. En dos-cents vint-i-un anys hem assassinat quatre presidents, dos o tres candidats, un grapat de líders dels drets civils i un parell de governadors, però mai un magistrat del Tribunal Suprem. I ara, en una nit, en dues hores, n’assassinen dos. I encara diu que no està del tot convençut que els crims estiguin relacionats.

—No és pas el que he dit. Probablement hi deu haver alguna mena de vincle. Només que els mètodes han estat molt diferents. I molt professionals. Segurament recordarà que teníem milers d’amenaces contra el Tribunal.

—Molt bé. Qui són els sospitosos, doncs?

Ningú no gosava mirar F. Denton Voyles amb severitat. Ell mirava el president intensament.

—És massa aviat per parlar de sospitosos. Encara busquem proves.

—Com va entrar l’assassí a casa de Rosenberg?

—No ho sap ningú. No el vam veure entrar, oi que m’entén? Evidentment, devia portar una estona allí, amagat dins d’un armari o a les golfes, potser. Torno a dir que no se’ns hi permetia entrar, que Rosenberg no ens deixava entrar a la casa. Ferguson inspeccionava la casa cada tarda quan el magistrat arribava de la feina. Encara és d’hora, però de moment no hem trobat cap prova de l’assassí. Cap, tret dels tres cossos. Tindrem els informes de balística i les autòpsies a última hora de la tarda.

—Ho vull veure tan bon punt rebin els resultats.

—Sí, senyor president.

—També vull una llista mínima de sospitosos a les cinc de la tarda. Ha quedat clar?

—Molt clar, senyor president.

—I voldria un informe sobre la seguretat, i on ha fallat.

—Està assegurant que ha fallat.

—Tenim dos magistrats morts, i tots dos eren sota la protecció de l’FBI. Crec que el poble americà té dret a saber què ha fallat, director. Sí, ha fallat.

—L’informo a vostè, o al poble americà?

—M’informa a mi.

—I després vostè convoca una conferència de premsa i informa el poble americà, oi?

—Que té por de l’escrutini, director?

—Gens ni mica. Rosenberg i Jensen són morts perquè es van negar a col·laborar amb nosaltres. Eren molt conscients del perill que corrien i, tanmateix, no en volien saber res. Els altres set han col·laborat, i encara viuen.

—De moment. Més valdrà que ho comprovem. Van caient com mosques.

El president somrigué a Coal, que feia una rialleta i mirava Voyles gairebé amb menyspreu. Coal decidí que era el moment d’intervenir.

—Director, vostè sabia que Jensen anava a aquesta mena de llocs?

—Era un home madur amb un nomenament per a tota la vida. Si li hagués vingut de gust posar-se a ballar nu sobre les taules, no l’hauríem pas pogut aturar.

—Sí, senyor —va dir Coal, ben educat—. Però no ha contestat la meva pregunta.

Voyles va respirar profundament i desvià els ulls.

—Sí. Sospitàvem que era homosexual, i sabíem que li agradava una mena de cinemes determinats. No tenim ni l’autoritat ni el desig, senyor Coal, de divulgar aquesta classe d’informació.

—Vull tots aquests informes aquesta tarda —va dir el president. Voyles escoltava mirant per la finestra, i no va dir res. El president va mirar Robert Gminski, director de la CIA.

—Bob, vull una resposta clara.

—Sí, senyor. Digui —va dir Gminski endurint els músculs i arrufant les celles.

—Vull saber si aquests crims estan vinculats d’alguna manera a cap agència, operació, grup o el que sigui, del govern dels Estats Units.

—I ara, què diu! No deu pas parlar seriosament, senyor president! Això és absurd.

Gminski semblava sorprès, però el president, Coal, i fins i tot Voyles, sabien que, a la CIA, tot era possible en aquells dies.

—Molt seriosament, Bob.

—Jo també parlo seriosament. I li asseguro que no hi hem tingut res a veure. Em sorprèn el sol fet que se li hagi acudit. És ridícul!

—Comprovi-ho, Bob. Vull estar-ne totalment segur. Rosenberg no creia en la seguretat nacional. Es va guanyar milers d’enemics al servei d’intel·ligència. Comprovi-ho, d’acord?

—Molt bé, molt bé.

—I vull un informe avui a les cinc.

—És clar. Molt bé. Però és una pèrdua de temps.

Fletcher Coal es va acostar a la taula a frec del president.

—Suggereixo que ens reunim a les cinc aquesta tarda, senyors. Hi estan d’acord?

Tots dos van assentir i s’alçaren. Coal els va acompanyar a la porta sense dir una sola paraula. La va tancar.

—Ho ha manejat molt bé —va dir al president—. Voyles sap que és vulnerable. Començo a ensumar sang. L’anirem burxant a través de la premsa.

—Rosenberg és mort —es digué el president—. No m’ho puc creure.

—Tinc una idea per a la televisió. —Coal tornava a caminar amunt i avall, molt segur d’ell mateix—. Hem d’aprofitar la commoció del fet. Vostè ha d’aparèixer cansat, com si s’hagués passat tota la nit en vetlla ocupant-se del problema. D’acord? Tota la nació l’estarà mirant, esperant que els doni detalls i tranquil·litat. Em sembla que hauria de portar una roba casolana i còmoda. Anar amb camisa i corbata a les set del matí pot semblar massa estudiat. És millor una cosa més relaxada.

El president escoltava amb atenció.

—Amb bata?

—No ben bé. Però, què li semblaria un jersei obert i pantalons amples? Sense corbata. Camisa blanca cordada de dalt a baix. Una imatge d’avi, com si diguéssim.

—Vol que em dirigeixi a la nació en aquest moment de crisi amb un jersei?

—Sí. M’agrada. Un jersei obert marró i una camisa blanca.

—No ho sé.

—La imatge és bona. Miri, president, les eleccions són d’aquí a un any i un mes. Aquesta és la nostra primera crisi en noranta dies, i és una crisi meravellosa. La gent l’ha de veure amb alguna cosa diferent, especialment a les set del matí. Ha de tenir un aspecte informal, com d’estar per casa, però de seguretat. Pot representar cinc, potser deu punts més als índexs de popularitat. Cregui’m, president.

—No m’agraden els jerseis de llana.

—Faci’m cas.

—No ho sé pas.





CINC


Darby Shaw es va despertar a l’alba amb una lleugera ressaca. Després de quinze mesos a la facultat de Dret, el seu cap es negava a dormir més de sis hores. Tot sovint es llevava abans de fer-se de dia, i per aquesta raó no dormia bé amb Callahan. El sexe era una meravella, però dormir era tot sovint un estira i arronsa de coixins i llençols.

Mirava el sostre i el sentia roncar de tant en tant submergit en un estat de coma provocat pel whisky. Tenia els llençols embolicats al voltant dels genolls. Ella no tenia res per tapar-se, però no tenia fred. A Nova Orleans, l’octubre encara era xafogós i càlid. Pujava l’aire pesant del carrer Dauphine de sota, envaïa el petit balcó del dormitori i entrava per les portes obertes. Duia amb ell el primer raig de llum del matí. Es va acostar al balcó i es posà el barnús d’ell. El sol estava sortint, però el carrer Dauphine era fosc. L’alba passava inadvertida al barri francès. Tenia la boca seca.

A baix, a la cuina, Darby va bullir un pot de xicoira espessa del mercat francès. Els números blaus del microones deien que faltaven deu minuts per les sis. Per a una persona poc bevedora, la vida amb Callahan era una lluita constant. El seu límit eren tres gots de vi. Encara no tenia el títol d’advocat ni feina, i no es podia pas permetre emborratxar-se cada nit i anar a dormir tard. Pesava cinquanta-cinc quilos i estava decidida a mantenir aquest pes. Ell no tenia límit.

Va beure tres gots d’aigua fresca i després es va servir una tassa plena de xicoira. Va encendre els llums quan pujava les escales, i es va tornar a ficar al llit. Engegà el televisor amb el comandament i de cop va aparèixer el president assegut en una taula, vestit de manera estranya amb un jersei marró obert sense corbata. Era un informatiu especial de la NBC.

—’Thomas! —va dir tot donant-li un cop a l’espatlla.

Cap moviment.

—Thomas! Desperta!

Va prémer un botó per apujar el volum. El president deia bon dia.

—Thomas! —va dir incorporant-se cap al televisor.

Callahan donà una puntada de peu als llençols i es va incorporar, tot fregant-se els ulls i mirant d’enfocar-los. Ella li va passar el cafè.

El president tenia notícies tràgiques. Se’l veia trist i amb els ulls cansats, però amb una veu de baríton que transpirava confiança. Tenia unes notes a la mà, però no les va fer servir. Mirava fixament a la càmera i explicava al poble americà els espantosos esdeveniments de la matinada.

—Quin horror —mormolà Callahan. Després d’anunciar les morts, el president es llançà a fer un florit panegíric d’Abraham Rosenberg. El qualificà de personatge eminent. La tensió era gran, però el president mantenia una cara impàvida mentre exalçava la distingida carrera d’un dels homes més odiats d’Amèrica.

Callahan mirava la televisió bocabadat. Darby la mirava fixament.

—Molt commovedor —va dir ella, estàtica a la punta del llit. El president explicava que de la informació que havia rebut de l’FBI i la CIA, es podia deduir que els crims estaven relacionats. Havia ordenat una investigació immediata i completa, i els responsables compareixerien davant la justícia.

Callahan va seure bé i es va tapar amb els llençols. Va parpellejar i es passà els dits pels cabells.

—Rosenberg? Assassinat? —va mormolar tot mirant la pantalla. Se li havia aclarit el cap immediatament, i encara que li feia mal, no se n’adonava.

—Mira el jersei —digué Darby tot bevent-se el cafè i mirant la cara taronja de tant maquillatge i els cabells argentats ben brillants i enllustrats. Era un home meravellosament atractiu que tenia una veu tranquil·litzant; per això havia triomfat en política. Se li estrenyien les arrugues del front, i encara estava més trist quan parlava del seu bon amic, el jutge Glenn Jensen.

—Al teatre Montrose, a mitjanit —va repetir Callahan.

—On és? —va preguntar. Callahan havia estudiat dret a Georgetown.

—No n’estic segura. Però em penso que és al barri homosexual.

—Era homosexual?

—Ho he sentit a dir. Evidentment.

Seien tots dos als peus del llit amb els llençols sobre les cames. El president declarava una setmana de dol nacional. Banderes a mitja asta. Les oficines federals tancarien l’endemà. Encara no s’havia disposat la celebració dels funerals. Va parlar uns minuts més, encara profundament entristit, fins i tot commogut, molt humà, però president malgrat tot i clarament al cap de la situació. Va acabar amb el seu somriure patentat d’avi, ple de confiança, coneixement i convenciment.

Va aparèixer un periodista de l’NBC al jardí de la Casa Blanca i va donar detalls. La policia no deia res, però de moment no semblava haver-hi sospitosos, no tenien cap pista. Sí, tots dos jutges estaven sota protecció de l’FBI, que no hi tenia cap comentari a fer. Sí, el Montrose era un lloc sovintejat per homosexuals. Sí, hi havia hagut moltes amenaces contra els dos magistrats, especialment contra Rosenberg. I podia haver-hi molts sospitosos abans d’acabar-se tot.

Callahan apagà l’aparell i va sortir al balcó, on l’aire matiner s’anava espesseint.

—Cap sospitós —va mormolar.

—A mi se me n’acudeixen almenys vint —va dir Darby.

—Sí, però per què la combinació? Rosenberg és fàcil de deduir, però per què Jensen? Per què no McDowell o Yount, tots dos liberals més consistents que no pas Jensen? No té sentit.

Callahan va seure en una cadira de vímet davant del balcó i es va encrespar els cabells.

—Et faré una mica més de cafè —va dir Darby.

—No, no. Ja estic despert.

—Com tens el cap?

—Si hagués pogut dormir tres hores més el tindria bé. Em sembla que suspendré la classe. No estic d’humor.

—Fantàstic.

—Merda, no m’ho puc creure. Ara aquell boig té dues nominacions. Això vol dir que vuit dels nou magistrats seran republicans.

—Primer els hauran de confirmar.

—No reconeixerem la Constitució durant deu anys. És espantós.

—Per això els han matat, Thomas. Algú o algun grup vol un Tribunal diferent, amb una majoria absoluta conservadora. Les eleccions són l’any que ve. Manning té vuitanta-quatre anys. Yount és a la vora dels vuitanta. Poden morir aviat, o viure deu anys més. Podria ser que el pròxim president fos un demòcrata. Per què arriscar-se? Matem-los ara, un any abans de les eleccions. Té molt sentit, si és el que volien.

—Però, per què Jensen?

—Era un paparra. I, evidentment, un objectiu fàcil.

—Sí, però bàsicament era un moderat amb una inclinació ocasional cap a l’esquerra. I va ser nomenat per un republicà.

—Vols un bloody mary?

—Bona idea. Ara mateix. Estic intentant pensar.

Darby es va recolzar al llit i es va prendre el cafè bo i mirant com el sol es filtrava pel balcó.

—Pensa-hi, Thomas. El moment és perfecte. Reelecció, nominacions, política i tot això. Però si penses en la violència i els radicals, els fanàtics, els pro-vida i els qui odien els gais, els aris i els nazis, si penses en tots els grups capaços de matar i en totes les amenaces contra el Tribunal, és el moment perfecte perquè un grup desconegut i poc notable doni el cop. Es macabre, però és un moment fantàstic.

—I qui és aquest grup?

—Qui sap.

—L’Exèrcit Clandestí?

—No són precisament poc notables. Van matar el jutge Fernández a Texas.

—Fan servir bombes, oi?

—Si, són experts en explosius de plàstic.

—Esborra’ls.

—De moment no esborro ningú. —Darby es va aixecar i es va tornar a lligar la bata—. Vinga. Et prepararé un bloody mary.

—Només si tu beus amb mi.

—Thomas, tu ets professor. Pots suspendre les classes si vols. Jo sóc estudiant i… —Ja ho entenc.

—No puc perdre’m més classes.

—Et suspendré el Dret constitucional si no deixes les classes i t’emborratxes amb mi. Tinc un llibre d’opinions de Rosenberg. Llegim-les i bevem bloody marys, després vi i després el que sigui. Ja el trobo a faltar.

—Tinc Procediment Federal a les nou, i no me la puc perdre.

—Tinc intenció de trucar al degà i dir-li que suspengui totes les classes. Beuràs amb mi, si ho faig?

—No. Au, Thomas.

La va seguir, amb el cafè i el licor, escales avall fins a la cuina.





SIS


Sense treure’s l’aparell de sobre el muscle, Fletcher Coal va prémer un altre botó del telèfon de sobre la taula del despatx oval. Hi havia tres línies parpellejant en espera. Feia lentes passes per davant la taula i escoltava tot mirant-se un informe de dues pagines de Horton, del Departament de Justícia. Ignorava el president, que era ajupit davant les finestres amb el putter a les mans enguantades, mirant primer fixament la bola groga i després el camí a través de la catifa blava fins al bol de llautó que feia de clot a tres metres de distancia. Coal va grunyir alguna cosa a l’aparell. El president, que va copejar la bola suaument i mirà com rodolava amb precisió fins a dins del bol, no l’escoltava. La bola va fer un cop sec dins del bol i sortí rodolant a un metre. El president, amb mitjons, va avançar cap a la següent bola, la va mirar i sospirà. Era de color carbassa. Li va donar un cop i rodolà directa al clot. Vuit de seguits. Vint-i-set de trenta.

—Era Runyan, el president del Tribunal —digué Coal penjant l’aparell amb força—. Està molt preocupat. Volia venir-lo a veure aquesta tarda.

—Digui-li que ha d’agafar número.

—Li he dit que vingués demà a les deu del matí. La reunió del gabinet és a dos quarts d’onze, i la de seguretat nacional a dos quarts de dotze.

Sense aixecar els ulls, el president va agafar el putter i va estudiar la següent bola.

—Estic impacient. Què diuen els sondejos? —preguntà mentre copejava amb cura la bola i en seguia el recorregut.

—Acabo de parlar amb Nelson. N’ha fet dos, des del migdia. Ara l’ordinador està digerint les dades, però li sembla que l’índex d’aprovació serà al voltant del cinquanta-dos o cinquanta-tres.

El jugador de golf va aixecar els ulls un moment i somrigué, després va tornar al joc.

—Com estava la setmana passada?

—Quaranta-quatre. Ha estat el jersei sense corbata. Com ho havia previst.

—Em pensava que era el quaranta-cinc —digué mentre copejava la bola groga i la veia rodolar perfectament fins al clot.

—Té raó. Quaranta-cinc.

—Aquest és el més alt en…

—Onze mesos. No hem estat per damunt del cinquanta des del vol 402 del novembre de l’any passat. Aquesta crisi és magnífica, president. La gent està commoguda, però molts estan encantats que Rosenberg hagi desaparegut. I vostè és al centre de tot. Una meravella.

Coal va prémer un botó que parpellejava i va agafar el telèfon. El va penjar de cop sense dir res. Es va posar bé la corbata i es va cordar la jaqueta.

—Són dos quarts de sis, president. Voyles i Gminski estan esperant.

Va copejar la bola i la va mirar. Es desvià una polzada a la dreta, i el president féu una ganyota.

—Que s’esperin una mica. Farem una conferència de premsa a les nou del matí. M’enduré Voyles amb mi, però no li deixaré obrir la boca. El faré estar al meu darrere. Jo donaré uns quants detalls més i insinuaré unes quantes preguntes. Les cadenes ho retransmetran, no li sembla?

—És clar. Bona idea! Ho prepararé.

Es va treure els guants i els llançà en un racó.

—Que entrin.

Va recolzar el putter amb cura contra la paret i es va posar les sabatilles Bally. Com sempre, s’havia canviat sis vegades de roba des de l’esmorzar, i ara duia un vestit de quadres escocesos amb dues fileres de botons i una corbata de piquets vermells i blau marins. Roba d’oficina. La jaqueta era penjada en un penja-robes al costat de la porta. Va seure a la taula i donà una ullada a alguns papers. Féu un gest a Voyles i Gminski, però cap d’ells no allargà la mà. Van seure a l’altra banda de la taula, i Coal ocupà la seva posició habitual, dempeus, com un sentinella disposat a disparar. El president es va fregar el pont del nas com si la tensió de la jornada li hagués produït migranya.

—Ha estat un dia llarg, senyor president —digué Gminski per trencar el gel. Voyles mirava les finestres.

Coal assentí, i el president va dir:

—Sí, Bob. Un dia molt llarg. I aquesta nit tinc un grapat d’etíops convidats a sopar, així que haurem d’enllestir ràpid. Comencem amb vostè, Bob. Qui els va matar?

—No ho sé, senyor president. Però li asseguro que nosaltres no hi hem tingut res a veure.

—M’ho promet, Bob? —preguntà gairebé com pregant.

—Ho juro. Sobre la tomba de la meva mare, ho juro —va dir Gminski tot aixecant la mà dreta de cara a la taula.

Coal va assentir confiadament com si el cregués, i com si la seva aprovació tingués importància.

El president va mirar Voyles, la molsuda figura del qual omplia la cadira i encara estava embolicada amb una ampla gavardina. El director mastegava un xiclet amb calma i feia una ganyota al president.

—Balística? Autòpsies?

—Ho tinc tot —digué Voyles tot obrint la cartera.

—Digui-m’ho, només. Ho llegiré després.

—La pistola era de calibre baix, probablement del 22. Disparada a boca de canó a Rosenberg i l’infermer, segons indica la cremada. És més difícil de dir pel que fa a Ferguson, però els trets van ser disparats a una distància màxima de vint-i-cinc centímetres. Com es pot imaginar, no ho vam veure. Tres bales a cada cap. En van treure dues del cap de Rosenberg; n’hi havia una altra al coixí. Sembla que ell i l’infermer dormien. El mateix tipus de bala, la mateixa pistola, el mateix pistoler, evidentment. S’estan preparant els resums complets de les autòpsies, però no hi ha hagut cap sorpresa. Les causes de la mort són prou òbvies.

—Petjades?

—Cap ni una. Encara n’estem buscant, però ha estat un treball molt net. Sembla que no hagi deixat res més que les bales i els cossos.

—Com va entrar a la casa?

—No en tenim senyals aparents. Ferguson va escorcollar el pis quan va arribar Rosenberg al voltant de les quatre. Un procediment de rutina. Va fer l’informe escrit dues hores després, i diu que va inspeccionar dos dormitoris, un bany, tres armaris del pis de dalt, i totes les habitacions de baix, i que no va trobar res, és clar. Segons ell, comprovà totes les finestres i les portes. D’acord amb les instruccions de Rosenberg, els nostres agents eren a fora, i calculen que la inspecció de les quatre de Ferguson va durar de tres a quatre minuts. Jo sospito que l’assassí estava amagat esperant l’arribada del magistrat quan Ferguson va recórrer la casa.

—Per què? —va insistir Coal.

Els ulls vermells de Voyles van mirar el president i van ignorar el seu sicari.

—És evident que aquest home té molt talent. Ha matat un magistrat del Tribunal Suprem, potser dos, i no ha deixat pràcticament cap rastre. Diria que és un assassí professional. Entrar a la casa no li devia costar gens. Probablement té molta paciència. No volia arriscar-se a entrar-hi quan estigués ocupada i hi hagués policies al voltant. Jo crec que va entrar en algun moment de la tarda i s’hi quedà esperant, probablement en un armari del pis de dalt, o potser a les golfes. Hem trobat dos trossos de material d’aïllament del terra de les golfes sota les escales plegables: fan pensar que hi havia pujat algú recentment.

—En realitat, tant se val, on era amagat —va dir el president—. No va ser descobert.

—Exacte. No se’ns permetia inspeccionar la casa, oi que m’entén?

—Entenc que és mort. I Jensen?

—També és mort. El coll trencat, estrangulat amb un tros de corda de niló groc de la mena que es troba a qualsevol botiga. Els forenses dubten que el matés el trencament del coll. Tenen raons per creure que el va matar la corda. Cap petjada. Cap testimoni. No és la mena de lloc on apareixen gaires testimonis, no n’esperem trobar cap. L’hora de la mort va ser cap a dos quarts d’una de la matinada. Entre crim i crim van passar dues hores.

El president va escriure unes notes.

—Quan va sortir Jensen de l’apartament?

—No ho sé. Recordi que nosaltres estàvem relegats a l’aparcament. El vam seguir fins a casa al voltant de les sis de la tarda, després vam vigilar l’edifici durant set hores fins que ens vam assabentar que havia estat assassinat en un antre de gais. Evidentment, ens sotmetíem a les seves exigències. Va escapolir-se de l’edifici amb el cotxe d’un amic. Vam trobar el cotxe a dos blocs del cinema.

Coal va fer dues passes cap endavant amb les mans ben agafades al darrere.

—Director, vostè creu que els dos crims són del mateix assassí?

—Qui dimonis pot saber-ho. Els cossos encara són calents. Necessitem temps. De moment tenim poques proves valuoses. Sense testimonis, sense petjades, sense pistes, trigarem molt temps a lligar-ho tot. Podria ser el mateix home, no ho sé. És massa aviat per dir-ho.

—Segurament deu tenir un pressentiment —va dir el president.

Voyles féu una pausa i mirà les finestres.

—Podria ser el mateix home, però hauria de ser un superhome. Probablement són dos o tres i, malgrat tot, han d’haver tingut molta ajuda. Algú els ha hagut de donar molta informació.

—Com per exemple?

—Com per exemple que Jensen anava sovint al cinema, on s’asseia, a quina hora hi arribava, si hi anava sol, si es trobava amb algú. Una informació que, òbviament, nosaltres no tenim. Fixem-nos en Rosenberg. Algú havia de saber que no tenia sistema de seguretat a casa, que els nostres nois es quedaven a fora, que Ferguson arribava a les deu i marxava a les sis, i que s’estava assegut al pati del darrere, que…

—Vostès ho sabien, tot això —va interrompre el president.

—És clar que sí. Però li asseguro que no ho hem explicat a ningú.

El president va donar una ràpida ullada de conspiració a Coal, que es gratava la barbeta immergit en els seus pensaments.

Voyles va moure el cul més aviat gros i va fer un somriure a Gminski, com dient: «Juguem una mica amb ells».

—Està suggerint una conspiració —va dir Coal amb intel·ligència tot arrufant les celles.

—No estic suggerint res de res. Els estic comunicant, a vostè, senyor Coal, i a vostè, senyor president, que sí, que de fet una gran quantitat de persones van conspirar per matar-los. Pot ser que hi hagi un o dos assassins, però han comptat amb molta ajuda. Ha estat tot massa ràpid i net, i ben organitzat.

Coal semblava satisfet. Va restar dempeus i tornà a plegar les mans al darrere.

—Llavors, qui són els conspiradors? —va preguntar el president—. Qui són els seus sospitosos?

Voyles respirà profundament i semblà que s’estintolava a la cadira. Va tancar la cartera i la va deixar als seus peus.

—De moment, no tenim un sospitós principal, només unes quantes possibilitats. I ho hem de mantenir en secret.

Coal féu un pas endavant.

—És evident que és confidencial —va dir irritat—. Li recordo que som al despatx oval.

—Sí, hi he estat molts cops, aquí. De fet, ja hi era quan vostè encara anava de quatre grapes amb els bolquers bruts, senyor Coal. Les coses sempre troben la manera de filtrar-se.

—Jo crec que les filtracions les tenen vostès —va dir Coal.

El president alçà la mà.

—És confidencial, Denton. Té la meva paraula.

Coal féu un pas enrere. Voyles va mirar el president.

—El Tribunal obrí el període judicial el dilluns, com ja sap, i fa uns dies que la ciutat és plena de fanàtics. Les últimes dues setmanes hem estat controlant diversos moviments. Sabem que almenys onze membres de l’Exèrcit Clandestí han estat a l’àrea de Washington una setmana. Avui n’hem interrogat un parell, i els hem deixat anar. Sabem que el grup té capacitat per fer-ho, i no li manquen ganes. De moment és la possibilitat més ferma que tenim. Demà pot canviar.

Coal no estava impressionat. L’Exèrcit Clandestí era al cap de tothom.

—He sentit parlar d’ells —va dir el president com un estúpid.

—Oh, sí. Es fan molt populars. Creiem que van matar un jutge a Texas. Però no ho podem demostrar. Són molt experts amb els explosius. Els creiem sospitosos d’un mínim de cent bombes contra clíniques abortives, oficines de l’ACLU, botigues de pornografia i clubs d’homosexuals per tot el país. Són ben bé el tipus de gent que odiava Rosenberg i Jensen.

—Algun altre sospitós? —va preguntar Coal.

—Un grup ari anomenat Resistència Blanca. Fa dos anys que els vigilem. Treballen a Idaho i a Oregon. La setmana passada, el seu líder va fer un discurs a Virgínia Oest i ha estat uns quants dies per aquí. Dilluns va ser vist a la manifestació davant del Tribunal Suprem. Mirarem de parlar amb ell demà.

—Però, són assassins professionals? —preguntà Coal.

—No en fan publicitat, ja m’entén. Jo dubto que els crims els hagi comès cap grup. Poden haver contractat els assassins i fer la feina preliminar.

—Doncs qui són els assassins? —féu el president.

—Francament, potser no ho sabrem mai.

El president es va aixecar i estirà les cames. Un altre dia dur al despatx. Va somriure a Voyles.

—Té una tasca ben difícil —va dir amb la veu d’avi, plena d’afabilitat i comprensió—. No l’envejo. Si és possible, voldria un informe escrit a màquina a doble espai cada dia a les cinc de la tarda, els set dies de la setmana, sobre el progrés de la investigació. Si surt alguna cosa, espero que em trucarà immediatament.

Voyles va assentir amb el cap però no digué res.

—Faré una conferència de premsa demà a les nou del matí. M’agradaria que m’hi acompanyés.

Voyles assentí novament i tampoc no va dir res. Van passar uns segons i ningú no va dir res. Voyles es va aixecar sorollosament i es cordà el cinturó de la gavardina.

—Bé, doncs, ens n’anem. Vostè té els etíops i tot això.

Va donar els informes de balística i de l’autòpsia a Coal, convençut que el president no els llegiria mai.

—Gràcies per haver vingut, senyors —va dir amablement el president. Coal els va tancar la porta al darrere, i el president va agafar el putter—. No penso anar a sopar amb els etíops —va dir tot mirant la catifa i la bola groga.

—Ja ho sé. Ja he enviat les seves excuses. Estem en un fantàstic moment de crisi, senyor president, i el seu lloc és aquí al despatx envoltat dels seus assessors, treballant.

Va copejar la bola i la féu rodolar directa fins al clot.

—Vull parlar amb Horton. Aquestes nominacions han de ser perfectes.

—Ens ha enviat una llista de deu noms. Està prou bé.

—Vull blancs conservadors que estiguin contra l’avortament, la pornografia, els homosexuals, el control d’armes, les quotes racials, totes aquestes bajanades. —Va fallar un putt, i es tragué les sabatilles—. Vull magistrats que odiïn les drogues i els criminals i que s’entusiasmin amb la pena de mort. Entesos?

Coal era al telèfon, prement números i fent que sí amb el cap. Ell seleccionaria els nominats i després convenceria el president.

K.O. Lewis estava assegut amb el director al darrere de la còmoda limusina quan sortia de la Casa Blanca i avançava pel trànsit de l’hora punta. Voyles no tenia res a dir. Fins ara, a les primeres hores de la tragèdia, la premsa havia estat brutal. Els voltors voleiaven fent cercles per l’aire. No menys de tres grups del congrés havien anunciat ja audicions i investigacions de les morts. I els cossos encara eren calents.

Els polítics estaven esverats i lluitaven per captar l’atenció pública. Una afirmació ultratjosa en provocava una altra. El senador Larkin d’Ohio odiava Voyles, i Voyles odiava el senador Larkin d’Ohio, i el senador havia convocat una conferència de premsa tres hores abans i havia anunciat que el seu grup parlamentari començaria immediatament la investigació de la protecció de l’FBI als dos magistrats morts. Però Larkin tenia una amiga, bastant jove, i l’FBI en tenia unes fotografies. Voyles estava segur que la investigació podria ser ajornada.

—Com està el president? —va preguntar Lewis finalment.

—Quin?

—Coal no. L’altre.

—Exultant. Senzillament exultant. Però li sap molt greu la mort de Rosenberg.

—M’ho imagino.

Avançaven en silenci en direcció a l’edifici Hoover. Els esperava una nit llarga.

—Tenim un nou sospitós —va dir Lewis finalment.

—Qui?

—Un home anomenat Nelson Muncie.

Voyles va fer que no amb el cap a poc a poc.

—No l’he sentit mai.

—Jo tampoc. És una llarga història.

—Faci-me’n una versió reduïda.

—Muncie és un industrial molt ric de Florida. Fa setze anys, la seva neboda va ser violada i morta per un afro-americà anomenat Buck Tyrone. La nena tenia dotze anys. Una violació i un assassinat d’allò més brutals. Li estalviaré els detalls. Muncie no té fills, i venerava la seva neboda. Tyrone va ser jutjat a Orlando, i el van condemnar a mort. Estava molt protegit perquè hi havia un grapat d’amenaces. Uns advocats jueus d’una gran empresa de Nova York van presentar una pila de recursos, i el 1984 el cas arribà al Tribunal Suprem. Ho ha encertat: Rosenberg s’enamora de Tyrone i inventa aquest argument ridícul d’autoacusació de la Cinquena Esmena per excloure la confessió que el desgraciat havia fet una setmana després de ser arrestat.

Una confessió de vuit pàgines que va escriure Tyrone en persona. Si no hi havia confessió, no hi havia cas. Rosenberg va escriure una complicada proposta, aprovada per cinc vots a quatre, i va fer capgireu* la sentència. Una decisió d’allò més controvertida. Tyrone surt en llibertat. Dos anys més tard desapareix, i no se’n sap res des de llavors. Segons els rumors, Muncie va pagar algú perquè castrés Tyrone, el mutilés i el donés com a menjar als taurons. Només és un rumor, diuen les autoritats de Florida. Llavors, el 1989, el principal advocat de Tyrone en el cas, un home anomenat Kaplan, és mort a trets per un atracador a la porta del seu apartament de Manhattan. Quina coincidència.

—D’on surt la informació?

—Han trucat de Florida fa dues hores. Estan convençuts que Muncie va pagar una pila de diners per eliminar tant Tyrone com el seu advocat. Però no poden demostrar-ho. Tenen un informador reticent i no identificat que diu que coneix Muncie i els passa informació. Diu que Muncie fa anys que parla d’eliminar Rosenberg. Opinen que va perdre una mica l’oremus quan van matar la seva neboda.

—Quants diners té?

—Milions. No ho sap ningú del cert. És molt reservat. A Florida estan convençuts que és capaç de tot.

—Comprovem-ho. Sembla interessant.

—M’hi posaré aquesta nit. Està segur que vol tres-cents agents en aquest cas?

Voyles va encendre un cigarret i obrí la finestreta.

—Sí, potser quatre-cents. Hem de resoldre el cas abans que la premsa se’ns mengi vius.

—No serà fàcil. Tret de les bales i la corda, no han deixat res.

Voyles va treure el fum per la finestra.

—Ja ho sé. Es gairebé massa perfecte.





SET


El director es va escarxofar darrere la taula amb la corbata afluixada i una mirada ullerosa. A la sala, tres dels seus col·legues i mitja dotzena de secretaris parlaven en veu baixa. El xoc i la fatiga eren evidents. Jason Kline, el secretari més antic de Rosenberg, semblava especialment afectat. Seia en un petit sofà i mirava a terra amb els ulls perduts mentre el magistrat Archibald Manning, ara el magistrat més gran, parlava del protocol i dels funerals. La mare de Jensen volia un funeral episcopal reduït i privat el divendres a Providència. El fill de Rosenberg, advocat, havia fet arribar a Runyan una llista d’instruccions, preparades pel magistrat després del segon atac, en les quals deia que volia ser incinerat després d’una cerimònia civil i que les seves cendres fossin llançades sobre la reserva dels indis sioux de Dakota del Sud. Tot i que era jueu, Rosenberg havia abandonat la religió i manifestava que era agnòstic. Volia que l’enterressin amb els indis. Runyan ho trobava força escaient, però no ho deia. Al despatx de fora sis agents de l’FBI bevien cafè i xiuxiuejaven neguitosos. Hi havia hagut més amenaces durant el dia, poc després del discurs del president a primera hora. Ara era fosc, gairebé l’hora d’escortar els magistrats que quedaven fins a casa seva. Cadascun d’ells tenia quatre agents com a guardaespatlles.

El magistrat Andrew McDowell, de seixanta-un anys, ara el membre més jove del Tribunal, era dret a la finestra, fumant amb pipa i mirant el trànsit. Si Jensen tenia algun amic al Tribunal, era McDowell. Fletcher Coal havia informat Runyan que el president no només aniria al funeral de Jensen sinó que també volia fer-ne un elogi. Ningú dels qui eren al despatx interior no volia que el president digués res. El president del Tribunal demanà a McDowell que preparés unes paraules. McDowell, un home tímid que fugia dels discursos, es cargolava la corbata de llaç i mirava d’imaginar-se el seu amic a l’amfiteatre amb una corda al voltant del coll. Era massa horrible per pensar-hi. Un magistrat del Tribunal Suprem, un dels seus distingits col·legues, un dels nou, encauat en un lloc com aquell mirant aquella mena de pel·lícules i descobert de manera tan desagradable. Quina tràgica inconveniència. Es va imaginar dret davant d’una multitud a l’església, mirant la mare i la família de Jensen, i convençut que tothom estava pensant en el Montrose Theatre. Es preguntarien els uns als altres amb veu xiuxiuejant: «Sabies que era gai?». Pel que feia a ell, McDowell no ho sabia, ni ho sospitava. I tampoc no volia dir res al funeral.

Al magistrat Ben Thurow, de seixanta-vuit anys, no el preocupava tant enterrar els morts com agafar els assassins. Havia estat fiscal federal a Minnesota, i la seva teoria agrupava els sospitosos en dues classes: els qui actuaven per odi i revenja, i els qui miraven d’afectar decisions futures. Havia donat instruccions als seus secretaris de començar la investigació.

—Tenim vint-i-set oficials i set magistrats —digué Thurow recorrent la sala d’una banda a l’altra sense dirigir-se a ningú en particular—. És evident que no farem gaire feina les pròximes dues setmanes, i totes les decisions difícils hauran d’esperar que tinguem el Tribunal complet. Això podria trigar mesos. Suggereixo que tots els secretaris es posin a treballar per mirar de resoldre els assassinats.

—No som pas la policia —va dir Manning amb paciència.

—No podríem esperar després dels enterraments per posar-nos a fer de Dick Tracy? —demanà McDowell sense girar-se.

Thurow els ignorava, com sempre.

—Jo dirigiré la investigació. Si em deixeu els vostres secretaris dues setmanes, em penso que podrem reunir una curta llista de sospitosos sòlids.

—L’FBI està molt capacitat per fer-ho, Ben —digué el president—. No ens han demanat ajut.

—Prefereixo no parlar de l’FBI —replicà Thurow—. Podem quedar-nos aquí abatuts en dol oficial dues setmanes, o posar-nos a treballar per enxampar aquests mal-parits.

—Què et fa estar tan segur que ho podem resoldre? —preguntà Manning.

—No n’estic segur, però val la pena intentar-ho. Els nostres col·legues, els hem assassinat per alguna raó, i aquesta raó està directament relacionada amb un cas o un assumpte ja decidit o pendent de la decisió d’aquest Tribunal. Si es tracta d’una revenja, la nostra tasca és gairebé impossible. Renoi, tothom té una raó o altra per odiar-nos. Però si no és revenja ni odi, potser és que algú volia un Tribunal diferent per a una decisió futura. Això és el que m’intriga: ¿qui podria matar Abe i Glenn per por del seu vot en un cas d’aquest any, de l’any que ve o d’aquí a cinc anys? Vull que els secretaris estudiïn tots els casos que ara es troben a les onze audiències inferiors.

El magistrat McDowell va moure el cap.

—Au home, Ben. Això són uns cinc mil casos, una petita fracció dels quals acabarà aquí. És una empresa impossible.

Manning tampoc no n’estava gens convençut.

—Mireu, companys. Jo he estat al servei de Rosenberg durant trenta-un anys, i tot sovint he tingut ganes de matar-lo jo mateix. Però l’estimava com a un germà. Les seves idees liberals eren ben acceptades als anys seixanta i setanta, als vuitanta van envellir una mica, i ara, als noranta, molesten. Havia esdevingut un símbol de tot el que no funciona en aquest país. Jo crec que ha estat assassinat per un d’aquests grups radicals de la dreta, i podem investigar casos fins que l’infern es congeli i no trobar res. És una revenja pura i simple, Ben.

—I Glenn? —preguntà Thurow.

—Evidentment el nostre amic tenia estranyes inclinacions. Devia haver corregut la veu, i era un blanc fàcil per a aquests grups. Odien els homosexuals, Ben.

Ben encara anava amunt i avall, ignorant tothom.

—Ens odien a tots, i si els han matat per odi, els policies els agafaran. Potser. Però, i si els han matat per manipular el Tribunal? I si algun grup ha aprofitat aquest moment de malestar i de violència per eliminar dos magistrats i així reformar el Tribunal? A mi em sembla molt possible.

El president s’aclarí la gola.

—Em penso que no farem res fins que hagin estat enterrats, o se n’hagin escampat les cendres. No és que digui que no, Ben, però vull esperar uns quants dies. Deixem que la pols s’assenti. Tots nosaltres estem sota els efectes del xoc.

Thurow es disculpà i va sortir de la sala. Els seus guardaespatlles el van seguir cap al vestíbul.

—No aniré a Providència —digué al president el magistrat Manning, dret amb el bastó a la mà i dirigint-se cap a la porta—. No m’agraden gens els avions, i no m’agraden els funerals. Jo mateix hauré de passar per això d’aquí a poc temps i no em plau el recordatori. Enviaré els meus compliments a la família. Quan els vegis, et prego que em disculpis. Sóc molt vell —va afegir, i marxà amb un secretari.

—Em penso que el magistrat Thurow té una part de raó —va dir Jason Kline—. Si més no, hem de revisar els casos pendents i els que és probable que ens arribin de les audiències inferiors. És molta feina, però podem ensopegar amb alguna cosa.

—Hi estic d’acord —va dir el president—. Només que és una mica prematur, no li sembla?

—Sí, però m’agradaria començar ja.

—No. Esperem a dilluns, i l’assignaré a Thurow.

Kline arronsà les espatlles i es va excusar. El seguiren dos secretaris cap al despatx de Rosenberg, on van seure a les fosques i s’acabaren el conyac d’Abe.

En un compartiment atapeït al cinquè pis de la biblioteca jurídica de Dret, entre els prestatges de llibres gruixuts i rarament usats, Darby Shaw localitzà una llista de casos del Tribunal Suprem. La va repassar dos cops, i, tot i ser plena de controvèrsies, no trobà res d’interessant. El cas «Dumond» provocava manifestacions. Hi havia un cas de pornografia infantil de Nova Jersey, un cas de sodomia de Kentucky, una dotzena d’apel·lacions a la pena de mort, una dotzena de casos de drets civils variats, i l’habitual secció de casos d’impostos, límits de zones, indis i plets contra grans empreses. Va buscar a l’ordinador un resum de cada cas i els revisà dues vegades. Després confeccionà una llista ajustada de possibles sospitosos, però tots eren obvis. La llista anà a parar a la paperera.

Callahan estava convençut que els assassins eren els aris, els nazis o el Klan; algun col·lectiu de terroristes domèstics fàcilment identificables, una banda radical de vigilants. Havien de ser de la dreta; això li semblava molt clar. Darby no n’estava tan segura. Els grups d’odi eren massa obvis. Havien fet massa amenaces, llançat massa pedres, fet massa manifestacions, massa discursos. Necessitaven Rosenberg viu perquè era un blanc irresistible per al seu odi. Rosenberg els mantenia actius. Li semblava que havia de ser algú molt més sinistre.

Callahan es trobava a la barra d’un bar del carrer del Canal esperant-la, a hores d’ara ja borratxo, tot i que ella no li havia pas assegurat que hi aniria. Havia passat per casa d’ell a l’hora de dinar, i el va trobar al balcó del pis de dalt, borratxo i llegint el llibre d’opinions de Rosenberg. Callahan havia decidit suspendre les classes una setmana; deia que no es veia amb cor d’ensenyar res ara que el seu ídol era mort. Ella li va dir que no begués més i se’n va anar.

Uns minuts després de les deu, Darby va anar a la sala d’ordinadors al quart pis de la biblioteca i s’assegué davant d’un monitor. La sala era buida. Teclejà unes quantes coses, va trobar el que volia, i tot d’una la impressora es va posar a escopir pàgina rere pàgina d’apel·lacions pendents dels onze tribunals federals d’apel·lació de tot el país. Una hora després, la impressora s’aturà, i Darby tenia un resum de quinze centímetres de gruix dels onze llibres de casos. Va tornar al seu compartiment i col·locà les pàgines al centre de la taula abarrotada. Eren les onze tocades, i el cinquè pis era buit. Una estreta finestra proporcionava la poc inspiradora vista d’un aparcament i uns quants arbres.

Es va treure les sabates i es mirà la pintura vermella de les ungles dels peus. Féu un glop d’un refresc i mirà amb ulls perduts cap a l’aparcament. La primera hipòtesi era fàcil; els dos assassinats eren obra del mateix grup, i per les mateixes raons. Si no, la investigació era inútil. La segona hipòtesi era difícil: el motiu no era l’odi o la revenja, sinó més aviat la manipulació. Hi havia un cas o un afer camí del Tribunal Suprem, i algú volia uns magistrats diferents. La tercera hipòtesi era una mica més fàcil: el cas o l’afer implicaven una gran quantitat de diners.

No trobaria la resposta en els papers que tenia al davant. Va fullejar-los fins a mitjanit i va marxar quan tancaven la biblioteca.





VUIT


El dijous a la tarda va entrar una secretària amb una gran bossa decorada amb taques de greix plena d’entrepans i anelles de ceba en una humida sala de conferències del cinquè pis de l’edifici Hoover. Al centre de la sala quadrada, hi havia una taula de caoba amb deu cadires a cada banda ocupades pels principals dirigents de l’FBI de tot el país. Totes les corbates estaven afluixades i les mànigues arromangades. Un fi núvol de fum blau planava sota l’aranya barata que penjava del sostre a un metre i mig de la taula.

Estava parlant el director Voyles. Cansat i empipat, encengué el quart cigarret del matí mentre caminava a poc a poc per davant de la pantalla que hi havia al seu cap de taula. La meitat dels homes escoltaven. L’altra meitat havia agafat els informes de la pila del centre de la taula sobre les autòpsies, els comunicats del laboratori sobre la corda de niló, Nelson Muncie, i uns quants sospitosos més investigats ràpidament. Els informes eren força curts.

Escoltant amb atenció i llegint amb intenció hi havia l’agent especial Eric East, un home que només portava deu anys al cos però que era un brillant investigador. Sis hores abans, Voyles l’havia triat per dirigir la investigació. La resta de l’equip fou triat durant el matí, i aquesta era la reunió d’organització.

East escoltava i llegia el que ja sabia. La investigació duraria setmanes, probablement mesos. A part les bales, nou, la corda, i el pal d’acer que va fer de torniquet, no hi havia cap prova. Els veïns de Georgetown no havien vist res; al Montrose no hi havia hagut personatges excepcionalment sospitosos. Cap petjada. Cap tros de roba. Res. Es necessita molt talent per matar de manera tem neta, i calen molts diners per contractar algú amb tant de talent. Voyles era pessimista pel que feia a trobar l’assassí. S’havien de concentrar en qui l’havia contractat.

Voyles parlava i rebufava.

—A la taula hi ha un informe sobre un tal Nelson Muncie, un milionari de Jacksonville, Florida, que sembla que va proferir amenaces contra Rosenberg. Les autoritats de Florida estam convençudes que Muncie va pagar una pila de diners per fer matar el violador i el seu advocat. L’informe ho diu. Dos homes nostres han parlat amb l’advocat de Muncie aquest matí, i s’han trobat amb una gran hostilitat. Muncie, segons el seu advocat, és fora del país, i evidentment no té cap idea de quan tornarà. He assignat vint homes perquè l’investiguin.

Voyles va tornar a encendre un cigarret i va mirar un full de paper de sobre la taula.

—El número quatre és un grup que es diu Resistència Blanca, un grup petit de comandants d’edat mitjana. Fa uns tres anys que els vigilem. En tenen un informe. És un sospitós força feble, de fet. Prefereixen tirar bombes de foc i cremar creus. No treballen gaire fi. I, més important encara, no tenen gaires diners. Dubto seriosament que puguin contractar assassins tan hàbils. Però, per si de cas, hi he assignat vint homes.

East va desembolicar un gruixut entrepà, l’ensumà, i va decidir deixar-lo. Les anelles de ceba eren calentes. Li havia marxat la gana. Escoltava i prenia notes. El número sis de la llista era una mica insòlit. Un psicòpata anomenat Clinton Lane havia declarat la guerra als homosexuals. El seu fill únic havia marxat de casa de la família, a Iowa, per anar a San Francisco i poder gaudir de la vida homosexual, però no havia trigat a morir de la sida. Lane no ho havia pogut pair, i va cremar les oficines de la Coalició Gai de Des Moines. Detingut i sentenciat a quatre anys, va fugir el 1989 i no l’han trobat mai més. Segons l’informe, va muntar una gran operació de contraban de coca i va guanyar milions. I feia servir els diners per a la seva guerra particular contra gais i lesbianes. L’FBI va intentar detenir-lo durant cinc anys, però creien que operava des de Mèxic. Durant anys havia escrit cartes plenes d’odi al Congrés, al Tribunal Suprem, al president. A Voyles no l’impressionava Lane com a sospitós. Era un ximple que havia perdut el seny, però no deixaria cap pedra per aixecar. Li va assignar només sis agents.

La llista tenia deu noms. S’assignaren a cada sospitós entre sis i vint dels millors agents especials. Es va escollir un cap per a cada unitat que s’encarregaria d’informar East dues vegades al dia, es reuniria cada matí i cada tarda amb el director. Un centenar d’agents o més recorrerien els carrers i el camp en cerca de pistes.

Voyles parlà de discreció. La premsa els seguiria com gossos conillers i, per tant, la investigació havia de ser extremament confidencial. Només ell, el director, parlaria amb la premsa, i tindria molt poca cosa a dir.

Va seure, i K.O. Lewis va oferir un embullat monòleg sobre els funerals, la seguretat, i una comanda del principal Runyan d’ajudar en la investigació.

Eric East feia glops de cafè i mirava la llista.

En trenta-quatre anys, Abraham Rosenberg havia escrit un mínim de mil dos-cents dictàmens. La seva producció era una font de sorpresa constant per als erudits constitucionals. De vegades ignorava els avorrits casos contra grans empreses i els recursos d’impostos, però si el tema presentava la més mínima possibilitat de controvèrsia real, s’hi ficava fins al fons. Havia escrit opinions majoritàries, assentiments d’opinions majoritàries, assentiments a dissentiments, i molts, molts dissentiments. Tot sovint era l’únic que dissentia. Qualsevol tema important dels últims trenta-quatre anys havia provocat alguna mena d’opinió per part de Rosenberg. Els erudits i els crítics l’estimaven. Publicaven llibres, assajos i crítiques sobre ell i la seva obra. Darby va trobar cinc compilacions diferents de les seves opinions, amb notes i anotacions editorials. Un dels llibres estava dedicat als seus grans dissentiments.

El dijous no va anar a classe i es tancà al compartiment d’estudi del cinquè pis de la biblioteca. Tenia els papers de l’ordinador escampats per terra. Els llibres de Rosenberg eren oberts, amb senyals, i apilats l’un sobre l’altre.

Hi havia una raó per als assassinats. La revenja i l’odi eren acceptables només per a Rosenberg. Però si s’afegia Jensen a l’equació, la revenja i l’odi tenien menys sentit. Segur que era possible detestar-lo, però no havia provocat tantes passions com Yount o ni tan sols com Manning.

No va trobar llibres de pensament crític entre els escrits del magistrat Glenn Jensen. En sis anys, havia estat autor de només vint-i-vuit opinions majoritàries, la producció més baixa de tot el Tribunal. Havia escrit uns quants dissentiments, i s’havia unit a alguns assentiments, però era d’una terrible lentitud treballant. De vegades escrivia amb claredat i lucidesa, de vegades era inconnex i patètic.

Darby estudià les opinions de Jensen. La seva ideologia canviava radicalment d’un any a l’altre. Normalment era consistent en la seva protecció dels drets dels defensors de criminals, però hi havia prou excepcions per esbalair qualsevol estudiós. En set ocasions, havia votat amb els indis cinc vegades. Havia escrit tres opinions majoritàries de protecció del medi ambient. Era gairebé perfecte en la defensa dels qui protestaven pels impostos.

Però no hi havia indicis. Jensen era massa erràtic per prendre-se’l seriosament. Comparat amb els altres vuit, era inofensiu.

Es va acabar un altre refresc i de moment deixà de banda les notes sobre Jensen. Tenia el rellotge dins del calaix. No tenia ni idea de quina hora era. A Callahan li havia passat la mona i volia sopar a Mr B’s, al barri francès. L’havia de trucar.

Dick Mabry, l’escriptor de discursos del moment i mag de les paraules, seia en una cadira al costat de la taula del president i mirava com Fletcher Coal i el president llegien el tercer esborrany d’una proposta d’elogi al magistrat Jensen. Coal havia rebutjat els dos primers, i Mabry encara no estava segur del que volien. Coal suggeria una cosa, el president en volia una altra. Coal l’havia cridat feia unes hores per dir-li que oblidés l’elogi perquè el president no aniria al funeral. Després l’havia trucat el president i li havia dit que preparés unes paraules perquè Jensen era un amic i, encara que fos homosexual, continuava essent un amic.

Mabry sabia que Jensen no era un amic, però era un magistrat assassinat que tindria un funeral d’allò més vistós.

Després Coal l’havia trucat per dir-li que no estava segur que el president hi anés però que preparés alguna cosa per si de cas. El despatx de Mabry era a l’antic edifici de l’executiu, al costat de la Casa Blanca, i durant el dia havien fet petites apostes de si el president aniria o no al funeral d’un homosexual reconegut. Les apostes estaven tres a un que no ho faria.

—Molt millor, Dick —féu Coal plegant el paper.

—A mi també m’agrada —digué el president. Mabry s’havia adonat que el president solia esperar que Coal expressés aprovació o desgrat abans d’opinar ell.

—Ho puc tomar a intentar —va dir Mabry, dempeus.

—No, no —insistí Coal—. Aquest té el toc exacte. Molt punyent. M’agrada.

Va acompanyar Mabry a la porta i la va tancar al seu darrere.

—Què n’opines? —va dir el president.

—Deixem-ho córrer. Tinc males vibracions. La publicitat serà molt gran, però vostè recitarà aquestes boniques paraules sobre el cos d’un home trobat en un cinema pornogràfic d’homosexuals. Massa arriscat.

—Sí. Em penso que…

—Aquesta crisi és nostra, president. Les enquestes continuen millorant i no vull esguerrar-ho.

—Hi enviem algú?

—És clar. Què li sembla el vice-president?

—On és?

—Tornant de Guatemala. Serà aquí aquesta nit. —Coal es dedicà un somriure sobtat a ell mateix—. Això és cosa de grans personalitats. Un funeral gai.

El president féu petar la llengua.

—Perfecte.

Coal va deixar de somriure i es posà a caminar per davant la taula.

—Un petit problema. El funeral de Rosenberg és dissabte, a només vuit blocs d’aquí.

—Preferiria passar un dia a l’infern.

—Ja ho sé. Però la seva absència cridaria l’atenció.

—Podria anar al Walter Reed per problemes d’esquena. Ja va funcionar una altra vegada.

—No, president. La reelecció és l’any que ve. S’ha de mantenir lluny dels hospitals.

El president va copejar la taula amb les dues mans i s’alçà.

—Merda, Fletcher! No puc anar a aquest funeral perquè no puc evitar de somriure. Rosenberg era odiat pel noranta per cent dels americans. Si no hi vaig, els encantarà.

—Protocol, president. Bon gust. Si no hi va, la premsa el farà a miques. No serà tan greu. No haurà de dir ni una paraula. Només entrar i sortir, fer cara trista i deixar que l’enregistri la càmera. No serà més d’una hora.

El president havia agafat el putter i s’estava ajupit sobre una bola carbassa.

—Aleshores hauré d’anar al de Jensen.

—Exactament. Però oblidi l’elogi.

Va copejar la bola.

—Només el vaig veure una vegada.

—Ho sé. El millor serà anar a tots dos funerals, no dir res, i després desaparèixer.

La va tornar a copejar.

—Em sembla que té raó.





NOU


Thomas Callahan va dormir sol i fins tard. Se n’havia anat al llit d’hora, i sobri, tot sol. Per tercer dia consecutiu havia cancel·lat les classes. Era divendres, el funeral de Rosenberg era l’endemà, i, per respecte al seu ídol, no volia ensenyar Dret constitucional fins que l’home descansés com calia.

Va preparar cafè i va seure al balcó amb bata. Feia una temperatura de quinze graus, el primer cop de fred de la tardor, i el carrer Dauphine bullia d’energia. Va fer un gest de salutació a la vella sense nom del balcó de l’altra banda del carrer. Bourbon era a un bloc de distància i els turistes ja eren al carrer amb petits plànols i càmeres. L’alba passava inadvertida al barri francès, però cap a les deu els estrets carrers s’omplien de camions de repartiment i de taxis.

Quan es llevava tard, i ho feia sovint, Callahan apreciava la seva llibertat. Feia vint anys que havia acabat la carrera de Dret; la majoria dels seus companys treballaven setanta hores a la setmana en fàbriques de lleis a pressió. Ell havia aguantat dos anys com a advocat privat. El va contractar un bufet monstruós de Washington amb dos-cents advocats just en sortir de Georgetown, i el va tenir tancat en un enfony de despatx escrivint informes durant els primers sis mesos. Després el van posar en una cadena de muntatge on havia de contestar preguntes sobre dispositius intrauterins dotze hores al dia, i esperaven que arribés a setze. Li digueren que si podia treballar els següents deu anys com si fossin vint, arribaria a ser soci de la firma a la refumuda edat de trenta-cinc anys.

Com que volia viure fins passats els cinquanta, Callahan es retirà de l’avorriment de l’advocacia privada. Féu el doctorat i va esdevenir professor. Dormia fins tard, treballava cinc hores al dia, escrivia un article de tant en tant i, en general, es dedicava a passar-s’ho d’allò més bé. Sense família per mantenir, el sou de setanta mil l’any era més que suficient per pagar la casa de dos pisos, el Porsche i l’alcohol. Si moria jove, seria pel whisky, no per la feina.

També s’havia sacrificat. Molts dels seus col·legues de la facultat de Dret eren socis de grans companyies i tenien papers de carta amb atractius encapçalaments i uns beneficis de mig milió de dòlars l’any. Alternaven amb executius d’IBM, Texaco i State Farm. Parlaven de política amb senadors. Tenien despatx a Tòquio i a Londres. Però no els envejava pas.

Un dels seus millors amics de la facultat era Gavin Verheek, un altre rebotat de l’advocacia privada que havia anat a treballar per al govern. Primer havia treballat a la divisió de Drets Civils del Departament de Justícia, després va ser transferit a l’FBI. Ara era assessor especial del director. Callahan havia d’anar a Washington el dilluns, a un congrés de professors de Dret constitucional. Verheek i ell pensaven sopar junts i emborratxar-se dilluns a la nit.

L’havia de trucar per confirmar el sopar i les copes, i per treure-li una mica d’informació. Va marcar el número de memòria. El van passar d’una secretària a una altra i, després de cinc minuts de preguntar per Gavin Verheek, el va tenir al telèfon.

—No has pas esperat gaire, oi? —va dir Verheek.

—M’alegro de sentir-te —va dir Callahan.

—Com estàs, Thomas?

—Són dos quarts d’onze. Encara no m’he vestit. Estic assegut aquí al barri francès prenent cafè i mirant els vianants del carrer Dauphine. Què fas tu?

—Quina vida. Aquí són dos quarts de dotze i no he sortit del despatx d’ençà que van trobar els cossos dimecres a la matinada.

—Es desesperant, Gavin. Ara nominaran dos nazis.

—Bé, és clar que en la meva posició no puc comentar aquests temes. Però sospito que tens raó.

—Què sospites ni romanços! Ja has vist la primera llista de candidats, oi, Gavin? Segur que ja esteu fent comprovacions, oi? Au, Gavin, a mi m’ho pots dir. Qui hi ha a la llista? No ho diré a ningú.

—Jo tampoc, Thomas. Però et prometo que… el teu nom no hi és.

—Em sento ultratjat.

—Com està la noia?

—Quina noia?

—Vinga, Thomas. La noia.

—És molt bonica, brillant, dolça i amable…

—Continua.

—Qui els ha matat, Gavin? Tinc dret a saber-ho. Pago els meus impostos i tinc dret a saber qui els va matar.

—Com em vas dir que es deia?

—Darby. Qui els ha matat, i per què?

—Sempre t’has distingit per escollir bé els noms, Thomas. Em recordo de les noies que deixaves de banda perquè no t’agradava el nom que tenien. Unes dones fantàstiques i desitjables, però amb un nom lleig. Darby. Té un lleuger deix eròtic. Quin nom! Quan me la presentaràs?

—No ho sé.

—Viu amb tu?

—No n’has de fer res. Gavin, escolta’m. Qui ho ha fet?

—Que no llegeixes els diaris? No tenim sospitosos. Cap. Res.

—Segurament deveu saber el mòbil, si més no.

—Molts mòbils. Hi ha molt odi al carrer, Thomas. Una estranya combinació, no trobes? El director ens ha ordenat que investiguem els casos pendents, les decisions recents, les tendències de vot i tota aquesta faramalla.

—Això és fantàstic, Gavin. Tots els estudiosos de Dret constitucional del país estan jugant a fer de detectius per mirar de resoldre els crims.

—I tu no?

—No. Vaig agafar una trompa en sentir la notícia, però ara estic sobri. La noia, però, s’ha endinsat en la mateixa mena d’investigació que feu vosaltres. M’ignora.

—Darby. Quin nom! D’on és?

—De Denver. Ens veurem dilluns?

—Potser. Voyles vol que treballem sense parar fins que els ordinadors ens diguin qui ho va fer. Però espero poder-te veure.

—Gràcies. Confio que em faràs un informe sencer. No només els rumors.

—Thomas, Thomas. Sempre buscant informació. I jo, com sempre, no en tinc.

—T’emborratxaràs i m’ho diràs tot, Gavin. Sempre ho fas.

—Per què no véns amb Darby? Quants anys té? Dinou?

—Vint-i-quatre, però no està convidada. Potser més endavant.

—Potser. Haig de penjar, noi. M’he de trobar amb el director d’aquí a mitja hora. Hi ha tanta tensió a l’ambient que gairebé s’ensuma.

Callahan va marcar el número de la biblioteca de la facultat i va preguntar si havien vist Darby Shaw. No l’havien vista.

Darby va aparcar en l’espai gairebé buit de l’edifici federal a Lafayette, i va entrar a la secretaria del primer pis. Era divendres al migdia, no hi havia judicis i els passadissos estaven deserts. Es va acostar al taulell, va mirar per una taquilla oberta, i va esperar. Una secretària que arribava tard a dinar i estava de mal humor, es va acostar a la taquilla.

—En què puc ajudar-la? —va preguntar amb el to d’un humil funcionari que vol fer qualsevol cosa menys ajudar.

—M’agradaria veure aquest arxiu —va dir Darby tot passant un tros de paper per la taquilla.

La noia va donar una ràpida ullada al nom del cas i va mirar Darby.

—Per què? —va preguntar.

—No haig de donar explicacions. És públic, oi?

—Mig públic.

—Ha sentit parlar de la llei de llibertat d’informació? —va dir Darby agafant el paper i plegant-lo.

—És advocat?

—No haig de ser-ho per veure aquest arxiu.

La secretària obrí un calaix del taulell i en va treure un clauer. Va fer que sí, assenyalant amb el front.

—Segueixi’m.

A la porta hi havia un cartell que deia SALA DEL JURAT, però a dins no hi havia taules ni cadires, només armaris d’arxius i prestatges al voltant de les parets. Darby donà una ullada a la sala.

La secretària assenyalà un pany de paret.

—És aquí, en aquesta paret. La resta de la sala correspon a d’altres coses. En el primer armari hi ha tots els al·legats i la correspondència. La resta són les proves, els documents i el judici.

—Quan va ser el judici?

—L’estiu passat. Va durar dos mesos.

—On és el recurs d’apel·lació?

—Encara no s’ha acabat. Em sembla que el termini és l’u de novembre. És periodista o una cosa així?

—No.

—Molt bé. Com és evident que sap, això són papers públics. Però el jutge ha posat algunes restriccions. Primer, haig d’escriure el seu nom i les hores exactes que visita aquesta sala. Segon, no es pot treure res de la sala. Tercer, no es pot copiar res d’aquest arxiu fins que s’hagi resolt el recurs. Quart, qualsevol cosa que agafi ha de tornar al lloc precís d’on l’ha tret. Ordres del jutge.

Darby mirava fixament la paret dels armaris d’arxius.

—Per què no puc fer-ne còpies?

—Pregunti-ho a l’honorable. A veure, com es diu?

—Darby Shaw.

La secretària va escriure la informació en una llibreta a la vora de la porta.

—Quantes hores s’hi estarà?

—No ho sé. Tres o quatre.

—Tanquem a les cinc. Busqui’m abans de marxar.

La secretària tancà la porta amb una ganyota. Darby obrí un calaix ple d’al·legats i es posà a fullejar els arxius i a prendre notes. El plet havia començat feia més de set anys, amb un demandant i trenta-vuit grans empreses demandades que havien contractat i acomiadat entre totes no menys de quinze bufets d’advocats de tot el país. Eren bufets grans, molts d’ells amb centenars d’advocats i dotzenes de despatxos.

Després de set anys d’una costosa guerra jurídica, el resultat era lluny de ser segur. Una litigació amarga. El veredicte del judici només havia suposat una victòria temporal per als demandats. Segons deia el demandant en el recurs d’apel·lació per a un nou judici, el veredicte havia estat aconseguit o obtingut d’una manera il·legal. Caixes plenes de recursos. Acusacions i contraacusacions. Se succeïen peticions de sancions i multes a les dues bandes. Pàgines i pàgines de declaracions jurades detallant mentides i abusos dels advocats i els seus clients. Un dels advocats havia mort.

Un altre havia intentat suïcidar-se, segons un company de classe de Darby que havia treballat en el cas durant el judici. El seu amic havia estat contractat un estiu per una gran companyia de Houston i, per bé que no tenia gaire informació, n’havia sentit alguna cosa.

Darby desplegà una cadira i contemplà els armaris d’arxius. Trigaria cinc hores a trobar el que volia.

La publicitat no havia beneficiat Montrose. La majoria dels clients portaven ulleres fosques al vespre, i tendien a entrar-hi i a sortir-ne amb la màxima rapidesa. I ara que s’havia trobat un magistrat del Tribunal Suprem dels Estats Units a l’amfiteatre, el lloc s’havia fet famós i hi anaven curiosos a tota hora que feien fotografies i assenyalaven amb el dit. La majoria dels habituals anaven a algun altre lloc. Els més valents s’esmunyien cap endins quan hi havia poc trànsit.

Ell semblava ben bé un client habitual quan va entrar i pagà l’entrada sense mirar el caixer. Gorra de beisbol, ulleres fosques, texans, cabells nets, jaqueta de pell. Anava ben disfressat, però no perquè fos homosexual i l’avergonyís anar a llocs com aquell.

Era mitjanit. Va pujar per les escales a l’amfiteatre; somreia tot pensant en Jensen amb el torniquet al coll. La porta estava tancada. Ocupà un seient a la secció central, lluny de qualsevol altra persona.

No havia vist mai pel·lícules d’homosexuals abans i, després d’aquesta nit, no tenia intenció de veure’n mai més. Era el tercer local obscè que visitava en els últims noranta minuts. Duia les ulleres posades i mirava d’evitar la pantalla. Però li era difícil, i això l’irritava.

Hi havia cinc persones més a l’amfiteatre. Quatre fileres més a munt i a la seva dreta hi havia dos amants que jugaven i es besaven. Oh, si tingués un bat de beisbol els alliberaria de la seva misèria. O un petit tros de corda de niló groc.

Va estar vint minuts patint, i quan anava a ficar-se la mà a la butxaca, va notar una mà a l’espatlla. Una mà gentil. Va mantenir la calma.

—Puc seure al teu costat? —li va preguntar una veu força profunda i viril per sobre l’espatlla.

—No, i t’agrairia que traguessis la mà.

La mà es va retirar. Van passar uns segons i es va fer evident que l’home no insistiria. Se’n va anar.

Allò era una tortura per a un home radicalment contrari a la pornografia. Tenia ganes de vomitar. Mirà al seu darrere, després es ficà la mà a la butxaca de la jaqueta de pell i en tragué una capsa negra, de quinze centímetres de llarg per onze d’ample i set d’alçada. La deixà a terra entre les cames. Amb un escalpel va fer una acurada incisió en el seient del costat i després, tot mirant al seu voltant, ficà la capsa negra dins del seient. Eren butaques de molles, una veritable antigalla, i amb delicadesa va fer girar la capsa d’un costat a l’altre fins que va quedar encaixada amb l’interruptor i el tub a penes visibles a través del tall.

Deixà anar un sospir. Tot i haver estat construït per un autèntic professional, un geni llegendari d’explosius en miniatura, no era gens agradable portar aquell artefacte a la butxaca de l’abric, a només uns centímetres del cor i d’altres òrgans vitals.

Era la tercera instal·lació de la nit, i encara n’hi quedava una, en un altre cinema on feien pornografia heterosexual passada de moda. Gairebé l’alegrava la perspectiva, i això l’irritava.

Va mireu* els dos amants, que no feien cap cas de la pel·lícula i s’anaven excitant cada vegada més, i pensà que tant de bo fossin allí asseguts quan la petita capsa negra comencés a alliberar gas en silenci, i després, quan al cap de trenta segons una bola de foc encengués tots els objectes entre la pantalla i la màquina de crispetes. Li agradaria.

Però ell era d’un grup no violent contrari a la mort indiscriminada de gent innocent i/o insignificant. Havien escollit unes quantes víctimes necessàries. La seva especialitat, però, era la demolició de les estructures que feia servir l’enemic. Escollien objectius fàcils: clíniques d’avortament no vigilades, oficines de l’ACLU sense protecció, i clubs pornogràfics insospitats. Els estava sortint molt bé. No havien tingut ni una sola detenció en divuit mesos.

Eren les dotze quaranta, l’hora de marxar i córrer quatre blocs fins al seu cotxe per agafar una altra capsa negra, després sis blocs més enllà fins al cinema Pussycat, que tancava a dos quarts de dues. No recordava si el Pussycat era el divuitè o el dinovè de la llista, però estava segur que al cap d’exactament tres hores i vint minuts, el negoci de cinema verd del districte de Washington rebria un cop fatal. La idea era col·locar les capses negres a vint-i-dos locals d’aquesta mena i fer-les explotar a les quatre de la matinada, quan estiguessin tots tancats i buits. Van esborrar de la llista tres llocs que estaven oberts tota la nit, perquè el grup no era violent.

S’ajustà les ulleres negres i donà una última mirada al seient del seu costat. S’hi s’ha de jutjar pels gots i les crispetes de terra, només escombraven un cop per setmana. Ningú no veuria l’interruptor i el tub a penes visibles entre la tela tallada. Va prémer amb molta cura l’interruptor i sortí del Montrose.





DEU


Eric East no havia parlat mai amb el president ni havia estat a la Casa Blanca. I no havia vist mai Fletcher Coal, però sabia que no li agradaria. Va seguir el director Voyles i K.O. Lewis al despatx oval a les set del matí del dissabte. No hi va haver somriures ni salutacions. Voyles va presentar East. El president li va fer un gest des de darrere la taula, però no es va aixecar. Coal estava llegint alguna cosa.

S’havien incendiat vint locals de pornografia a l’àrea de Washington, i encara n’hi havia molts que fumejaven. Havien vist com s’enlairava el fum sobre la ciutat des del darrere de la limusina. En un antre de mala mort anomenat Àngels, un conserge havia sofert importants cremades i es temia que morís.

Una hora abans els havien arribat veus que una trucada anònima a l’estació de ràdio havia assumit la responsabilitat de l’Exèrcit Clandestí, i havia promès més actes d’aquesta mena per celebrar la mort de Rosenberg.

El president parlà en primer lloc. East va pensar que semblava cansat. Era molt d’hora per a ell.

—Quants llocs han bombardejat?

—Aquí vint —li respongué Voyles—. Disset a Baltimore i uns quinze a Atlanta. Sembla que l’atac estava molt ben coordinat perquè totes les explosions han tingut lloc exactament a les quatre de la matinada.

Coal va alçar els ulls del seu informe.

—Director, vostè creu que és l’Exèrcit Clandestí?

—De moment són els únics que se n’han fet responsables. Sembla ben bé obra seva. Podria ser —digué Voyles sense mirar Coed.

—I quan començaran a arrestar gent? —demanà el president.

—En el precís moment que disposem de la causa probable, senyor president. És la llei, ja m’entén.

—Entenc que aquest grup és el màxim sospitós dels assassinats de Rosenberg i Jensen, i que vostès saben que van matar un jutge federal a Texas, i que probablement anit van bombardejar almenys cinquanta-dos locals pornogràfics. No entenc que puguin bombardejar i matar impunement. Caram, director, estem assetjats.

El coll de Voyles es va enrojolar, però no digué res. Mirava cap al lluny mentre el president li clavava la vista. K.O. Lewis es va aclarir la gola.

—Senyor president, si em permet, no estem convençuts que l’Exèrcit Clandestí tingui res a veure amb les morts de Rosenberg i Jensen. De fet, no tenim cap evidència que els impliqui. Només hi ha una dotzena de sospitosos. Com ja hem dit, l’execució dels crims va ser francament bona. Crims ben organitzats, per professionals. Molt professionals.

Coal féu un pas endavant.

—El que està intentant dir, senyor Lewis, és que no tenen cap idea de qui els va matar, i que potser no ho sabran mai.

—No, no és pas el que dic. Els trobarem, però caldrà temps.

—Quant temps? —va preguntar el president. Era una pregunta retòrica, sense cap resposta bona. A East li va desagradar immediatament el president per haver-la fet.

—Mesos —va dir Lewis.

—Quants mesos?

—Molts mesos.

El president tancà els ulls i mogué el cap, després es va aixecar amb disgust evident i s’acostà a la finestra. Parlava de cara als vidres.

—No em puc creure que no hi hagi cap relació entre això d’ahir a la nit i els magistrats morts. No ho sé. Potser m’estic tornant paranoic.

Voyles féu un somriure irònic a Lewis. Paranoic, insegur, sense pistes, mut, desconcertat. Se n’hi acudien molts més.

El president continuà, encara de cara a la finestra.

—Em posa nerviós que hi hagi assassins a la vora i que explotin bombes pertot. I no em diran que exagero. Fa més de trenta anys que no hem matat cap president.

—Oh, em penso que no corre perill, senyor president —va dir Voyles amb un rastre de diversió—. El servei secret ho té tot sota control.

—Fantàstic. Llavors, per què tinc la sensació que sóc a Beirut? —digué gairebé xiuxiuejant de cara a la finestra.

Coal copsà la incomoditat del president i agafà un gruixut informe de la taula. Amb els papers a la mà, es dirigí a Voyles, com un professor que alliçona la classe.

—Aquesta és la llista reduïda de possibles nominacions al Tribunal Suprem. Només són vuit noms, amb una biografia de cadascun. L’ha preparat el Departament de Justícia. Vam començar amb vint noms i després, el president, el primer fiscal Horton i jo mateix la vam reduir a vuit; ningú d’ells no té cap idea que està essent considerat per al càrrec.

Voyles encara mirava lluny. El president va tomar lentament a la taula i agafà la seva còpia de l’informe. Coal va continuar.

—Alguns són controvertits i, si finalment són nominats, tindrem una petita guerra perquè el Senat els aprovi. Preferim no començar a barallar-nos-hi ara. La llista és confidencial.

Voyles es girà de sobte i travessà Coal amb la mirada.

—No sigui imbècil, Coal! Ho hem fet abans, i li puc assegurar que quan comencem a investigar aquesta gent, haurem tret el gat del sac. Vol que fem una investigació completa dels antecedents i pretén que tota la gent que contactem s’estigui callada. No és així com funciona, fill meu.

Coal va fer un pas cap a Voyles. Li brillaven els ulls.

—Procuri que no arribin aquests noms a la premsa fins que siguin nominats. Faci-ho com vulgui, director. Vigili les filtracions i mantingui’s lluny dels diaris, entesos?

Voyles era dempeus i apuntava Coal amb el dit.

—Escolti, curt de gambals, si vol investigar-los, faci-ho vostè mateix. No em vingui ara amb una pila d’ordres de boy-scouts.

Lewis es va posar entre tots dos, el president s’estava dret darrere la taula, i durant un segon o dos ningú no va dir res. Coal deixà l’informe sobre la taula i retrocedí uns passos, sense mirar enlloc. El president havia de posar pau.

—Segui, Denton. Segui.

Voyles va tornar al seu lloc sense deixar de mirar Coal. El president féu un somriure a Lewis i tothom va seure.

—Estem sotmesos a molta pressió —va dir amablement el president.

Lewis parlà amb calma.

—Farem les investigacions pertinents d’aquests noms, senyor president, i ho farem en la més estricta confidencialitat. Ja sap, però, que no podem controlar cada persona amb la qual parlem.

—Sí, senyor Lewis, ja ho sé. Però vull que extremin les precaucions. Aquests homes són joves, i reformaran una i altra vegada la Constitució molt després que jo sigui mort. Són conservadors incondicionals, i la premsa se’ls menjarà vius. Han d’estar lliures de culpes i no tenir cap esquelet amagat a l’armari. No poden fumar droga, ni tenir fills il·legítims, ni haver participat en activitats estudiantils radicals, ni divorcis. Entesos? No vull sorpreses.

—Sí, senyor president. Però no podem garantir un secret total en les nostres investigacions.

—Molt bé, intentin-ho.

—Sí, senyor.

Lewis va passar l’informe a Eric East.

—Això és tot? —preguntà Voyles.

El president donà una ullada a Coal, que els ignorava tots, dempeus davant la finestra.

—Sí, Denton, això és tot. M’agradaria tenir la comprovació d’aquests noms en deu dies. Vull anar ràpid amb tot això.

Voyles s’havia posat dempeus.

—El tindrà d’aquí a deu dies.

Call ah an estava empipat quan va trucar a la porta de l’apartament de Darby. Estava molt trasbalsat, i tenia moltes coses al cap, moltes coses per dir, però es guardaria d’entaular una batalla, perquè hi havia una cosa que desitjava molt més que no pas desfogar-se de cop. Feia quatre dies que Darby jugava a fer de detectiu sota una muntanya de llibres a la biblioteca de Dret, i a ell l’ignorava. No havia anat a classe, no li havia tornat les trucades, i en general ignorava la crisi que ell estava vivint. Però sabia que quan ella obrís la porta, ell somriuria i s’oblidaria d’haver estat ignorat.

Portava una ampolla de vi i una pizza gran de Mama Rosa’s. Eren les deu tocades de dissabte a la nit. Va tornar a trucar i mirà els polits dúplexs i casetes a banda i banda del carrer. Es va sentir el soroll de la cadena a dins, i ell va somriure a l’acte. Li va desaparèixer la sensació de ser ignorat.

—Qui és? —va preguntar ella amb la cadena posada.

—’Thomas Callahan, em recordes? Sóc a la teva porta i et demano que em deixis entrar per tornar a fer-nos amics.

La porta es va obrir i Callahan entrà. Ella agafà el vi i li va fer un petó a la galta.

—Encara som amics? —preguntà ell.

—Sí, Thomas. He estat molt ocupada. —La va seguir per l’atapeït estudi fins a la cuina. Un ordinador i un assortit de gruixuts llibres omplien la taula.

—T’he trucat. Per què no m’has contestat?

—No he estat a casa —va dir ella tot obrint un calaix i traient-ne un obridor.

—Tens contestador. Hi he parlat sovint.

—Tens ganes de barallar-te, Thomas?

Li va mirar les cames nues.

—No! Et juro que no estic boig. T’ho prometo. Et prego que em perdonis si em veus preocupat.

—Calla.

—Quan podem anar al llit?

—Que tens son?

—Ni molt menys. Vinga, Darby, han passat tres nits.

—Cinc. Quina mena de pizza has portat? —va dir tot traient el tap de l’ampolla i omplint dos gots. Callahan observava cada moviment.

—Oh, és una d’aquestes especials de dissabte on posen tot el que tenen per llençar a les escombraries. Cues de gambes, ous, caps de peix. Vi barat, també. No tinc gaires peles, i com que demà me’n vaig, he de vigilar el que gasto, i com que me’n vaig, he pensat que vindria a dormir amb tu per no tenir la temptació de buscar-me una dona infectada a Washington. Què me’n dius?

Darby estava obrint la capsa de la pizza.

—Sembla de salsitxa i pebrots.

—Encara puc dormir amb tu?

—Potser després. Beu-te el vi i parlem una mica. Fa molts dies que no parlem.

—Jo sí. M’he passat tota la setmana parlant amb el teu contestador.

Callahan agafà el got de vi i l’ampolla i la seguí a l’estudi, on ella va posar música. Van seure còmodament al sofà.

—Emborratxem-nos —va dir ell.

—Ets tan romàntic, Thomas!

—Ho sóc per tu.

—T’has passat tota la setmana borratxo.

—No. El vuitanta per cent. És culpa teva, perquè m’has evitat.

—Què et passa, Thomas?

—M’agafen tremolors. Estic desesperat i necessito companyia per animar-me. Què te’n sembla?

—Emborratxem-nos a mitges. —Ella va fer un glop de vi i li va posar les cames a la falda. Ell va aguantar la respiració com si patís—. A quina hora tens el vol? —va preguntar.

Ell empassà saliva.

—A dos quarts de dues. I directe al National. Haig de presentar-m’hi a les cinc, i el sopar és a les vuit. Després d’això potser em veuré obligat a recórrer els carrers en cerca d’amor.

Ella va somriure.

—Molt bé, molt bé. Ho farem d’aquí a uns minuts. Però primer parlem.

Callahan va fer un sospir d’alleujament.

—Puc parlar deu minuts, després em moro.

—Quin programa hi ha el dilluns?

—Les habituals vuit hores de debat sobre el futur de la Cinquena Esmena, i després una comissió redactarà una proposta que ningú no aprovarà. Més debat el dimarts, un altre informe, potser un o dos altercats, després ho ajornarem sense haver decidit res i marxarem cap a casa. Tornaré dimarts a última hora, i m’agradaria sopar en un bonic restaurant, després d’això podríem anar a casa meva per entaular una conversa intel·lectual i sexe animal. On és la pizza?

—Allà dintre. La vaig a buscar.

Ell li estava acariciant les cames.

—No et moguis. No tinc gens de gana.

—Per què vas a aquestes conferències?

—En sóc membre, i sóc professor, i s’espera de nosaltres que recorreguem el país assistint a reunions amb d’altres idiotes cultes i que preparem informes que ningú no llegeix. Si no hi anés, el degà trobaria que no contribueixo al progrés acadèmic.

Ella va tornar a omplir els gots.

—Estàs molt tens, Thomas —féu ella.

—Ja ho sé. Ha estat una setmana molt dura. Em desespera la idea que un grapat d’homes de Neanderthal escriguin de nou la Constitució. Viurem en un estat policial d’aquí a deu anys. Com que no puc fer-hi res, probablement hauré de recórrer a l’alcohol.

Darby va fer un glop i el va mirar. La música era suau i el llum molt baix.

—M’estic col·locant —digué ella.

—Tens molta sort. Un got i mig i ja ets història. Si fossis irlandesa podries beure tota la nit.

—El meu pare era mig escocès.

—No n’hi ha prou. —Callahan creuà els peus sobre la tauleta i es va relaxar. Li acariciava suaument els turmells.

—Em deixes que et pinti les ungles dels peus?

Ella no va dir res. Estava obsessionat amb els seus dits dels peus, i insistia a pintar-li les ungles amb laca vermella brillant almenys dos cops al mes. Ho havien vist a Bull Durham, i encara que Callahan no era tan pulcre i sobri com Kevin Costner, Darby havia acabat gaudint de la intimitat de la situació.

—Aquesta nit no? —va preguntar ell.

—Potser més tard. Sembles cansat.

—M’estic relaxant, però em sento ple d’electricitat viril, i no em desanimaràs pas dient que semblo cansat.

—Beu una mica més.

Callahan va beure una mica més i es va escarxofar encara més al sofà.

—Bé doncs, senyoreta Shaw, qui ho va fer?

—Professionals. No has llegit els diaris?

—És clar que sí. Però, qui hi ha darrere els professionals?

—No ho sé. Després de la nit passada, l’acusació unànime sembla adreçada a l’Exèrcit Clandestí.

—Però tu no n’estàs gaire convençuda.

—No. No hi ha hagut detencions. No n’estic convençuda.

—I tens algun obscur sospitós desconegut per a la resta del país.

—En tenia un, però ara no n’estic segura. M’he passat tres dies comprovant-ho, fins i tot vaig fer un resum molt bonic i polit a l’ordinador, i he imprès un petit esborrany d’un informe que ara ja he descartat.

Callahan se la mirà fixament.

—¿M’estàs dient que has passat de les classes tres dies, m’has ignorat, has treballat hora rere hora fent de Sherlock Holmes, i ara se t’acut descartar-ho?

—És damunt la taula.

—No m’ho puc creure. M’he passat tota la setmana sol i fent morros convençut que era per una causa important. Sabia que els meus sofriments eren pel bé del país perquè tu ficaries la carn a l’olla i aquesta nit o potser demà em diries qui ho havia fet.

—És impossible, almenys amb investigació jurídica. No hi ha cap pauta, cap tret comú en els assassinats. Una mica més i cremo els ordinadors de la facultat de Dret.

—Bé. Ja t’ho vaig dir. Oblides, estimada, que jo sóc un geni del Dret constitucional, i vaig saber immediatament que Rosenberg i Jensen no tenien res més en comú que la túnica negra i les amenaces de mort. Els nazis, els aris, els del Ku Kux Klan, la màfia o algun altre grup els va matar perquè Rosenberg era Rosenberg, i perquè Jensen era l’objectiu més fàcil i Déu n’hi do com molestava.

—Molt bé, doncs, per què no truques a l’FBI i comparteixes amb ells les teves opinions? Estic segura que estan fent guàrdia al costat del telèfon.

—No t’empipis. Ho sento. Perdona’m, sisplau.

—Ets un imbècil, Thomas.

—Sí, però tu m’estimes, oi?

—No ho sé.

—Encara podem anar al llit? M’ho has promès.

—Ja ho veurem.

Callahan deixà el got a la taula i va atacar.

—Mira, nena. Llegiré el teu informe. I després en parlarem. Però ara mateix no tinc el cap gaire clar i no podré continuar vivint si no agafes la meva mà feble i tremolosa i em portis al teu llit.

—Oblida el meu informe.

—Darby, sisplau, merda, sisplau.

Ella el va agafar pel coll i l’abraçà. Es van besar llargament amb força, un bes humit, gairebé violent.





ONZE


El policia va posar el polze damunt del botó del costat del nom de Gray Grantham i el va prémer durant vint segons. Després féu una pausa. I vint segons més. Pausa. Vint segons. Pausa. Vint segons. Ho trobava graciós, perquè Grantham era un ocell nocturn i probablement no portava ni tres o quatre hores dormint, i ara havia de suportar aquell soroll incessant ressonant pels passadissos. Tomà a prémer i va mirar el seu cotxe mal aparcat a la vorera sota el llum del carrer. Era gairebé tarda de diumenge, i el carrer estava buit. Vint segons. Pausa. Vint segons.

Potser Grantham era mort. O potser estava en estat de coma després d’una trompa nocturna a la ciutat. Potser tenia la dona d’algú allà dalt i cap intenció d’obrir la porta. Pausa. Vint segons.

El micròfon espetegà.

—Qui és?

—La policia! —va respondre el policia, que era negre i posava èmfasi a la po de policia ben bé per divertir-se.

—Què vol? —preguntà Grantham.

—Potser tinc una ordre de registre —digué el policia gairebé rient.

—Ets Cleve? —demanà Grantham amb una veu més suau i com ofesa.

—Sí.

—Quina hora és, Cleve?

—Gairebé dos quarts de sis.

—Deu ser bona informació, doncs.

—No ho sé. Sarge no m’ha dit res. Només que et despertés perquè volia parlar amb tu. —Per què sempre vol parlar abans que surti el sol?

—Una pregunta estúpida, Grantham.

Una lleugera pausa.

—Sí, suposo que sí. M’imagino que vol parlar ara mateix.

—No. Tens mitja hora. M’ha dit que hi anessis a les sis.

—A on?

—Hi ha un petit cafè al carrer Catorze a prop del parc d’atraccions Trinidad. És fosc i segur, i a Sarge li agrada.

—Com s’ho fa per trobar aquesta mena de llocs?

—Noi, per ser periodista trobo que fas preguntes francament estúpides. El lloc es diu Glenda’s, i t’aconsello que corris perquè arribaràs tard.

—Tu hi seràs?

—Hi aniré, només per veure que tot va bé.

—No m’has dit que era segur?

—És segur per la part de la ciutat on és. Hi trobaràs?

—Sí. Hi arribaré de seguida que pugui.

—Que tinguis bon dia, Grantham.

Sarge era vell, molt negre, amb el cap ple de cabells blancs lluents que sortien disparats en totes direccions. Portava unes gruixudes ulleres de sol sempre que estava despert, i la majoria dels qui treballaven amb ell a l’ala oest de la Casa Blanca es creien que era mig cec. Inclinava una mica el cap i somreia com Ray Charles. De vegades topava amb els marcs de les portes i amb les taules quan buidava les papereres i treia la pols dels mobles. Caminava a poc a poc i amb cautela, com si comptés els passos. Treballava amb paciència, sempre amb un somriure, sempre amb una paraula amable per a qualsevol que el tractés amb amabilitat. En general, era ignorat i menyspreat com qualsevol altre conserge negre, afable i vell i parcialment mutilat.

Sarge era capaç de veure tots els racons. El seu territori era l’ala oest, on portava ja trenta anys fent neteja. Fent neteja i escoltant. Netejant i mirant. Escoltava gent terriblement important que tot sovint estaven massa ocupats per controlar el que deien, especialment en presència del vell insignificant Sarge.

Sabia quines portes estaven obertes, quines parets eren primes, i quins eren els canals de ventilació que transportaven el so. Podia desaparèixer en un instant, i reaparèixer després en l’ombra on la gent terriblement important no el podia veure.

Normalment es guardava tota la informació. Però, de tant en tant, s’assabentava d’alguna cosa molt sucosa que encaixava amb una altra informació i, amb bon criteri, decidia explicar-ho. Però anava molt amb compte. Li faltaven tres anys per retirar-se, i no volia córrer cap risc.

Ningú no va sospitar mai que Sarge filtrés històries a la premsa. Normalment hi havia prou bocamolls dins de la Casa Blanca per culpar-se l’un a l’altre. De fet, era ben divertit. Sarge parlava amb Grantham del Post, després esperava tot excitat que sortís la història, i després escoltava els laments en el soterrani quan anaven caient caps.

Era una font impecable, i només parlava amb Grantham. El seu fill Cleve, el policia, preparava les trobades, sempre a hores estranyes, a la nit i en llocs poc coneguts. Sarge portava les ulleres de sol. Grantham també, amb un barret o una gorra d’alguna mena. Cleve acostumava a seure amb ells i mirava la gent.

Grantham va arribar a Glenda’s uns minuts després de les sis, i es va dirigir cap al compartiment del darrere. Hi havia tres clients més. Glenda fregia ous en una paella a la vora de la caixa. Cleve se la mirava assegut en una cadira.

Es van donar la mà. Li havien servit una tassa de cafè, a Grantham.

—Sento arribar tard —va dir.

—No hi fa res, amic meu. Encantat de veure’t.

Sarge tenia una veu aspra que era difícil de dissimular amb murmuris. No els escoltava ningú.

Grantham va fer un glop de cafè.

—Una setmana llarga a la Casa Blanca.

—Sí noi. Molta excitació. Molta felicitat.

—No em diguis.

Grantham no podia prendre notes en aquests encontres. Seria massa obvi, havia dit Sarge quan va fixar les normes bàsiques.

—Sí. El president i els seus nois van rebre encantats la notícia del magistrat Rosenberg. Els va fer molt feliços.

—I què me’n dius, del magistrat Jensen?

—Bé, com vas veure, el president va assistir al funeral, però no va parlar. Havia pensat fer un elogi, però es va fer enrere per no haver de dir coses boniques d’un homosexual.

—Qui va escriure l’elogi?

—Els redactors. Sobretot Mabry. Va estar-hi treballant tot dijous, després ho va deixar córrer.

—També va anar al funeral de Rosenberg.

—Sí. Però no hi volia anar. Va dir que preferia passar-se un dia a Tinfem. Però a la fi es va acollonir i hi va anar. Està força content que Rosenberg hagi estat assassinat. El dimecres hi havia gairebé un ambient de festa. El destí els ha allargat una mà meravellosa. Ara pensa reestructurar el Tribunal, i això el té molt excitat.

Grantham escoltava amb atenció. Sarge continuava.

—Hi ha una petita llista de nominats. La llista original tenia uns vint noms, després la van reduir a vuit.

—Qui la va reduir?

—Qui creus que pot ser? El president i Fletcher Coal. Estan morts de por que hi hagi filtracions en aquest moment. Evidentment a la llista només hi ha jutges conservadors, la majoria dels quals són desconeguts.

—Algun nom?

—Només dos. Un paio que es diu Pryce, d’Idaho, i un tal MacLawrence de Vermont. Això és tot el que sé dels noms. Em penso que són tots dos jutges federals. Res més.

—I la investigació?

—No n’he sentit gairebé res, però, com sempre, tinc les orelles ben obertes. No sembla pas que hi hagi novetats especials.

—Alguna cosa més?

—No. Quan ho publicaràs?

—Al matí.

—Serà divertit.

—Gràcies, Sarge.

El sol era alt i el cafè sorollós. Cleve s’hi va apropar i va seure al costat del seu pare.

—Heu acabat?

—Sí —féu Sarge.

Cleve donà una ullada al voltant.

—Em sembla que hem de marxar. Grantham primer i després jo. El pare es pot quedar aquí tota l’estona que vulgui.

—Molt agraït —digué Sarge.

—Gràcies, nois —va dir Grantham tot dirigint-se cap a la porta.





DOTZE


Verheek va arribar tard com sempre. En els vint-i-tres anys d’història de la seva amistat, no havia arribat mai a l’hora, i no és que fos cosa de minuts. No tenia cap noció del temps, i no el preocupava gens. Duia rellotge, però no se’l mirava mai. Per a Verheek, tard volia dir almenys una hora, de vegades dues, especialment si la persona que l’esperava era un amic que ja sabia que faria tard i que el perdonaria.

Callahan es va estar una hora esperant-lo al bar, sense cap neguit. Després de vuit hores de debat acadèmic, menyspreava la Constitució i tots els qui l’ensenyaven. Necessitava una mica de Chivas a les venes i, després de dos dobles amb gel, es va sentir millor. Es mirava al mirall de darrere les fileres d’alcohol i, a distància, vigilava i esperava Gavin Verheek. No és estrany que el seu amic no hagués arribat enlloc en una empresa privada, on la vida depenia del rellotge.

Quan va tenir servit el tercer doble, una hora i onze minuts després de les set de la tarda, Verheek va entrar al bar i demanà una Moosehead.

—Ho sento, faig tard —digué mentre encaixaven—. Sabia que valoraries el temps suplementari tot sol amb el Chivas.

—Sembles cansat —va dir Callahan tot mirant-se’l. Vell i cansat. Verheek s’estava fent gran clarament i, anava guanyant pes. Tenia el front més gran que en la darrera visita i la pell pàl·lida subratllava els profunds cercles sota els seus ulls—. Quant peses?

—No t’interessa —va dir tot fent un glop de cervesa—. On és la nostra taula? —Està reservada per a dos quarts de nou. M’he imaginat que arribaries almenys noranta minuts tard.

—Llavors he arribat d’hora.

—Podries dir-ho així. Véns de la feina?

—Ara hi visc, a la feina. El director vol que treballem un mínim de cent hores a la setmana fins que surti alguna cosa. He dit a la meva dona que seré a casa per Nadal.

—Com està?

—Bé. És una dona molt pacient. Ens entenem molt millor quan jo visc a l’oficina.

Era la tercera dona en disset anys.

—M’agradaria conèixer-la.

—No, no t’agradaria. Vaig casar-me amb les dues primeres pel sexe, i els agradava tant que el compartien amb d’altres. Amb aquesta m’hi vaig casar pels diners, i no és gran cosa a la vista. No t’impressionarà pas. —Va buidar l’ampolla—. Dubto que pugui aguantar-la fins que es mori.

—Quants anys té?

—No m’ho preguntis. L’estimo de veritat. T’ho asseguro. Però després de dos anys m’adono que no tenim res més en comú que una aguda consciència del mercat d’accions. —Va mirar el cambrer—. Una altra cervesa, sisplau.

Callahan petà la llengua i féu un glop.

—Quant té?

—No tant com m’havia pensat. No ho sé segur, de fet! Una cosa així com cinc milions, em penso. Va desfer-se del primer i del segon marit, i em penso que la va atreure el repte de casar-se amb algú tan vulgar com jo. Això i el sexe, que, segons diu ella, és fantàstic. Però, això ho diuen totes, ja ho saps.

—Sempre has escollit perdedores, Gavin, fins i tot a la facultat. T’atreuen les dones neuròtiques i deprimides.

—I a elles les atrec jo. —Va girar l’ampolla i la va buidar—. Per què sopem sempre aquí?

—No ho sé. Sóc bastant tradicional. Em porta vells records de la facultat.

—Thomas, nosaltres odiàvem la facultat. Tothom odia la facultat de Dret. Tothom odia els advocats.

—Estàs de bon humor.

—Perdona. He dormit sis hores d’ençà que van trobar els cossos. El director m’escridassa un mínim de cinc cops al dia. Jo escridasso tots els qui tinc a sota. És un merder bestial, tot això.

—Beu, amic. Tenim la taula preparada. Beguem, mengem i parlem, i mirem de gaudir d’aquestes hores junts.

—T’estimo més que a la meva dona, Thomas. Ho sabies?

—No és pas dir gaire, això.

—Tens raó.

Van seguir el maître cap a una petita taula d’un racó, la mateixa taula de sempre. Callahan va demanar una altra ronda, i va comunicar al cambrer que no tenien pressa per sopar.

—Has vist la maleïda notícia del Post? —preguntà Verheek.

—L’he vista. Qui l’ha filtrada?

—Qui sap. El director va rebre la llista dissabte al matí de mans del president en persona, amb un prec molt explícit de mantenir-ho en secret. No ha ensenyat la llista a ningú en tot el cap de setmana, i aquest matí surt la història amb els noms de Pryce i MacLawrence. Voyles ha perdut els estreps quan l’ha vista, i uns minuts després li ha trucat el president. Ha marxat corrents a la Casa Blanca i han tingut una bona baralla. Voyles ha intentat atacar Fletcher Coal, i K.O. Lewis els ha hagut de separar. Horrible.

Callahan assaboria les paraules.

—Està molt bé.

—Sí. Et dic ara tot això perquè després, amb unes quantes copes més, voldràs que et digui qui més hi ha a la llista i no ho faré. Estic mirant de ser un bon amic, Thomas.

—Continua.

—En tot cas, és impossible que la filtració vingui de nosaltres. Impossible. Ha d’haver sortit de la Casa Blanca. La casa és plena de gent que odia Coal, i té més filtracions que una canonada rovellada.

—Probablement ha estat el mateix Coal.

—Potser sí. És malparit de mena; hi ha una teoria que diu que ha filtrat els noms de Pryce i MacLawrence per espantar tothom i que després nominaran dos jutges que semblaran més moderats. Pot ser que faci una cosa així.

—No he sentit a dir mai res de Pryce o de MacLawrence.

—Benvingut al club. Són tots dos molt joves, amb poc més de quaranta anys i molt poca experiència judicial. No els hem investigat, però sembla que són conservadors radicals.

—I la resta de la llista?

—Vas molt de pressa, no? A la segona cervesa ja treus la pregunta.

Van arribar les begudes.

—Jo vull els xampinyons aquells fregits amb carn de cranc —digué Verheek al cambrer—. Per picar. Estic mort de gana.

Callahan va agafar el seu got.

—Porti-me’n un a mi, també.

—No m’ho tornis a demanar, Thomas. Pot ser que d’aquí a tres hores m’hagis de treure d’aquí a coll-i-be, però no t’ho diré. Ja ho saps. Diré només que Pryce i MacLawrence són un reflex de la llista sencera.

—Tots desconeguts?

—Bàsicament, sí.

Callahan bevia el whisky amb calma i movia el cap. Verheek es va treure la jaqueta i s’afluixà la corbata.

—Parlem de dones.

—No.

—Com és ella?

—Vint-i-quatre anys, però és molt madura.

—Podries ser el seu pare.

—Potser ho sóc, qui sap.

—D’on és?

—De Denver. Ja t’ho vaig dir.

—M’encanten les noies de l’Oest. Són tan independents i tenen tan poques pretensions… acostumen a portar texans i a tenir les cames llargues. Potser m’hauria de casar amb una d’elles. Té diners?

—No. El seu pare va morir en un accident d’avió fa quatre anys i la seva mare té una bona pensió.

—Aleshores té diners.

—Viu còmodament.

—No m’estranya. En tens una foto?

—No. No és la meva néta ni un gos de companyia.

—Per què no me n’has portat una foto?

—Ja li diré que te n’enviï una. Per què ho trobes tan graciós?

—És divertit. El gran Thomas Callahan, el castigador de dones, s’ha enamorat.

—No.

—Deu ser un rècord. Què fa, nou, deu mesos? Pràcticament portes un any de relació estable, oi?

—Vuit mesos i tres setmanes, però no ho diguis a ningú, Gavin. No és gens fàcil.

—El teu secret està segur. Però dóna-me’n tots els detalls. Quant fa d’alçada?

—Metre setanta, cinquanta-vuit quilos, cames llargues, texans estrets, independent, sense pretensions, la típica noia de l’oest, com tu dius.

—N’he de trobar una per a mi. Et penses casar?

—És clar que no! Acabat la copa.

—Ets, com si diguéssim, monògam?

—Tu ho ets?

—No, i ara. No ho he estat mai. Però avui no estem parlant de mi, Thomas, estem parlant de Peter Pan, del fred Thomas Callahan, de l’home amb la versió mensual de les dones més extraordinàries del món. Digues, Thomas, i no enganyis el teu millor amic, mira’m als ulls i digues si has sucumbit a l’estat de monogàmia.

Verheek estava inclinat sobre la taula, mirant i somrient com un babau.

—No parlis tem alt —li digué Callahan mirant al seu voltant.

—Contesta’m.

—Dóna’m els altres noms de la llista, i t’ho dic.

Verheek es féu enrere.

—Bon intent. Em penso que la resposta és que sí. Em penso que estàs enamorat d’aquesta noia però que ets massa covard per admetre-ho. Em penso que t’ha enxampat, col·lega.

—Molt bé, sí. Et sents millor?

—Sí, molt millor. Quan me la presentaràs?

—Quan em presentaràs tu la teva dona?

—T’equivoques, Thomas. Hi ha una diferència bàsica. Tu no vols conèixer la meva dona, però jo vull conèixer Darby. Ja ho veus. T’asseguro que són molt diferents.

Callahan somrigué i va fer un glop. Verheek es relaxà i va creuar les cames al passadís. S’acostà l’ampolla verda als llavis.

—Estàs molt tens, amic —va dir Callahan.

—Ho sento. Estic bevent massa de pressa.

Els van servir els xampinyons en cassoletes bullents. Verheek es va ficar dos xampinyons a la boca i va mastegar amb fúria. Callahan el mirava. El Chivas li havia neutralitzat l’atac de gana, i preferia esperar uns minuts. En tot cas, preferia l’alcohol al menjar.

Hi havia quatre àrabs a la taula del seu costat, xerrant i garlant en el seu idioma sorollosament. Tots quatre van demanar Jack Daniels.

—Qui els va matar, Gavin?

Va mastegar un minut, després s’ho empassà amb força.

—Si ho sabés, no t’ho diria. Però et juro que no ho sé. És molt confús. Els assassins van desaparèixer sense deixar rastre. Va ser planejat amb detall i executat a la perfecció. Ni una sola pista.

—Per què aquesta combinació?

Es ficà una altra cullerada a la boca.

—Molt senzill. Tan senzill que és fàcil passar-ho per alt. Eren uns blancs naturals. Rosenberg no tenia sistema de seguretat a casa seva. Qualsevol lladregot mínimament hàbil podia entrar i sortir a pler. I el pobre Jensen es distreia a mitjanit en aquella mena d’indrets. Estaven exposats. En el moment exacte que van morir ells, els altres set magistrats del Suprem tenien agents de l’FBI a casa seva. Per això els van seleccionar. Eren estúpids.

—I qui els va seleccionar?

—Algú amb molts diners. Els assassins eren professionals, i probablement vern sortir del país unes hores després. Suposem que eren tres, potser més. L’operació a casa de Rosenberg la podia haver fet un de sol. Suposem que amb Jensen eren almenys dos. Un o més vigilant, mentre el paio de la corda feia la feina. Tot i ser un antre d’obscenitats, estava obert al públic, i era força perillós. Però ho van fer bé, molt bé.

—He llegit la teoria de l’assassí solitari.

—Oblida-ho. Es impossible que un sol home els matés tots dos. Impossible.

—Quant poden cobrar uns assassins així?

—Milions. I calen molts diners per planejar-ho tot.

—I no en teniu cap idea?

—Mira, Thomas, jo no estic ficat en la investigació, per tant ho hauràs de preguntar a un altre. Estic segur que saben molt més que no pas jo. Jo sóc un simple advocat del govern.

—Sí, que resulta que es tuteja amb el president del Tribunal.

—Em truca de tant en tant. Oh, quin avorriment. Tornem a les dones. No suporto les converses d’advocats.

—Has parlat amb ell fa poc?

—Burxant, Thomas, sempre burxant. Sí, hem parlat un moment aquest matí. Té els vint-i-set secretaris escorcollant els documents federals de dalt a baix en cerca de pistes. No servirà de res, ja li ho he dit. Cada cas que arriba al Tribunal Suprem té com a mínim dues parts, i és evident que cadascuna de les parts implicades es veuria beneficiada per la substitució de dos o tres magistrats per uns altres dos o tres de més sensibles a la seva causa. Hi ha milers d’apel·lacions que poden acabar aquí, i no pots agafar-ne una i dir: «És aquesta! Aquesta és la que va fer que els matessin!». És una bestiesa.

—Què ha dit ell?

—Evidentment ha estat d’acord amb la meva brillant anàlisi. Em penso que m’ha trucat després de llegir l’article del Post per veure si em podia treure alguna cosa. T’imagines quina barra?

El cambrer vagarejava al seu voltant i els mirava amb neguit.

Verheek va donar una ullada al menú, el va tancar, i l’hi va passar.

—Peix espasa a la brasa amb formatge blau, sense vegetals.

—Jo menjaré xampinyons —digué Callahan. El cambrer va desaparèixer.

Callahan es ficà la mà a la butxaca de l’abric i en va treure un sobre gruixut. El deixà damunt la taula al costat de la Moosehead buida.

—Mira’t això quan en tinguis ocasió.

—Què és?

—Una mena d’informe.

—Odio els informes, Thomas. De fet, odio les lleis, i els advocats, i exceptuant-te a tu, odio els professors de Dret.

—L’ha escrit Darby.

—El llegiré aquesta nit. De què va?

—Em sembla que ja t’ho he dit. És una noia molt brillant i intel·ligent, i una estudiant molt agressiva. Escriu millor que la majoria. La seva passió, a part de jo, és clar, és el Dret constitucional.

—Pobra noia!

—La setmana passada va desaparèixer quatre dies, em va ignorar a mi i la resta del món, i va sortir amb la seva pròpia teoria, que ara ha descartat. Però llegeix-ho de totes maneres. És fascinant.

—Qui és el sospitós?

Els àrabs feien rots morts de riure i es donaven cops a l’espatlla fent vessar whisky. Els van mirar fins que van abaixar la veu.

—No el trobes horrible, un grup de borratxos? —va dir Verheek.

—Espantós.

Verheek va ficar el sobre a l’abric que tenia al respatller de la cadira.

—Quina és la seva teoria?

—És una mica estranya. Però llegeix-la. Vull dir, no et pot fer cap mal, oi? Necessiteu ajuda.

—Ho llegiré només perquè ho ha escrit ella. Com és, al llit?

—Com és la teva dona al llit?

—Esplèndida. A la dutxa, a la cuina, a la botiga. És esplèndida en tot el que fa. —No pot durar.

—Demanarà el divorci abans d’acabar l’any. Potser aconseguiré la casa i una mica de liquiditat.

—No vau fer un acord pre-nupcial?

—Sí, però recorda que sóc advocat. L’acord té més punts febles que una llei de reforma d’impostos. Ho va preparar un company meu. No t’encanta, el Dret? —Parlem d’una altra cosa.

—Dones?

—Tinc una idea. Vols conèixer-la, oi?

—Estem parlant de Darby?

—Sí. De Darby.

—M’encantaria conèixer-la.

—Pensem anar a Saint Thomas els dies d’Acció de Gràcies. Per què no ens hi trobem?

—Haig de portar la meva dona?

—No. No hi està convidada.

—Anirà a la platja amb un bikini miniatura i ens farà algun número? —Probablement.

—Uf! No m’ho puc creure.

—Pots agafar un apartament a prop del nostre i podem jugar a pilota. —Fantàstic, fantàstic. Simplement fantàstic.





TRETZE


El telèfon va sonar quatre vegades, es va engegar el contestador, el missatge enregistrat ressonà per tot l’apartament, després el senyal, després cap missatge. Va sonar unes quatre vegades més, la mateixa història, cap missatge. Un minut després tornà a sonar, i Gray Grantham el va agafar des del llit. Va seure en un coixí, mirant d’enfocar els ulls.

—Qui és? —va preguntar empipat. No entrava gens de llum per la finestra.

La veu de l’altra banda era baixa i tímida.

—És vostè Gray Grantham del Washington Post?

—Sí, qui és?

—No puc dir-li el meu nom —respongué a poc a poc.

La boira s’enlairava i ell es va fixar en el rellotge. Eren les cinc i quaranta minuts.

—Molt bé, oblidi el nom. Què vol?

—Vaig veure l’article d’ahir sobre la Casa Blanca i els nominats.

—Molt bé. —Vostè i un milió de persones més—. Per què em truca a hores tan intempestives?

—Ho sento. Anava camí de la feina i m’he aturat en una cabina. No puc trucar des de casa o des del despatx.

La veu era clara, articulada, i semblava intel·ligent.

—Quina mena d’oficina?

—Sóc advocat.

Fantàstic. A Washington hi havia mig milió d’advocats.

—Privat o del govern?

Una lleugera vacil·lació.

—Bé, prefereixo no dir-ho.

—Molt bé. Miri, jo preferiria estar dormint. Per què em truca exactament?

—Potser sé alguna cosa de Rosenberg i de Jensen.

Grantham va seure a la vora del llit.

—Per exemple…

Una pausa molt més llarga.

—Està enregistrant la conversa?

—No. Ho hauria de fer?

—No ho sé. Realment estic mort de por i molt desconcertat, senyor Grantham. Prefereixo que no ho enregistri. Potser la propera trucada, d’acord?

—Com vulgui. L’escolto.

—Es pot localitzar aquesta trucada?

—Potser sí, suposo. Però es troba en una cabina, oi? De què serviria?

—No ho sé. És que tinc por.

—Molt bé. Li juro que no estic enregistrant res i li juro que no localitzaré la trucada. Ara digui’m, què passa?

—Bé, em penso que potser sé qui els va matar.

Grantham s’estava dret.

—És un coneixement prou valuós.

—Em podrien matar. Vostè creu que em segueixen?

—Qui? Qui l’ha de seguir?

—No ho sé.

La veu es va allunyar, com si estigués mirant per sobre l’espatlla. Grantham caminava al costat del llit.

—Relaxi’s. Per què no em diu el seu nom? Li juro que és confidencial.

—Garcia.

—No és el nom real, oi?

—És clar que no, però és el millor que se m’acudeix.

—Molt bé, Garcia. Parli.

—No n’estic del tot segur. Però em penso que al despatx vaig ensopegar amb una cosa que no havia d’haver vist.

—En té una còpia?

—Potser.

—Miri, Garcia. Vostè ha trucat, oi? Vol parlar o no?

—No n’estic segur. Què farà si li dic alguna cosa?

—Comprovar-la detalladament. Si hem d’acusar algú de l’assassinat de dos magistrats del Tribunal Suprem, cregui’m, la història serà tractada amb delicadesa.

Hi va haver un llarg silenci. Grantham esperava parat al costat del balancí.

—Garcia, és aquí?

—Sí. Podem parlar més tard?

—És clar. També podem parlar ara.

—Haig de pensar-hi. Fa una setmana que no menjo ni dormo, i no penso racionalment. El podria trucar més tard.

—Molt bé, molt bé. Perfecte. Em pot trucar al diari al…

—No. No li trucaré al diari. Perdoni que l’hagi despertat.

Va penjar. Grantham va mirar la filera de números del seu telèfon i va prémer set dígits, va esperar, després sis més, després quatre més. Va escriure un número en un bloc del costat de l’aparell, i va penjar. La cabina era al carrer Cinquè a la zona del Pentàgon.

Gavin Verheek va dormir quatre hores i es va despertar borratxo. Quan va arribar a l’edifici Hoover una hora més tard, l’alcohol s’estava esbravant i li començaven a entrar tots els mals. Es va maleir a ell i va maleir Callahan, que segur que dormiria fins al migdia i es despertaria fresc com la rosada disposat a agafar el vol a Nova Orleans. Havien sortit del restaurant a l’hora de tancar, a mitjanit, després van anar a uns quants bars i van fer broma sobre la possibilitat d’anar a veure una o dues pel·lícules pornogràfiques, però com que el seu cinema favorit havia estat bombardejat no hi podien anar. I és clar, van estar bevent fins a les tres o les quatre.

Verheek tenia una reunió amb el director Voyles a les onze, i era imprescindible presentar-s’hi sobri i amb plenitud de facultats. Seria impossible. Va dir a la seva secretària que tanqués la porta i li va explicar que havia agafat un virus, la grip, potser, i que volia que el deixessin en pau si no passava alguna cosa terriblement important. Ella li va mirar els ulls i va semblar que ensumava alguna cosa. La fortor de la cervesa no sempre desapareix dormint.

—Quina vida! El seu millor amic guanyava gairebé tants diners com ell, però treballava trenta hores les setmanes més dures, i podia triar entre dòcils jovenetes vint anys més joves que ell. Després va recordar el fantàstic projecte d’una setmana a Saint Thomas i la idea de Darby passejant per la platja. Hi aniria, encara que això fos la causa del divorci.

Li va pujar una onada de nàusea pel pit i l’esòfag, i ràpidament s’estirà a terra. Moqueta barata del govern. Va respirar profundament, i li començà el martelleig al cap. El sostre de guix no girava, i allò ja era encoratjador. Al cap de tres minuts, es féu evident que no vomitaria, almenys de moment.

Tenia la cartera a l’abast, i la va fer lliscar amb cura cap a ell. Va trobar el sobre a dins amb el diari del matí. El va obrir, va desplegar l’informe i el va aguantar amb les dues mans a uns quinze centímetres de la cara.

Eren tretze pàgines de paper d’ordinador, a doble espai i amb marges amples. Podia suportar-ho. Als marges hi havia notes a mà i moltes seccions subratllades. A la part de dalt, escrit a mà amb retolador, hi deia: primer esborrany. El seu nom, adreça i número de telèfon eren escrits a màquina a la coberta.

Se’l miraria uns minuts estès a terra i potser així li vindrien ganes de seure a la taula i comportar-se com un important advocat del govern. Va pensar en Voyles, i se li va intensificar el martelleig.

La noia escrivia bé, la manera acadèmica habitual amb llargues frases plenes de grans paraules. Però s’expressava amb claredat. Evitava les ambigüitats i el patuès legal que la majoria d’estudiants cercaven amb desesperació. No aconseguiria ser mai un advocat al servei del govern dels Estats Units.

Gavin no havia sentit parlar mai del sospitós que ella presentava, i estava segur que no era a la llista de ningú. Tècnicament, no era un informe, sinó més aviat la història d’un plet de Louisiana. Explicava els fets de manera concisa, i els feia interessants. Fascinants, de fet. S’ho va llegir paraula per paraula.

Els fets ocupaven quatre pàgines. Les tres següents explicaven breus històries de les parts. Aquí perdia una mica de força, però va continuar llegint. Hi estava enganxat. A la pàgina vuit, l’informe o el que fos resumia el judici. A la pàgina nou parlava del recurs d’apel·lació i a les tres últimes pàgines apuntava una pista poc plausible per a la destitució de Rosenberg i Jensen del Tribunal. Callahan li havia dit que ella mateixa ja havia descartat la teoria, i semblava que perdia força al final.

Però era molt llegible. Per un moment va aconseguir d’oblidar el seu lamentable estat llegint les tretze pàgines de l’informe d’una estudiant de Dret, estirat a terra sobre una moqueta bruta amb mil coses per fer.

Trucaren suaument a la porta. S’assegué a terra lentament, es va aixecar amb cautela i va anar cap a la porta.

—Sí.

Era la secretària.

—Em sap molt greu molestar-lo. Però el director vol que el vagi a veure d’aquí a deu minuts.

Verheek va obrir la porta.

—Què?

—Sí, senyor. Deu minuts.

Es va fregar els ulls i va respirar neguitós.

—Què vol?

—Em despatxarien si fes aquestes preguntes, senyor.

—Té algun líquid dental?

—Bé, sí, em sembla que sí. El vol?

—No l’hi hauria pas demanat, si no. Porti-me’l. Té un xiclet?

—Sí senyor. També en vol?

—Porti’m el líquid i el xiclet, i una aspirina, si en té.

Va anar cap a la taula i va seure, aguantant-se el cap amb les mans i fregant-se les temples. Va sentir que ella tancava calaixos, i després la va tenir al davant amb els remeis.

—Gràcies. Perdoni que l’hagi escridassada. —Va assenyalar l’informe en una cadira al costat de la porta—. Enviï aquest informe a Eric East, al quart pis. Escrigui una nota de part meva dient-li que se’l miri quan tingui un moment.

La secretària va sortir amb l’informe.

Fletcher Coal va obrir la porta del despatx oval i va parlar amb gravetat a K.O. Lewis i a Eric East. El president era a Puerto Rico visitant els afectats per l’huracà, i el director Voyles havia declinat trobar-se només amb Coal. Eli havia enviat els seus subalterns.

Coal els va fer un gest perquè s’asseguessin al sofà, i ell va seure a l’altra banda de la tauleta. Duia la jaqueta cordada i la corbata amb un nus perfecte. Mai no es relaxava. East havia sentit parlar dels seus hàbits. Treballava vint hores al dia, set dies a la setmana, no bevia altra cosa que aigua i menjava gairebé sempre d’una màquina automàtica que hi havia al soterrani. Era capaç de llegir com un ordinador, i es passava unes quantes hores al dia revisant memòries, informes, correspondència, i muntanyes de legislacions pendents. Tenia una memòria prodigiosa. Feia una setmana que cada dia portaven al seu despatx els informes de la investigació i Coal devorava tot el material i el memoritzava per a la següent reunió. Si hi trobava alguna inconsistència, els acovardia. L’odiaven, però era impossible no respectar-lo. Era més llest que ells, i treballava més. I ell ho sabia.

Se sentia confiat en la buidor del despatx oval. El seu amo era fora actuant per a les càmeres, però l’autèntic poder s’havia quedat al despatx per dirigir el país.

K.O. Lewis va deixar a la taula una pila de deu centímetres de papers amb les últimes investigacions.

—Hi ha res de nou? —preguntà Coal.

—Potser. Les autoritats franceses estaven revisant una pel·lícula enregistrada per les càmeres de seguretat de l’aeroport de París, i els ha semblat reconèixer una cara. Ho han comprovat amb les dues càmeres de l’esplanada, des de diferents angles, i després han informat la Interpol. Té algun retoc a la cara, però la Interpol pensa que és Khamel, el terrorista. Segur que n’ha sentit…

—Sí.

—Han estudiat la pel·lícula detalladament, i estan gairebé segurs que va sortir d’un avió procedent de Dulles dimecres passat, unes deu hores després de ser trobat el cos de Jensen.

—Amb el Concorde?

—No, amb United. Segons l’hora i la situació de les càmeres, tenen maneres de determinar les portes i els vols.

—I la Interpol s’ha posat en contacte amb la CIA?

—Sí. Han parlat amb Gminski aquest migdia.

—Quin grau de seguretat en tenen? —va preguntar Coal sense manifestar cap impressió.

—El vuitanta per cent. Khamel és un mestre de la disfressa, i és una mica estrany que viatgi d’aquesta manera. Per tant, pot haver-hi algun dubte. Tenim fotografies i un sumari perquè el president ho revisi. Francament, jo he estudiat les fotografies i no en podria dir res. Però la Interpol el coneix.

—Feia anys que no es deixava fotografiar, oi?

—No que se sàpiga. I segons els rumors acostuma a operar-se per canviar de cara cada dos o tres anys.

Coal va rumiar un segon.

—Molt bé. Si és Khamel, i si estava implicat en els crims, què? Què vol dir?

—Vol dir que no el trobarem mai. Hi ha almenys nou països, inclòs Israel, que el persegueixen activament ara mateix. Vol dir que algú li ha pagat una pila de diners perquè fes la feina amb el seu talent. Hem dit des del primer moment que l’assassí o els assassins eren professionals que devien ser fora del país abans que els cossos es refredessin.

—O sigui que vol dir poc.

—Es pot mirar així.

—Molt bé. Què més tenen?

Lewis va donar una ullada a Eric East.

—Bé, tenim el resum diari habitual.

—Últimament han estat d’allò més pobres.

—Sí, és veritat. Tenim tres-cents vuitanta agents treballant dotze hores al dia. Ahir van entrevistar cent seixanta persones en trenta estats. Hem…

Coal va alçar la mà.

—Estalviï-s’ho. Ja llegiré el sumari. Em sembla exacte dir que no hi ha res de nou.

—Potser una petita nova escletxa —va dir Lewis tot mirant Eric East, que tenia una còpia de l’informe a la mà.

—Què es? —va preguntar Coal.

East es va moure incòmode. L’informe havia anat pujant per tots els càrrecs fins que va arribar a Voyles, el va llegir i li va agradar. Trobava que apuntava molt amunt i que es mereixia poca d’atenció seriosa, però l’informe esmentava el president, i Voyles xalava amb la idea de fer seu Coal i el seu amo. Havia donat instruccions a Lewis i East de lliurar l’informe a Coal i tractar-lo com si fos una teoria important que el Bureau estava considerant seriosament. Per primera vegada en una setmana, Voyles havia somrigut mentre parlava dels imbècils del despatx oval llegint aquell informe i corrent a posar-se sota cobert. Exagerin una mica, els havia dit Voyles. Diguin-li que pensem dedicar-hi vint agents.

—És una teoria que ha emergit en les últimes vint-i-quatre hores, i el director Voyles està força preocupat. Diu que podria afectar el president.

—I doncs? —va dir Coal amb una cara com de pedra, sense parpellejar.

—És tot a l’informe —va dir East tot deixant-lo sobre la taula.

Coal hi va donar una ullada, després va escrutar East.

—Molt bé. El llegiré després. Alguna cosa més?

—Sí, ja marxem —va dir Lewis tot aixecant-se i cordant-se la jaqueta. Coal els va seguir fins a la porta.

No hi va haver fanfara quan el primer avió de la Força Aèria va aterrar a Andrews, uns minuts després de les deu. La reina era fora recollint diners, i ni la família ni els amics van rebre el president quan sortí de l’avió i entrà a la limusina. L’esperava Coal. El president es va escarxofar al seient.

—No l’esperava —li va dir.

—Ho sento. Hem de parlar.

La limusina rodava cap a la Casa Blanca.

—És tard i estic cansat.

—Com va ser l’huracà?

—Impressionant. Va destrossar milions de cabanes i bordes de cartró, i ara els donarem un parell de milers de milions i construirem cases noves i plantes elèctriques. Necessiten un bon huracà cada cinc anys.

—Tinc preparada la declaració del desastre.

—Molt bé. Què és això tem important?

Coal li va donar una còpia del que es coneixia com l’informe pelicà.

—No vull llegir —li digué el president—. Expliqui-m’ho.

—Voyles i els seus galifardeus han ensopegat amb un sospitós que no havia estat esmentat fins ara. Un sospitós d’allò més obscur i improbable. Una aplicada estudianta de la facultat de Dret de Tulane va escriure aquest maleït paper, i no sé com va arribar a les mans de Voyles, el va llegir i va decidir que tenia el seu què. Hem de recordar que estem desesperats per trobar sospitosos. La teoria és tan inversemblant que resulta difícil de creure, i a primera vista no em preocupa. Però Voyles sí que em preocupa. Està decidit a actuar amb entusiasme, i la premsa controla tots els seus moviments. Podria haver-hi filtracions.

—No podem controlar la seva investigació.

—Podem manipular-la. Gminski està esperant a la Casa Blanca, i…

—Gminski!

—’Tranquil, president. Jo personalment li he donat una còpia d’això fa tres hores, i li he fet jurar que ho mantindria en secret. Pot ser que sigui incompetent, però sap guardar un secret. Confio molt més en ell que no pas en Voyles.

—Jo no confio en cap dels dos.

A Coal li va agradar sentir-ho. Volia que el president no es refiés de ningú més que d’ell.

—Em penso que hauria de demanar a la CIA que ho investigués immediatament. M’agradaria saber-ho tot abans que Voyles comenci a furgar. Segur que cap dels dos no trobarà res, però si sabem més coses que Voyles, el podrà convèncer de deixar-ho córrer. Té sentit, president.

El president no ho veia gens clar.

—És un assumpte intern. La CIA no té cap dret a tafanejar. Probablement és il·legal.

—Tècnicament, ho és. Però Gminski ho farà com a favor, i ho pot fer de pressa, en secret, i amb més recursos que l’FBI.

—És il·legal.

—Ho han fet abans, president, moltes vegades.

El president va mirar el trànsit. Tenia els ulls botits i vermells, però no de cansament. Havia dormit tres hores a l’avió. Però s’havia passat el dia fent una cara trista i de preocupació davant les càmeres, i ara li era difícil canviar d’expressió.

Va agafar l’informe i el deixà al seient buit del seu costat.

—És algú que coneixem?

—Sí.





CATORZE


Com que és una ciutat nocturna, Nova Orleans es desperta a poc a poc.

És tranquil·la fins ben entrada l’alba, després comença a treure’s les teranyines i s’introdueix en el matí. Només hi ha corredisses de primera hora als cinturons que van i vénen dels barris de l’entorn i als atrafegats carrers del centre. A totes les ciutats és igual. Però al barri francès, l’ànima de Nova Orleans, encara se sent l’olor del whisky, de l’arròs a la jambalaya i el peix fumat de la nit abans surant a pocs metres de terra en els carrers deserts abans de sortir el sol. Una hora o dues després, el substitueix l’aroma del cafè i les pastes del mercat francès, i cap a aquesta hora les voreres comencen a donar reticents senyals de vida.

Darby s’estava arraulida en una cadira, en el petit balcó, prenent cafè i esperant el sol. Callahan era a uns quants metres, a l’altra banda de la porta oberta, encara embolicat amb els llençols i mort pel que feia al món de fora. Hi havia una lleugera brisa, però al migdia ja tornaria a haver-hi humitat. Darby es va ajustar la bata al voltant del coll i ensumà l’essència de la colònia d’ell. Va pensar en el seu pare, i en les camises de cotó amb botons de dalt a baix que li deixava quan era una adolescent. S’arromangava les mànigues fins al colze i deixava caure la camisa fins als genolls, i anava a passejar amb els seus amics convençuda que no hi havia ningú més modern al món. El seu pare era un bon amic. Quan va acabar l’institut, ja tenia accés total al seu armari, sempre que rentés el que feia servir, ho planxés i ho tornés a desar a l’armari. Encara recordava l’olor de la Grey Flannel que es posava cada dia a la cara.

Si fos viu, tindria quatre anys més que Thomas Callahan. La seva mare s’havia tornat a casar i se n’havia anat a Boise. Darby tenia un germà a Alemanya. Gairebé no parlaven mai. El pare havia estat el vincle d’una família malgeniüda, i la seva mort els havia allunyat.

A l’accident de l’avió van morir vint persones més, i encara no havien acabat les diligències dels funerals quan els advocats van picar a la porta. Fou la seva primera exposició real al món legal, i no la trobà gens agradable. L’advocat de la família era un home de propietats immobiliàries que no sabia res de litigis. Un astut caçador ambulant va ensarronar el germà del seu pare i va convèncer la família de posar una demanda de seguida. Es deia Herschel, i durant dos anys la família patia mentre Herschel dubtava, mentia i embolicava el cas. Van establir un acord una setmana abans del judici per mig milió, després de la part de Herschel, i Darby en va rebre cent mil.

Decidí fer-se advocat. Si un pallasso com Herschel podia ser-ho i fer una pila de diners tot fent estralls en la societat, ella segur que podria fer-ho per una causa més noble. Pensava sovint en Herschel. Quan passés l’examen de llicenciatura, el seu primer plet seria contra ell per procediments il·legals. Volia treballar per a una empresa de medi ambient. Sabia que no li costaria trobar feina.

Els cent mil estaven intactes. El nou marit de la seva mare era executiu d’una empresa de paper, una mica més gran i molt més ric que ella, i poc després de casar-se, ella va dividir la seva part de l’herència entre Darby i el seu germà. Deia que els diners li recordaven el seu marit mort, que era un gest simbòlic. Tot i que encara estimava el seu pare, tenia una vida nova en una ciutat nova amb un marit nou que es retiraria cinc anys després amb molts diners per cremar. A Darby, l’havia confós el simbolisme del gest, però va acceptar els diners amb agraïment.

Els cent mil s’havien doblat. Ho havia posat gairebé tot en mutualitats, però només en aquelles que no invertien en companyies químiques i de petrolis. Conduïa un Accord i vivia modestament. El seu vestuari era el bàsic de facultat, comprat a les rebaixes. A Callahan i a ella els agradaven els millors restaurants de la ciutat, però no menjaven mai dues vegades al mateix lloc. Cadascú pagava sempre la seva part.

A Callahan no el preocupaven gaire els diners, i mai no li preguntava res. Tenia més diners que un alumne normal de la facultat però, a Tulane, hi havia molts nens de casa rica.

Van estar sortint un mes abans de ficar-se al llit. Ella va posar les condicions, i ell va assentir-hi impacient. No aniria amb altres dones. Serien molt discrets. I ell hauria de deixar de beure tant.

Va ser fidel a les dues primeres, però va continuar bevent. El seu pare, el seu avi i els seus germans eren molt bevedors i ningú no trobava estrany que ell begués. Però, per primer cop a la vida, Thomas Callahan estava enamorat, bojament enamorat, i sabia fins a quin punt el whisky podia interposar-se entre aquella dona i ell. Anava amb compte. Llevat de l’última setmana amb el trauma personal de perdre Rosenberg, no bevia mai abans de les cinc de la tarda. Quan estaven junts, parava de beure Chivas quan ja en tenia prou i li semblava que podia afectar la seva actuació.

Era divertit veure com un home de quaranta-cinc anys s’enamorava per primer cop. S’escarrassava a mantenir un cert nivell de tranquil·litat, però en privat tenia petits moments en què se sentia com un noi de quinze anys.

Ella el va besar a la galta i l’acotxà amb l’edredó. Tenia la roba ben plegada en una cadira. Va tancar la porta al seu darrere. Havia sortit el sol i treia el cap pels edificis del carrer Dauphine. La vorera era buida.

Tenia una classe al cap de tres hores, i després el Dret constitucional de Callahan a les onze. Havia de presentar el projecte de recurs d’apel·lació al cap d’una setmana. Els seus apunts estaven criant pols. Tenia feina endarrerida en dues assignatures. Ja era hora de tornar a les obligacions escolars. Havia perdut quatre dies jugant a fer de detectiu, i ara li sabia greu.

L’Accord va sortir per la cantonada i enfilà cap avall.

La miraven, i feia de bon veure. Texans estrets, jersei ample, cames llargues, ulleres de sol per amagar els ulls sense maquillatge. La van veure tancar la porta i dirigir-se ràpidament Royal avall per desaparèixer en una cantonada. Duia els cabells llargs fins a les espatlles i semblaven de color roig fosc.

Era ella.

L’home portava el dinar en una petita bossa de paper marró i va seure en un banc buit d’esquena a New Hampshire. Odiava Dupont Circle, amb els seus dròpols, drogats, pervertits, hippies vells, i punks vestits de cuir negre, amb cabells en punxa vermells i llengües malparlades. A l’altra banda de la font, un home ben vestit parlava amb un altaveu per reunir un grup d’activistes dels drets dels animals i fer una marxa cap a la Casa Blanca. Els punks els insultaven i molestaven, però a la vora hi havia quatre policies muntats disposats a impedir qualsevol aldarull.

Es mirà el rellotge i va pelar un plàtan. Migdia: hauria preferit menjar en algun altre lloc. La reunió seria breu. Va observar els insults i els crits, i va veure aparèixer el seu contacte entre la multitud. Es van mirar els ulls, un gest, i l’home va seure al seu costat al banc. Es deia Booker, de Langley. Es trobaven allà de tant en tant, quan les línies de comunicació esdevenien un laberint o un garbuix i els seus respectius directors volien sentir paraules reals sense que les sentís ningú més.

Booker no duia diners. Va començar a pelar cacauets torrats i a tirar les esclòfies sota el banc.

—Com està el senyor Voyles?

—Malcarat com un dimoni. Com sempre.

Es posà uns quants cacauets a la boca.

—Aquesta nit passada Gminski ha estat a la Casa Blanca fins a mitjanit —va dir Booker.

No hi va haver resposta. Voyles ja ho sabia.

Booker continuà.

—Estan morts de pànic. Aquesta petita història del pelicà els té espantats. Nosaltres també l’hem llegit, saps?, i estem gairebé segurs que vosaltres no li doneu cap importància, però per alguna raó Coal està aterrit i ha fet preocupar el president. A nosaltres ens sembla que voleu divertir-vos una mica amb Coal i el seu amo, i com que l’informe esmenta el president i porta aquella fotografia, suposem que us ho esteu passant d’allò més bé, oi?

Va tallar un tros del plàtan, i no va dir res.

Els amics dels animals s’havien allunyat en formació desigual acompanyats pels xiulets dels amics del cuir.

—En tot cas, no és problema nostre, i no ho hauria de ser llevat que el president vulgui que investiguem en secret l’informe pelicà abans que ho feu vosaltres. Està convençut que no trobarem res, però vol estar-ne segur per poder convèncer Voyles de deixar córrer la investigació.

—No hi ha res.

Booker va veure un borratxo pixant a la font. Els policies s’allunyaven en direcció al sol.

—Estem seguint totes les pistes.

—Però sense sospitosos reals?

—No. —El plàtan va passar a la història—. Per què els preocupa tant que puguem investigar això?

Booker va mossegar un petit cacauet encara amb closca.

—Bé, per a ells és ben senzill. La revelació de Pryce i MacLawrence com a nomi-nats els ha deixat glaçats, i evidentment tot és culpa vostra. No confien gens en Voyles. I si vosaltres comenceu a investigar l’informe pelicà, els fa por que la premsa ho descobreixi i el president en surti escaldat. La reelecció és Pany que ve, etcètera, etcètera.

—Què li va dir Gminski, al president?

—Que no tenia ganes d’interferir en la investigació de l’FBI, que teníem coses millors per fer, i que era absolutament il·legal. Però com que el president ho demanava tant i Coal l’amenaçava tant, ho farem de totes maneres. I aquí em tens parlant amb tu.

—Gràcies de part de Voyles.

—Començarem a investigar avui, però tot plegat és absurd. Prendrem les mesures que calguin, ens apartarem del camí, i d’aquí a una setmana o així direm al president que la teoria és un tret a les fosques.

Va tancar la part de dalt de la bossa marró i es va aixecar.

—Molt bé. Informaré Voyles. Gràcies.

Es va dirigir cap a Connecticut, lluny dels punks, i desaparegué.

El monitor era en una taula atapeïda al centre de la seda de redacció, i Gray Grantham se’l mirava entre els murmuris i el fragor de reunions i comentaris. No li sortien les paraules, i seia mirant la pantalla. Va sonar el telèfon. Va prémer el botó i agafà l’aparell sense deixar de mirar la pantalla.

—Gray Grantham.

—Sóc Garcia.

Es va oblidar del monitor.

—Sí, què diu?

—Tinc dues preguntes. Primera, enregistra aquestes trucades? I la segona, les pot localitzar?

—No i sí. No les enregistrem fins que no aconseguim un permís, i podem localitzar-les però no ho fem. Em semblava que havia dit que no em trucaria al diari.

—Vol que pengi?

—No. Està bé. Prefereixo parlar a les tres de la tarda a l’oficina que a les sis del matí al llit.

—Ho sento. És que tinc por, això és tot. Parlaré amb vostè si hi puc confiar, però si alguna vegada m’enganya, senyor Grantham, deixo de dir res.

—Accepto el pacte. Quan comencem a parlar?

—Ara no puc. Sóc en una cabina del centre i tinc pressa.

—Em va dir que tenia una còpia d’alguna cosa.

—No, li vaig dir que podia tenir una còpia d’alguna cosa. Ja ho veurem.

—Molt bé. Quan pot tornar a trucar, doncs?

—Haig de dir-li l’hora exacta?

—No. Però jo surto i entro molt.

—El trucaré demà a l’hora de dinar.

—L’esperaré.

Garcia va penjar. Grantham va prémer set dígits, després sis, després quatre. Va escriure el número, després va mirar les pàgines grogues fins que va trobar Pay Phones Inc. Segons el llistat, el número corresponia a una cabina de l’avinguda Pennsylvània, a la vora del Departament de Justícia.





QUINZE


La discussió va començar a les postres, una part de l’apat que Callahan preferia a la beguda. Amb tota amabilitat ella li enumerà les copes que havia consumit durant el sopar: dos whiskys dobles mentre esperaven taula, un més abans de demanar, i dues ampolles de vi amb el peix, de les quals ella havia pres dues copes. Bevia massa de pressa i s’estava emborratxant, i quan ella acabà de deixar anar tota aquesta tirallonga, ell estava empipat. Va demanar drambuie de postres, perquè era el seu plat favorit i perquè de cop i volta s’havia convertit en una qüestió de principis. Se’l va engolir, i en va demanar un altre, i ella estava furiosa.

Darby remenava el cafè i l’ignorava. El Mouton’s estava ple de gent, i l’única cosa que pretenia era sortir sense fer una escena i anar-se’n a casa seva, sola.

La discussió anà pujant de to quan vern sortir del restaurant. Ell es va treure les claus del Porsche de la butxaca, i ella li va dir que estava massa begut per conduir, que li donés les claus. Ell les va engrapar amb força i caminà fent ziga-zagues cap a l’aparcament, a tres blocs de distància. Darby li digué que se n’anava caminant. Que t’ho passis bé, replicà ell. El seguia uns passos enrere, mirant perplexa la figura que ensopegava davant seu. Li ho va suplicar. Tenia un nivell d’alcohol a la sang com a mínim de 2,4. Era un professor de Dret, caram! Podia matar algú. Callahan caminava més de pressa, acostant-se perillosament al carrer i allunyant-se’n. Li va cridar alguna cosa per sobre l’espatlla, una cosa així com que conduïa millor ell borratxo que no pas ella sòbria. Ella es va quedar enrere. Ja havia anat amb ell una vegada en aquest estat, i sabia què era capaç de fer un borratxo amb un Porsche.

Callahan travessà el carrer a cegues, amb les mans a les butxaques com si hagués sortit a fer un tomb de matinada. Va calcular malament la distància de la vorera, trepitjà amb els dits en comptes de fer-ho amb tot el peu, i va caure estès a terra, maleint. Es va aixecar de pressa abans que ella pogués arribar-hi. Deixa’m en pau, merda, li va dir. Dóna’m les claus, li demanà ella, o me’n vaig caminant. La va empènyer. Que et vagi bé, féu amb una rialla. Darby no l’havia vist mai tan borratxo. Mai no l’havia maltractada, ni borratxo ni serè.

Al costat de l’aparcament hi havia un enfony greixós amb anuncis de cervesa fluorescents cobrint les finestres. Va mirar dins per la porta oberta pensant a demanar ajut, però es va adonar que era una bestiesa. Estava ple de borratxos.

—Thomas! Sisplau! Deixa’m conduir! —cridà quan ell va arribar al Porsche. Ella era a la vorera, no pensava anar més lluny.

Ell ensopegà i li va fer un gest amb la mà tot murmurant alguna cosa. Va obrir la porta, s’hi ficà, i va desaparèixer entre els altres cotxes. El motor es va engegar i se sentí amb força quan ell va prémer l’accelerador.

Darby estava inclinada al costat de l’edifici, a uns metres de la sortida de l’aparcament. Va mirar el carrer gairebé esperant trobar un policia. Preferia que l’arrestessin que no pas que es matés.

Era massa lluny per anar a casa caminant. Miraria com s’allunyava el Porsche, després agafaria un taxi, i després l’ignoraria una setmana. Almenys una setmana. Que et vagi bé, es va repetir. Ell tornà a accelerar i els pneumàtics vern xerricar.

L’explosió la va fer caure a terra. Va aterrar de quatre grapes, de cara a terra, estabornida un segon, després immediatament conscient de les espurnes que queien al carrer. Va mirar horroritzada l’aparcament. El Porsche va fer un violent salt mortal perfecte i va aterrar cap per avall. Els pneumàtics i les rodes, les portes i els para-fangs van caure. El cotxe era una bola de foc encès amb unes flames que el van devorar en un instant.

Darby s’hi va dirigir, cridant. Queien espurnes de tot arreu i l’escalfor li impedia d’avançar. Es va aturar a deu metres, cridant amb les mans a la boca.

Després una segona explosió va tornar a enlairar el cotxe i la va fer córrer enrere. Va ensopegar i va topar de cap amb el para-xocs d’un altre cotxe. L’última cosa que va recordar durant uns moments va ser l’escalfor del paviment a la cara.

El bar es va buidar, i hi havia borratxos pertot. Es van quedar drets a la vorera mirant. Una parella va mirar d’acostar-s’hi, però la calor els envermellia la cara i els mantenia lluny. De la bola de foc s’enlairava un fum espès i pesant i, dos segons després, es van encendre dos cotxes més. Se sentien crits i veus de pànic.

—De qui és el cotxe?

—Truqueu al 911!

—Hi ha algú a dins!

—Truqueu al 911!

La van arrossegar pels colzes cap a la vorera, enmig de la multitud. Ella repetia el nom de Thomas. Algú va portar un drap humit del bar i l’hi va posar al front.

S’anava acumulant gent i el carrer era un tràfec. Sirenes, va sentir que s’acostaven sirenes. Tenia un nus al clatell, i fred a la cara. Tenia la boca seca.

—Thomas, Thomas —repetia.

—No passa res, no passa res —li deia una cara negra tot agafant-li el cap amb cura i acariciant-li el braç. Hi havia més cares que la miraven. Totes assentien en senyal d’acord.

—Tranquil·la.

Les sirenes sonaven allà mateix. Es va treure el drap de la cara i va aconseguir d’enfocar els ulls. Hi havia llums vermells i blaus al carrer. Les sirenes eren ensordidores. La van recolzar a l’edifici, sota els cartells lluminosos de cervesa, obriren una mica el cercle i la van mirar atentament.

—Es troba bé, senyoreta? —va preguntar el negre.

No podia contestar. No ho va intentar. Tenia el cap com trencat.

—On és Thomas? —preguntà mirant les espurnes de la vorera.

Es van mirar l’un a l’altre. El primer camió de bombers va aturar-se sorollosament a uns sis metres, i la gent va obrir-los pas. En van saltar els bombers, que s’escamparen en totes direccions.

—On és Thomas? —repetí ella.

—Senyoreta, qui és Thomas? —va preguntar el negre.

—Thomas Callahan —va dir ella amb suavitat, com si tothom el conegués.

—Era dins del cotxe?

Va fer que sí, després va tancar els ulls. Les sirenes van sonar i es van apagar, i entremig sentí els crits d’angoixa dels homes i l’esclat del foc. Podia ensumar la crema.

Van arribar un segon i un tercer camió de bombers de diferents direccions. Un policia s’obria pas entre la multitud. «Policia. Deixeu passar. Policia». Va empènyer i donà cops de colze fins arribar a ella. S’agenollà al seu costat i li va posar una placa sota el nas.

—Senyoreta, sergent Rupert, del Departament de Policia de Nova Orleans.

Darby el va sentir però no sabia què pensar. El tenia davant de la cara, aquell tal Rupert de cabells espessos, barret de beisbol i una jaqueta daurada del Saints. El va mirar sense expressió.

—És el seu cotxe, senyoreta? Algú ha dit que era seu.

Ella va fer que no amb el cap.

Rupert l’agafà pels colzes per ajudar-la a aixecar-se. Li anava parlant i preguntant-li si es trobava bé i alhora l’enlairava cap amunt. Tenia el cap trencat, partit, destrossat, i es trobava en estat de xoc, però a aquell imbècil tant li feia. La va posar dempeus. Els genolls no l’aguantaven, i anava coixa. Ell insistia a preguntar-li si estava bé. El negre mirava Rupert com si estigués sonat.

Molt bé, les cames ja li funcionaven, i Rupert i ella avançaven entre la multitud, passaven per darrere d’un camió de bombers i es dirigien a un altre amb un cotxe de policia sense senyals. Ella va abaixar el cap i refusà de mirar cap a l’aparcament.

Rupert parlava sense parar. Deia alguna cosa d’una ambulància. Va obrir-li la porta del davant i la va fer seure amb cautela al seient del passatger.

Un altre policia es va ajupir a la porta i es posà a fer-li preguntes. Portava texans i botes de cowboy amb les puntes de color. Darby es va inclinar cap endavant i es va posar el cap entre les mans.

—Em penso que necessito ajuda —va dir.

—És clar, senyoreta. Ara vénen a ajudar-la. Només un parell de preguntes. Com es diu?

—Darby Shaw. Em penso que estic en estat de xoc. Estic molt marejada i em sembla que vomitaré.

—Ara ve l’ambulància. És seu, aquell cotxe?

—No.

Un altre cotxe de policia, un cotxe amb calcomanies, lletres i llums, va aturar-se amb xerricar de rodes al davant de Rupert. Rupert va desaparèixer un instant. Ella es va inclinar cap endavant i va vomitar entre les cames. Es va posar a plorar. Tenia fred. Va recolzar el cap lentament sobre el seient del conductor i es va arraulir. Silenci. Després foscor.

Algú va picar a la finestra que hi havia sobre d’ella. Va obrir els ulls i va veure un home amb uniforme i gorra i una placa. La porta estava tancada.

—Obri la porta, senyora! —va cridar.

Ella s’incorporà i obrí la porta.

—Està beguda, senyora?

El cap li martellejava.

—No —va dir amb desesperació.

El policia va obrir la porta del tot.

—És aquest el seu cotxe?

Ella es va fregar els ulls. Havia de pensar.

—Senyora, és el seu cotxe, aquest?

—No! —El va mirar amb intensitat—. No. És el de Rupert.

—Molt bé. I qui diantre és Rupert?

Només quedava un camió de bombers i la majoria de gent havia marxat. Aquell home de la porta era clarament un policia.

—El sergent Rupert. Un dels seus —digué ella.

—Surti del cotxe, senyora —féu empipat el policia.

Ja era hora. Darby va sortir del cotxe i es va quedar dreta a la vorera. A distància, un bomber solitari ruixava l’estructura cremada del Porsche.

Un altre policia amb uniforme es va incorporar al primer, i van reunir-se tots tres a la vorera.

El primer policia li demanà:

—Com es diu?

—Darby Shaw.

—Per què estava tan consternada en aquell cotxe?

—No ho sé. M’he fet mal i Rupert m’ha fet entrar al cotxe. On és Rupert?

Els policies es van mirar l’un a l’altre.

—Qui diantre és Rupert? —preguntà el primer policia.

Això la va fer embogir i la ràbia li aclarí les teranyines.

—Rupert ha dit que era policia.

—Com s’ha fet mal? —li preguntà el segon policia.

Darby se’l mirà amb intensitat. Va assenyalar l’aparcament a l’altra banda del carrer.

—Se suposa que havia de ser en aquell cotxe. Però no hi era, per això sóc aquí, escoltant les seves preguntes estúpides. On és Rupert?

Es van mirar inexpressivament l’un a l’altre. El primer policia va dir:

—Quedi’s aquí —i travessà el carrer cap a un altre cotxe de policia on un home vestit de carrer parlava amb un petit grup. Van parlar a cau d’orella, després el primer policia i l’home de carrer van tornar a la vorera on s’esperava Darby.

—Sóc el capità Olson, de la policia de Nova Orleans. Coneixia l’home del cotxe? —li digué assenyalant l’aparcament.

Li van fallar els genolls, es mossegà els llavis. Féu que sí.

—Com es diu?

—Thomas Callahan.

Olson es mirà el primer policia.

—És el que ha dit l’ordinador. Però qui és Rupert?

—M’ha dit que era policia! —respongué Darby, cridant.

—Ho sento —li digué Olson mirant-la amb simpatia. No hi ha cap policia que es digui Rupert.

Ella sanglotava en veu alta. Olson la féu repenjar al maleter del cotxe de Rupert i li envoltà les espatlles amb un braç mentre els plors remetien i ella lluitava per recuperar el control.

—Comprova les plaques —digué Olson al segon policia, que ràpidament va escriure el número de matrícula del cotxe de Rupert i demanà informació.

Olson li agafà amablement les espatlles amb les dues mans i la va mirar als ulls.

—Estava amb Callahan?

Ella digué que sí, encara plorant, però molt més calmada. Olson va donar una ullada al primer policia.

—Com ha anat a parar en aquest cotxe? —li demanà Olson a poc a poc i amb suavitat.

Ella es va eixugar els ulls amb el dit i se’l mirà fixament.

—Aquest tal Rupert, que ha dit que era policia, ha aparegut i m’ha portat des d’allà fins al cotxe. M’hi ha ficat, i un altre policia amb botes de cowboy s’ha posat a fer-me preguntes. Ha aparegut un altre cotxe de policia, i han marxat. Després suposo que m’he desmaiat. No ho sé. M’agradaria que em veiés un metge.

—Vés a buscar el meu cotxe —digué Olson al primer policia.

El segon policia va tornar amb una expressió de confusió.

—L’ordinador no té dades d’aquest número de matrícula. Deu ser falsa.

Olson la va agafar pel braç i la portà al seu cotxe. Va parlar ràpidament als dos policies.

—La porto al Charity. Precinteu-ho tot i veniu cap allà. Confisqueu el cotxe. Ho comprovarem més tard.

Va seure al cotxe d’Olson escoltant els esgarips de la ràdio i mirant l’aparcament. S’havien cremat quatre cotxes. El Porsche era capgirat al centre, només una estructura desfeta. Un grapat de bombers i altres tipus d’emergències anaven d’una banda a l’altra. Un policia posava cinta groga al voltant de l’escena del crim.

Darby es tocà el nus que tenia al clatell. No hi havia sang. Li queien llàgrimes galtes avall.

Olson va tancar la porta i s’obriren camí entre els cotxes aparcats per dirigir-se a Saint Charles. Tenia els llums blaus encesos, però sense sirenes.

—Té ganes de parlar? —va preguntar.

Eren a Saint Charles.

—Suposo —va dir ella—. És mort, oi?

—Sí, Darby. Ho sento. Suposo que anava sol en el cotxe.

—Sí.

—Com s’ha fet mal?

Li va donar un mocador i ella es va eixugar els ulls.

—He caigut, o una cosa així. Hi ha hagut dues explosions, i em penso que la segona m’ha fet caure a terra. No ho recordo ben bé. Sisplau, digui’m qui és Rupert.

—No en tinc ni idea. No conec cap policia que es digui Rupert, i no hi ha cap policia aquí amb botes de cowboy.

Hi va pensar mentre recorrien un bloc i mig.

—A què es dedicava Callahan?

—Era professor de Dret a Tulane. Jo hi estudio.

—Qui el podia voler matar?

Ella va mirar els semàfors i sacsejà el cap.

—Està segur que ha estat intencionat?

—No hi ha cap dubte. Era un explosiu molt fort. Hem trobat un tros de peu enganxat en una tanca a uns vint-i-cinc metres. Perdoni. Es tracta d’un assassinat.

—Potser s’han equivocat de cotxe.

—Tot és possible. Ho comprovarem tot. M’imagino que vostè havia de ser dins del cotxe amb ell.

Ella va intentar parlar, però no podia contenir les llàgrimes. Va amagar la cara en el mocador.

Va aparcar entre dues ambulàncies a la vora de l’entrada d’urgències del Charity, i deixà encesos els llums blaus. La va ajudar a entrar en una sala bruta on hi havia cinquanta persones assegudes amb diferents graus de dolor i d’incomoditat. Va trobar un seient a la vora de la font d’aigua. Olson parlà amb la dona de darrere la finestra, i va alçar la veu, però Darby no el podia entendre. Un nen petit amb el peu embolicat amb una tovallola plena de sang plorava a la falda de la seva mare. Una nena negra estava a punt de donar a llum. No hi havia cap doctor ni infermera a la vista. Ningú no tenia pressa.

—Trigaran uns minuts. Quedi’s aquí. Vaig a canviar el cotxe de lloc i tomo de seguida. Es veu amb cor de parlar? —va dir-li Olson ajupit al seu costat.

—Sí, és clar.

Se’n va anar. Ella va tornar a mirar si tenia sang en algun lloc, però li semblà que no. Les portes dobles es van obrir del tot i dues infermeres, empipades, van agafar la noia que havia de parir. La mig arrossegaren cap a les portes i vestíbul enllà.

Darby va esperar un moment i després s’hi dirigí. Amb els ulls vermells i el mocador al nas semblava una mare. El vestíbul era un zoo amb infermeres i zeladors, i els ferits xisclant amunt i avall. Va girar en una cantonada i va veure un rètol de SORTIDA. Va travessar la porta, va entrar en un altre vestíbul molt més tranquil, una altra porta, i es va trobar en una zona de càrrega. Hi havia llums a l’avinguda. No corris. Sigues forta. No passa res. Ningú no mira. Era al carrer, caminant amb energia. L’aire fresc li va eixugar els ulls. No volia plorar més.

Olson trigaria a tornar i, quan ho fes, s’imaginaria que l’havien cridada i que l’estaven atenent. Esperaria, ben segur.

Va girar per unes quantes cantonades, i va veure Rampart. El barri francès era just al davant. Allí es podria perdre. Hi havia gent a Royal, turistes passejant amunt i avall. Es va sentir més segura. Va entrar al Holiday Inn, va pagar amb targeta, i va agafar una habitació al cinquè pis. Després de tancar amb pany i clau la porta, es va estirar al llit amb tots els llums encesos.

* * *

La senyora Verheek va fer rodolar el seu cul massís però generós des del centre del llit i va engrapar el telèfon.

—Gavin, és per a tu! —va cridar cap al bany. Gavin va sortir amb mitja cara plena de crema d’afaitar, i agafà l’aparell de mans de la seva dona, que es va tornar a enfonsar al llit. Com un porc en zel al fang, va pensar ell.

—Digui —va dir.

Era una veu de dona que no havia sentit mai.

—Sóc Darby Shaw. Em coneix?

Ell va somriure a l’instant i per un moment va pensar en el bikini diminut a Saint Thomas.

—Bé, sí. Em penso que tenim un amic comú.

—Ha llegit la petita teoria que vaig escriure?

—Ah, sí. L’informe pelicà, com en diem nosaltres.

—I qui és nosaltres?

Verheek va seure en una cadira a la vora de la tauleta de nit. No era una trucada amistosa.

—Per què em truques, Darby?

—Necessito algunes respostes, senyor Verheek. Estic morta de por.

—Em pots dir Gavin.

—Gavin. On és ara l’informe?

—Aquí i allà. Què passa?

—T’ho diré ara mateix. Però primer digues què en vas fer de l’informe.

—Bé, el vaig llegir i el vaig enviar a una altra divisió. El va veure algú del Bureau i després el van ensenyar al director Voyles, i sembla que li va agradar.

—L’ha vist algú de fora de l’FBI?

—No puc contestar això, Darby.

—Llavors no et diré què li ha passat a Thomas.

Verheek va pensar-ho un minut llarg. Ella va esperar amb paciència.

—Molt bé. Sí, l’ha vist algú fora de l’FBI. No sé qui ni quanta gent.

—És mort, Gavin. El van matar ahir a la nit cap a les deu. Algú va posar una bomba al seu cotxe. La bomba era per a tots dos, jo vaig tenir sort, i ara em busquen. Verheek estava clavat al telèfon i prenia alguna nota.

—Estàs ferida?

—Físicament estic bé.

—On ets?

—A Nova Orleans.

—Estàs segura, Darby? Vull dir, ja sé que estàs segura, però, merda, qui el podia voler matar?

—Jo en vaig veure un parell.

—Com…?

—És una llarga història. Qui va veure l’informe, Gavin? Thomas te’l va donar dilluns a la nit. Ha passat d’una mà a l’altra i quaranta-vuit hores després és mort. I jo hauria de ser morta amb ell. No creus que va caure en males mans?

—Estàs en lloc segur?

—Qui diantre ho sap…

—On ets? Dóna’m el número de telèfon.

—No tan de pressa, Gavin. Ara m’ho prendré amb molta calma. Estic en una cabina, o sigui que res de bromes.

—Vinga, Darby! No em tractis així! Thomas Callahan era el meu millor amic. Has de venir cap aquí.

—I què podria significar, això?

—Mira, Darby, dóna’m quinze minuts i et vindran a recollir una dotzena d’agents. Jo agafaré un avió i arribaré abans del migdia. No pots quedar-te al carrer.

—Per què, Gavin? Qui em busca? Digues-m’ho, Gavin.

—T’ho diré quan ens veiem.

—No ho sé. Thomas és mort perquè va parlar amb tu. No em moro pas de ganes de veure’t, ara mateix.

—Mira, Darby, no sé qui ni per què, però t’asseguro que estàs en una situació molt perillosa. Nosaltres et podem protegir.

—Potser més endavant.

Verheek va aspirar aire i va seure a la vora del llit.

—Pots confiar en mi, Darby.

—Molt bé, confio en tu. Però, què me’n dius, dels altres? És fotut, Gavin. El meu petit informe sembla que ha preocupat molt algú, no trobes?

—Va patir?

Ella vacil·là.

—Suposo que no. —Li fallava la veu.

—Em pots trucar d’aquí a dues hores? Al despatx. Et dono el meu número intern.

—Dóna-me’l, ja m’ho pensaré.

—Sisplau, Darby. Aniré directament a veure el director quan arribi. Truca’m a les vuit o a les nou.

—Dóna’m el número.

La bomba va explotar massa tard perquè la notícia pogués sortir a l’edició de dijous al matí del Times-Picayune. Darby el va fullejar amb pressa a l’habitació de l’hotel. Res. Va mirar la televisió, i allí ho tenia. Una imatge en directe del Porsche cremat, encara entre les restes de l’aparcament, aïllat amb cinta groga pertot arreu. La policia ho considerava un homicidi. Cap sospitós. Cap comentari. Després el nom de Thomas Callahan, de quaranta-cinc anys, un destacat professor de Dret a Tulane. De cop va aparèixer el degà amb un micròfon parlant del professor Callahan i de la gran commoció.

El xoc de tot plegat, la fatiga, la por, el dolor; Darby va enfonsar el cap al coixí. No li agradava gens plorar, i aquelles serien les últimes llàgrimes durant un temps. Lamentar-se només li serviria perquè la matessin.





SETZE


Tot i ser una crisi meravellosa, amb l’índex de popularitat pujant i Rosenberg mort, amb la seva imatge neta i impecable i Amèrica satisfeta d’ella mateixa perquè ell era al cap de tot, amb els demòcrates corrent a amagar-se i la reelecció de l’any següent a la butxaca, ja estava tip de la crisi i de les despietades reunions abans de l’alba. Estava tip de F. Denton Voyles amb la seva fatxenderia i arrogància, de la seva figura rodanxona asseguda a l’altra banda de la taula amb una gavardina arrugada mirant cap a la finestra quan s’adreçava al president dels Estats Units. Pocs minuts després tornaria a ser allà per reunir-se abans d’esmorzar, una altra reunió en la qual Voyles diria només una part del que sabia.

Estava tip de trobar-se a les fosques i de ser alimentat només per les engrunes que Voyles volia anar deixant caure. Gminski en deixava caure unes quantes més, i ell s’havia d’acontentar recollint el que podia de tot aquell escampall. Almenys tenia Coal per repassar els papers i memoritzar-ho tot, i mantenir-los a ratlla.

També estava tip de Coal. Tip de la seva perfecció i el seu desvetllament. Tip de la seva lucidesa. Tip de la seva debilitat per començar el dia quan el sol es començava a enlairar sobre l’Atlàntic i planejant cada maleït minut de cada maleïda hora fins que es ponia en el Pacífic. Llavors ell, Coal, omplia una caixa amb les entregues del dia, s’ho emportava a casa, ho llegia, ho desxifrava, ho ordenava, i després es presentava unes hores més tard i disparava tot aquell batibull que acabava de devorar. Quan estava cansat, Coal dormia cinc hores cada nit, però normalment no en dormia més de tres o quatre. Sortia del seu despatx de l’ala oest a les onze de la nit, llegia a la limusina durant tot el camí fins a casa i després, quan el motor a penes havia tingut temps de refredar-se, hi tornava a pujar per tornar a la Casa Blanca. Considerava un pecat arribar al despatx més tard de les cinc del matí. I si ell podia treballar cent vint hores a la setmana, llavors tothom podia treballar-ne almenys vuitanta. Ell n’exigia vuitanta. Després de tres anys, no hi havia ningú en aquella Administració capaç de recordar tota la gent acomiadada per Fletcher Coal per no treballar vuitanta hores a la setmana. Passava almenys tres cops al mes.

Coal era feliç els matins de tensió espessa quan hi havia per davant una reunió difícil. La setmana anterior, la història amb Voyles li havia mantingut el somriure. Era dret al costat de la taula, repassant el correu mentre el president donava una ullada al Post i dues secretàries entraven i sortien.

El president se’l va mirar. Un vestit negre perfecte, camisa blanca, corbata de seda vermella, els cabells una mica greixosos sobre les orelles. N’estava tip, però ja ho superaria quan hagués passat la crisi: ell podria tornar al golf i Coal s’encarregaria dels detalls. Va pensar que ell també tenia aquella mena d’energia i vitalitat quan tenia trenta-set anys, però ara no li calia.

Coal va fer petar els dits tot mirant les secretàries, i elles van sortir encantades del despatx oval.

—I ha dit que no vindria si jo era aquí. És divertit.

Coal estava francament divertit.

—Em sembla que no li cau gaire bé —va dir el president.

—Només li agrada la gent a qui pot dominar.

—Suposo que hauré de ser amable amb ell.

—Plantegi-ho clarament, president. Ho ha de deixar córrer. Aquesta teoria és tan fluixa que gairebé fa riure, però a les seves mans podria ser perillosa.

—Què en sap, de l’estudiant?

—Estem fent comprovacions. Sembla inofensiva.

El president es va aixecar i es va estirar. Coal va revisar uns papers. Una secretària anuncià pel telèfon intern l’arribada de Voyles.

—Me’n vaig —va dir Coal. Pensava escoltar i controlar amagat en un racó. Havia fet instal·lar tres càmeres de circuit tancat al despatx oval. Els monitors eren en una sala petita i tancada de l’ala oest. Ell en tenia l’única clau. Sarge coneixia l’existència de la sala, però no s’havia molestat a entrar-hi. De moment. Les càmeres eren invisibles i suposadament un gran secret.

El president se sentia millor sabent que Coal almenys els veuria. Va rebre Voyles a la porta amb una càlida encaixada i el va fer seure al sofà per mantenir una conversa amistosa. Voyles no estava impressionat. Sabia que Coal escoltava. I mirava.

Però en l’humor del moment, Voyles es va treure la gavardina i la va deixar ben posada sobre una cadira. No volia cafè.

El president va encreuar les cames. Portava el jersei marró obert d’avi.

—Denton —digué amb gravetat—. Em vull disculpar per Fletcher Coal. No té gaire finesa.

Voyles hi assentí lleugerament. Malparit estúpid. Hi ha prou cables en aquesta oficina per electrocutar la meitat dels buròcrates de Washington. Coal era en algun lloc del soterrani escoltant això de la seva manca de finesa.

—És ben ruc, quan vol —grunyí Voyles.

—Sí, és veritat. L’he de vigilar de prop. És molt brillant i treballa dur, però de vegades tendeix a excedir-se.

—És un fill de puta, i li ho diré a la cara. —Voyles mirava cap a un respirall sobre el retrat de Thomas Jefferson on hi havia una càmera oculta.

—Sí, en fi, el mantindré al marge fins que acabi tot això.

—Faci-ho.

El president va fer un glop de cafè amb lentitud i va rumiar què li tocava dir ara. Voyles no era conegut com un gran conversador.

—Necessito un favor.

Voyles el va mirar amb els ulls rígids i impertorbables.

—Sí, senyor.

—Necessito la informació d’això del pelicà. És una idea esbojarrada, però, caram, m’esmenta a mi, més o menys. L’estan considerant seriosament?

Oh, això sí que era divertit. Voyles lluità per allunyar el somriure. De moment funcionava. L’informe pelicà estava fent suar el senyor president i el senyor Coal. L’havien rebut el dimarts, hi havien rumiat tot el dimecres i ara, a primera hora del dijous, estaven de genolls suplicant una cosa que era pràcticament una broma.

—Ho estem investigant, senyor president. —Era mentida, però com ho podia saber, ell?—. Estem seguint totes les pistes, tots els sospitosos. No l’hauria enviat si no fos seriós.

Les arrugues s’acumulaven en el front colrat del president, i Voyles tenia ganes d’esclafir el riure.

—Què han pogut saber?

—No gaire, però acabem de començar. El vam rebre fa menys de quaranta-vuit hores i hi he assignat catorze agents de Nova Orleans perquè comencin a investigar. És la rutina.

Les mentides sonaven tan bé que gairebé podia sentir com panteixava Coal.

Catorze! Fou com un cop al ventre, tan fort que el va fer incorporar de cop i deixar el cafè sobre una taula. Catorze agents al carrer ensenyant les plaques i fent preguntes: només era qüestió de temps que comencessin a córrer veus.

—Catorze, diu. Sembla prou seriós, doncs.

—Som molt seriosos, senyor president —va dir Voyles poc disposat a cedir—. Porten una setmana morts, i la pista es va refredant. Estem seguint les pistes tan de pressa com podem. Els meus homes treballen tant com poden.

—Ja ho entenc, tot això, però quin valor creu que té la teoria de l’informe pelicà?

Això sí que era divertit. Encara no havia enviat l’informe a Nova Orleans. De fet, ni tan sols havia establert contacte amb Nova Orleans. Havia donat ordres a Eric East d’enviar-ne una còpia a aquella oficina demanant-los que fessin unes quantes preguntes amb discreció. Era un camí sense sortida, com un centenar més dels que seguien.

—Dubto que tingui cap valor, senyor president, però ho hem de comprovar.

Les arrugues de la cara del president es van relaxar, i va apuntar un somriure.

—No cal que li digui, Denton, el mal que podria fer la premsa si descobrís aquesta bajanada.

—No consultem la premsa quan investiguem.

—Ja ho sé. No cal que m’ho digui. Només m’agradaria que deixés córrer l’assumpte. Vull dir, què carai, és absurd, i em podria esquitxar de debò. M’entén què vull dir?

—M’està demanant que ignori un sospitós, senyor president? —féu Voyles amb brutalitat.

Coal es va inclinar cap a la pantalla. No, li estic dient que s’oblidi d’aquest informe pelicà! Gairebé ho va dir en veu alta. Ell podia exposar-ho amb tota claredat. Podia dir-li-ho i després bufetejar el rabassut infeliç si gallejava. Però estava amagat en una habitació tancada, lluny de l’acció. I, de moment, sabia que era al lloc que li pertocava.

El president va canviar de postura i tornà a encreuar les cames.

—Au, Denton, ja entén què vull dir. Hi ha peixos grossos a l’estanc. La premsa està vigilant la investigació, es moren per saber qui són els sospitosos. Ja sap com són. No cal que li digui que jo no tinc amics a la premsa. Fins i tot el meu secretari de premsa em mira malament. Ha, ha, ha. Oblidi-ho un temps. Deixi-ho estar i persegueixi els sospitosos reals. Aquest informe és una broma, però em podria ficar en un bon embolic.

Denton el va mirar amb duresa. Implacable. El president va tornar a canviar de postura.

—Què me’n diu, d’això de Khamel? Sembla prou encertat, oi?

—Podria ser.

—Sí. Ja que hem parlat de números, quants homes ha assignat a Khamel?

—Quinze —va dir Voyles, i va estar a punt de posar-se a riure. El president va obrir un pam de boca. El sospitós més important té quinze agents i aquesta maleïda cosa del pelicà en té catorze.

Coal va somriure i va moure el cap. Voyles s’havia embolicat amb les seves mentides. A la part de baix de la pàgina quatre de l’informe del dimecres, Eric East i K.O. Lewis deien que eren trenta, no quinze. Tranquil, president, murmurà Coal a la pantalla. Està jugant amb vostè.

El president no n’estava gens, de tranquil.

—Déu meu, Denton. Per què només quinze? Em pensava que era un sospitós significatiu.

—Potser uns quants més. Jo porto aquesta investigació, senyor president.

—Ja ho sé. I ho està fent molt bé. No m’hi fico. Només m’agradaria que considerés la idea d’ocupar el temps en un altre lloc. Això és tot. Quan vaig llegir l’informe pelicà gairebé vaig vomitar. Si la premsa el veiés i comencés a furgar, em crucificarien.

—Així que em demana que ho deixi córrer?

El president es va inclinar cap endavant i se’l mirà amb ferocitat.

—No li ho demano, Denton. Li dic que ho deixi córrer. Que ho ignori un parell de setmanes. Que s’ocupi d’alguna altra cosa. Si torna a sortir, hi donarem una altra ullada. Encara mano jo, aquí, ho recorda?

Voyles va afluixar i apuntà un petit somriure.

—Li proposo un pacte. El seu sicari Coal m’ha fet una mala passada amb la premsa, i ha dit de tot sobre la seguretat que proporcionàvem a Rosenberg i Jensen.

El president hi assentí amb solemnitat.

—Vostè em treu del davant aquest toro de brau, el manté ben lluny de mi, i jo oblido la teoria del pelicà.

—No faig pactes.

—Molt bé —va dir Voyles somrient i mantenint la calma—. Enviaré cinquanta agents a Nova Orleans demà mateix. I cinquanta demà passat. Hi haurà plaques relluents a tota la ciutat i fent tot el que puguin per cridar l’atenció.

El president féu un bot per posem-se dempeus i s’acostà a les finestres que donaven al Rose Garden. Voyles continuava esperant.

—Molt bé, molt bé. Accepto el pacte. Puc controlar Fletcher Coal.

Voyles s’alçà i s’acostà lentament a la taula.

—No me’n refio, d’ell, i si l’ensumo una vegada més durant aquesta investigació, el pacte s’acaba i investigo l’informe pelicà amb totes les forces que pugui aplegar.

El president va alçar les mans i somrigué amablement.

—És un pacte.

Voyles somreia i el president somreia, i a l’enfony a la vora de la sala de juntes, Fletcher Coal somreia a la pantalla. Sicari, toro de brau. Li encantava. Eren paraules com aquelles les que creaven les llegendes.

Va apagar les pantalles i tancà la porta al seu darrere. Parlarien uns deu minuts més sobre les comprovacions dels antecedents dels homes de la llista, i ell els escoltaria des del seu despatx, on tenia altaveus però no vídeo. Tenia una reunió del personal a les nou. Un acomiadament a les deu. I havia de picar a màquina unes quantes coses. Normalment es limitava a dictar les circulars a l’enregistradora i després donava la cinta a la secretària. Però, de tant en tant, Coal trobava que calia recórrer a la circular fantasma, i sempre apareixien a l’ala oest, provocaven grans controvèrsies i s’acostumaven a filtrar a la premsa. Com que eren anònimes, es podien trobar damunt de pràcticament totes les taules. Coal cridava i acusava el personal. Havia acomiadat gent per circulars fantasmes que procedien sempre de la seva màquina d’escriure.

Era una pàgina de quatre paràgrafs a un espai, i resumia el que ell sabia de Kliamel i del seu vol recent a Washington. Suggeria vagues connexions amb els libis i els palestins. Coal n’estava satisfet. Quan trigaria a arribar al Post o al Times? Va fer unes quantes apostes tot sol sobre quin diari ho rebria primer.

El director era a la Casa Blanca, i d’allí volaria a Nova York per tornar l’endemà. Gavin va esperar-se a fora del despatx de K.O. Lewis fins que es va obrir una mica la porta. Va entrar.

Lewis estava empipat, però era educat per damunt de tot.

—Fa mala cara.

—Acabo de perdre el meu millor amic.

Lewis va esperar una mica més.

—Es deia Thomas Callahan. És l’individu de Tulane que em va portar l’informe pelicà que va passar de mà a mà i va ser enviat a la Casa Blanca i qui sap a on més. I ara és mort. Destrossat per una bomba al cotxe ahir a la nit a Nova Orleans. Assassinat.

—Ho sento.

—No és problema de sentir-ho o no. És evident que la bomba anava dirigida a Callahan i a l’estudiant que la va escriure, una noia que es diu Darby Shaw.

—Vaig veure el seu nom a l’informe.

—Exacte. Sortien junts, i havien de ser tots dos al cotxe quan va explotar. Ella va sobreviure, i aquest matí a les cinc m’ha trucat. Morta de por.

Lewis l’escoltava, però mirava de treure-li importància.

—No és segur que fos una bomba.

—Molt bé, ella ha dit que va ser una bomba. Que va explotar i que va volar per l’aire. En tot cas, el que és segur és que és mort.

—I vostè creu que hi ha alguna connexió entre la seva mort i l’informe?

Gavin era advocat, poc preparat en l’art de la investigació, i no hi volia ficar la pota.

—Podria ser. Em penso que sí. Vostè no?

—No importa, Gavin. Acabo de parlar amb el director. Hem deixat córrer el cas pelicà. No sé si ens n’havíem ocupat gaire, però no hi dedicarem més temps.

—Però el meu amic ha mort perquè li han posat una bomba al cotxe.

—Ho sento. Estic segur que les autoritats de Nova Orleans estan investigant.

—Escolti, K.O. Li estic demanant un favor.

—Escolti’m a mi, Gavin. No puc fer cap favor. Ara mateix estem encalçant prou llebres, i si el director diu que ho deixem, ho deixem. Si vol pot parlar amb ell. Però no li ho aconsello.

—Potser no m’he explicat prou bé. Em pensava que m’escoltaria i que si més no hi mostraria una mica d’interès.

—Gavin, fa mala cara —va dir Lewis fent la volta a la taula—. No es quedi a treballar, avui.

—No. Aniré al meu despatx, esperaré una hora, i tornaré aquí a fer el mateix. Ho puc tornar a intentar d’aquí a una hora?

—No. Les ordres de Voyles eren clares.

—I les de la noia també, K.O. Ell va ser assassinat, i ara ella és amagada en algun lloc de Nova Orleans amb por de la seva pròpia ombra, ens truca, i resulta que estem massa ocupats.

—Ho sento.

—No, no ho sent. És culpa meva. Hauria d’haver llançat aquells maleïts papers a la paperera.

—Ha servit un propòsit valuós, Gavin.

Lewis li va posar la mà a l’espatlla com si s’hagués acabat el temps i ja s’hagués atipat d’aquelles rucades. Gavin se’n va desfer i es dirigí a la porta.

—Sí, els va servir per jugar una mica. Ho havia d’haver cremat.

—És massa bo per cremar-ho, Gavin.

—No em penso rendir. Tornaré d’aquí a una hora, i faré el mateix. Aquest cop no m’ha sortit bé.

Verheek donà un cop de porta al seu darrere.

Darby entrà als magatzems Rubinstein Brothers pel carrer Canal, i es va perdre entre els prestatges de camises d’home. No la seguia ningú. Ràpidament va triar una jaqueta de mariner, la talla més petita, un parell d’ulleres d’aviador sense gènere, i un barret de conductor anglès que també era de talla petita però que li encaixava molt bé. Ho va pagar amb targeta. Mentre el venedor feia les comprovacions, va treure les etiquetes de la jaqueta i se la va posar. Era ampla, com la roba que duia per anar a classe. S’entaforà els cabells sota el coll amb caputxa, i es va perdre entre la multitud.

Tornava a ser a Canal. Un carregament de turistes baixava d’un autocar per entrar al Sheraton, i s’hi va unir. Va anar al racó de les cabines, va buscar el número i va trucar a la senyora Chen, la veïna del dúplex del costat. Havia vist o sentit res? A primera hora havien trucat a la porta. Encara era fosc, i els trucs la van despertar. No havia vist ningú, només ho havia sentit. El seu cotxe encara era el carrer. Tot bé? Sí, tot va bé. Gràcies.

Va observar els turistes i va marcar el número intern de Gavin Verheek. Intern volia dir que només havia de barallar-se una mica, i després de tres minuts de negar-se a dir el seu nom i de repetir el d’ell, va aconseguir parlar-hi.

—On ets? —va preguntar ell.

—Deixa’m dir-te una cosa. De moment, no et diré ni a tu ni a ningú on sóc. O sigui que no m’ho preguntis.

—Molt bé. Suposo que tu poses les normes.

—Gràcies. Què ha dit el senyor Voyles?

—El senyor Voyles era a la Casa Blanca i no l’he pogut veure. Intentaré parlar amb ell més tard.

—No és gaire cosa, Gavin. Portes gairebé quatre hores al despatx i no tens res a dir-me. Esperava més, la veritat.

—Sigues pacient, Darby.

—La paciència podria acabar amb mi. M’estan perseguint, oi, Gavin?

—No ho sé.

—Què faries tu si sabessis que et volen matar i que la gent que t’intenta matar ha assassinat dos magistrats del Tribunal Suprem, ha fet volar un simple professor de Dret, i té milions de dòlars que no els sabria cap greu gastar-se per matar-te? Què faries, Gavin?

—Anar a l’FBI.

—Thomas va anar a l’FBI, i és mort.

—Gràcies, Darby. No ets raonable.

—No em preocupen els raonaments ni els sentiments. Em preocupa continuar viva fins al migdia.

—No vagis al teu apartament.

—No sóc estúpida. Ja hi han anat. I estic segura que l’estan vigilant.

—On és la família de Thomas?

—Els pares viuen a Naples, Florida. Suposo que la universitat s’hi posarà en contacte. No ho sé. Té un germà a Mobile, i he pensat de trucar-li i explicar-li tot això.

Va veure una cara. Estava entre els turistes del taulell de registre. Duia un diari plegat i mirava de semblar natural, un hoste més, però caminava amb una certa vacil·lació i buscava alguna cosa amb la mirada. La cara era llarga i prima amb ulleres rodones i un front brillant.

—Gavin, escolta’m. Anota això. Estic veient un home que ja he vist abans, no fa gaire. Potser una hora. Metro vuitanta-tres o vuitanta-quatre, prim, de trenta anys, amb ulleres, entrades i pell fosca. Se n’ha anat. Se n’ha anat.

—Qui diantre és?

—No ens han presentat, merda!

—T’ha vist? On diantre ets?

—Al vestíbul d’un hotel. No sé si m’ha vist. Me’n vaig.

—Darby! Escolta’m. Facis el que facis, digues alguna cosa, d’acord?

—Ho intentaré.

El lavabo era una mica més enllà. Va anar a l’últim compartiment, tancà la porta al seu darrere, i s’hi va estar una hora.





DISSET


El nom del fotògraf era Croft, i havia treballat set anys al Post fins que la tercera condemna per possessió de drogues el va allunyar nou mesos del diari. Alliberat sota paraula, s’havia declarat fotògraf free-lance i s’anunciava com a tal a les pàgines grogues. El telèfon no sonava gairebé mai. De vegades feia feines com aquesta de seguir algú que no sabia que el perseguien. Molts dels seus clients eren advocats de divorcis que necessitaven indecències per al judici. Després de dos anys de fer de free-lance, havia après uns quants trucs i ara es considerava un investigador privat de segona classe. Es feia pagar quaranta dòlars l’hora quan ho podia aconseguir.

Un dels seus clients era Gray Grantham, un vell amic del diari que el trucava quan necessitava feines brutes. Grantham era un periodista seriós i honrat amb un lleuger toc de sordidesa. Li queia bé perquè era sincer en la seva sordidesa. La resta eren uns hipòcrites.

Era al Volvo de Grantham perquè tenia telèfon. Era migdia, i ell estava fumant herba i es preguntava si se n’aniria l’olor amb totes les finestres abaixades. Feia millor la feina mig col·locat. Quan un es guanya la vida vigilant motels, val més estar col·locat.

De la banda del passatger arribava una brisa agradable que s’enduia l’olor cap a Pennsylvània. Estava mal aparcat, fumant droga i gens preocupat. En duia a sobre menys d’una unça, i l’oficial que el vigilava també en fumava, o sigui que què.

La cabina de telèfons era a un bloc i mig, a la vorera però lluny del carrer. Amb el teleobjectiu, gairebé podia llegir la guia que penjava de la lleixa. Era un peix al cove. A dins de la cabina hi havia una dona grossa que l’ocupava del tot i parlava amb les mans. Croft va fer una calada i va buscar policies pel retrovisor. Era en una zona amb perill de grua. El trànsit era dens a Pennsylvània.

A les dotze i vint, la dona va aparèixer de la cabina, i del no-res va sortir un jove tot ben vestit que hi entrà i va tancar la porta. Croft va agafar la Nikon i va deixar l’objectiu sobre el volant. Feia fred i sol, i la vorera bullia de tràfec. Les espatlles i els caps es movien molt de pressa. Un interval. Clic. Un interval. Clic. El jove estava marcant números i mirant al seu voltant. Aquest era el seu home.

Quan feia trenta segons que parlava, el telèfon del cotxe va sonar tres vegades i es va aturar. Era el senyal de Grantham des del Post Aquest era el seu home, i estava parlant. Croft va disparar unes quantes vegades. Agafa tot el que puguis, li havia dit Grantham. Un interval. Clic. Clic. Caps i espatlles. Un interval. Clic. Clic. Els ulls anaven d’una banda a l’altra mentre parlaven, però ell continuava d’esquena al carrer. Tota la cara. Clic. Croft va acabar un carret de trenta-sis en dos minuts, després va agafar una altra Nikon. Va encaixar l’objectiu i va esperar que passés una munió de gent.

Va fer l’última calada i va llançar el cigarret al carrer. Era una feina ben fàcil. És clar que calia talent per captar la imatge en un estudi, però aquesta feina de carrer era molt més divertida. Hi havia certa perversitat, en això de robar una cara amb una càmera amagada.

L’individu era un home de poques paraules. Va penjar, va mirar al seu voltant, va obrir la porta, donà un cop d’ull, i es va dirigir cap a Croft. Clic, clic, clic. Tota la cara, tota la figura, caminant més de pressa, cada cop més a prop, fantàstic, fantàstic. Croft va treballar febrilment, i en acabat deixà la Nikon al seient i va mirar el carrer mentre el seu home desapareixia entre un grup de secretàries.

Que ximple. Quan un fuig, no ha de fer servir mai la mateixa cabina.

Garcia lluitava amb un adversari imaginari. Tenia dona i un fill, i deia que estava espantat. Tenia una carrera per davant amb molts diners, i si pagava els seus deutes i mantenia la boca tancada acabaria essent un home ric. Però volia parlar. S’embarbussava tot dient que volia parlar, que tenia una cosa per dir i tot això, però no s’acabava de decidir. No es refiava de ningú.

Grantham no el va pas pressionar. El va deixar parlar prou temps perquè Croft pogués fer la seva feina. Garcia acabaria confessant tot el que sabia. En tenia tantes ganes! Ja havia trucat tres cops, i cada vegada se’l veia més còmode amb el seu nou amic Grantham, el qual havia practicat aquell joc moltes vegades i sabia com funcionava. El primer pas era relaxar-se i deixar créixer la confiança, tractar-los amb amabilitat i respecte, parlar-los del bé i del mal i de moral. Després parlaven.

Les fotografies eren bones. Croft no era el seu primer objectiu. Solia estar sempre tan col·locat que es notava a les fotografies. Però era taciturn i discret, coneixia el mètode de treball del periodisme, i estava disponible en tot moment. Havia escollit dotze fotografies i les havia ampliat a cinc per set polzades; eren notables. El perfil dret. El perfil esquerre. Cara sencera al telèfon. Cara sencera mirant a la càmera. Tota la figura a menys de sis metres. Un peix al cove, havia dit Croft.

Garcia tenia menys de trenta anys i era un advocat ben plantat. Morè, cabells curts, ulls foscos. Potser era hispànic, però no tenia la pell fosca. Portava roba cara: vestit blau marí, probablement de llana, sense ratlles ni dibuixos. Un coll ample amb corbata de seda. Sabates convencionals negres o morades, lluents. L’absència de cartera era sorprenent. Però de fet, era l’hora de dinar, i probablement havia sortit del despatx per trucar i tornar-hi després. El Departament de Justícia era a un bloc de distància.

Grantham estudiava les fotografies sense treure un ull de la porta. Sarge mai no arribava tard. Era fosc i el club s’estava omplint. Grantham era l’única cara blanca de la zona.

Dels milers d’advocats del govern a Washington, n’havia vist alguns que sabien vestir bé, però no gaires. Especialment entre els més joves. Començaven amb quaranta a l’any i la roba no era important per a ells. Per a Garcia la roba era important, i era massa jove i elegant per ser advocat del govern.

Per tant devia ser advocat privat d’algun bufet des de feia tres o quatre anys, i devia guanyar més o menys uns vuitanta mil. Fantàstic. Això reduïa les possibilitats a cinquanta mil advocats, una quantitat que s’ampliava per moments.

La porta es va obrir i va entrar un policia. A través del fum i la boira va poder veure que era Cleve. Allò era un local respectable sense daus ni putes, per tant la presència d’un policia no alarmava ningú. Va seure en una cabina al davant de Grantham.

—L’has escollit tu, aquest lloc? —li preguntà Grantham.

—Sí. T’agrada?

—Què vols que et digui. La idea és que no cridem l’atenció, oi? He vingut a rebre informació secreta d’un treballador de la Casa Blanca. Déu n’hi do. Ara digues, Cleve, no trobes que crido prou l’atenció aquí, blanc com sóc?

—Em sap molt greu haver-t’ho de dir, Grantham, però no ets pas tan famós com et penses. Mira els gamarussos de la barra —va dir tot assenyalant la barra plena de manobres—. Em jugo el sou que cap d’aquests homes no ha llegit mai el Washington Post, no ha sentit mai a parlar de Gray Grantham, o l’importa un rave el que passa a la Casa Blanca.

—Molt bé, molt bé. On és Sarge?

—Sarge no es troba bé. M’ha donat un missatge per a tu.

No funcionaria. Podia fer servir Sarge com una font anònima, però no el seu fill o missatger.

—Què li passa?

—Els anys. No volia parlar aquesta nit, però diu que és urgent.

Grantham escoltava i esperava.

—Tinc un sobre al cotxe, tot llepat i segellat. Sarge s’ha posat seriós de debò quan me l’ha donat i m’ha dit que no l’obrís. Que el portés al senyor Grantham. Em penso que és important.

—Anem.

Van obrir-se camí entre la gent cap a la porta. El cotxe patrulla estava mal aparcat a la vorera. Cleve va obrir la porta del passatger i va treure el sobre de la guantera.

—Ho ha trobat a l’ala oest.

Grantham se’l va ficar a la butxaca. Sarge no era dels qui agafaven coses, i en el curs de la seva relació no li havia presentat mai cap document.

—Gràcies, Cleve.

—No m’ha dit què era… diu que hauré d’esperar a llegir-ho al diari.

—Digues a Sarge que l’estimo.

—Estic segur que l’emocionarà sentir-ho.

El cotxe patrulla es va allunyar, i Grantham va córrer cap al seu Volvo, ple d’olor d’herba cremada. Va tancar la porta, va encendre el llum i va obrir el sobre. Era evident que es tractava d’una circular interna de la Casa Blanca, i parlava d’un assassí anomenat Khamel.

Travessava la ciutat a gran velocitat. Havia sortit de Brightwood per enfilar el carrer Setze cap al centre de Washington. Eren gairebé dos quarts de vuit, i si podia compaginar-ho tot en una hora arribaria a l’última edició de la ciutat, la més gran de mitja dotzena d’edicions que començaven a fer girar les premses a dos quarts d’onze. Gràcies a Déu que tenia al cotxe el telèfon de yuppie que li havia fet tanta vergonya de comprar. Va trucar Smith Keen, ajudant de direcció de l’àrea d’investigacions, que encara era a la redacció del cinquè pis. Va trucar un amic del departament d’estranger, i li va demanar que reunís tot el que pogués sobre Khamel.

Trobava sospitosa aquella circular. Era un tema massa delicat per posar-lo en un paper i després repartir-lo per la casa com si es tractés de l’última directriu política sobre el cafè, l’aigua embotellada o les vacances. Algú, probablement Fletcher Coal, volia que el món s’assabentés que Khamel havia sorgit com a sospitós, i que era precisament un àrab, estretament vinculat amb Líbia, Iran i Irak, països governats per idiotes ferotges que odiaven Amèrica. Algú d’aquella Casa Blanca de bojos volia que la història sortís a primera plana.

Però era una història fantàstica, i era notícia de primera plana. Ell i Smith Keen la van tenir llesta a les nou. Vern trobar dues fotografies velles d’un home que tothom creia que era Khamel, però tan diferents l’una de l’altra que semblaven dues persones diferents. Keen va decidir posar-les totes dues. El dossier de Khamel era prim. Molts rumors i llegendes, però poca substància. Grantham va esmentar el Papa, el diplomàtic britànic, el banquer alemany, i l’emboscada als soldats israelians. I ara, segons una font confidencial de la Casa Blanca, una font d’allò més fiable i respectable, Khamel era sospitós de l’assassinat dels magistrats Rosenberg i Jensen.

Vint-i-quatre hores després d’haver caigut al carrer, encara era viva. Si aconseguia d’arribar fins l’endemà al matí, començaria un altre dia amb idees renovades sobre què fer i on anar. De moment, estava cansada. Es trobava en una habitació del quinzè pis del Marriott, amb la porta tancada amb clau, els llums encesos, i una llauna immensa de nou moscada sobre el llit. Els seus espessos cabells vermellosos eren dins d’una bossa de paper a l’armari. L’última vegada que s’havia tallat els cabells tenia tres anys, i la seva mare s’havia empipat molt.

Va trigar dues hores ben bones a tallar-los amb unes tisores poc afilades i a deixar-los amb alguna mena de gràcia. Se’ls posaria sota un barret o un capell fins qui sap quan. Va trigar dues hores més a tenyir-se’ls de negre. Se’ls podia haver tenyit de rossos, però li semblava massa obvi. Suposava que s’estava enfrontant amb professionals i, per alguna raó impenetrable, quan va ser a l’adrogueria va decidir que ells devien esperar que es tenyís de rossa. I, a més a més, tant hi feia. Tenia una ampolla de tint, i si l’endemà es llevava i es trobava els cabells estranys, es tenyiria de rossa. L’estratègia del camaleó. Canviar de color cada dia per fer-los embogir. La marca Clairol tenia almenys vuitanta-cinc tonalitats.

Estava molt cansada, però tenia por d’adormir-se. No havia vist el seu amic del Sheraton durant el dia però, com més amunt i avall anava, més li semblava veure sempre les mateixes cares. Estava segura que ell era allà fora. I que tenia amics. Si podien assassinar Rosenberg i Jensen, i fer volar Thomas Callahan, no els costaria gens d’eliminar-la a ella.

No podia anar a buscar el seu cotxe, i no en volia llogar cap. Les agències de lloguer recopilaven moltes dades, i probablement les estaven controlant. Podia agafar un avió, però segur que controlaven els aeroports. També podia agafar un autobús, però no havia comprat un bitllet d’autobús en la vida ni havia entrat meu en una estació.

I quan s’adonessin de la seva desaparició, esperarien que tornés. Només era una aficionada, una jove estudiant amb el cor destrossat d’haver vist morir el seu company volant per l’aire. Si feia un pas en fals, si sortia de la ciutat, l’enxamparien.

En aquells moments gairebé li agradava aquella ciutat. Hi havia un milió d’habitacions d’hotel, gairebé el mateix nombre d’avingudes, locals i bars, i sempre hi havia grapats de gent passejant per Bourbon, Chartres, Dauphine i Royal. Coneixia la zona, sobretot el barri francès, on es podia anar caminant a tot arreu. Aniria d’hotel en hotel durant uns dies, però fins quan? No sabia fins quan. No sabia per què. Moure’s li semblava l’actitud més intel·ligent en aquelles circumstàncies. Passaria els matins lluny del carrer i els dedicaria a dormir. Canviaria de roba, de barrets i d’ulleres. Es posaria a fumar, i es taparia la cara. Aniria d’una banda a l’altra fins que es cansés, després potser marxaria. No estava pas tan malament tenir por. Havia de pensar sense parar. Sobreviuria.

Va pensar a trucar a la policia, però de moment encara no. Demanaven el nom i registraven les dades, i podien ser perillosos. Va pensar a trucar al germà de Thomas a Mobile, però el pobre home no podia fer res per ajudar-la en aquell moment. Va pensar a trucar al degà, però no sabia com explicar-li tota la història de l’informe, Gavin Verheek, l’FBI, la bomba al cotxe, Rosenberg i Jensen, i que pogués semblar creïble. Oblidaria el degà. A més a més, no li agradava. Va pensar a trucar a un parell d’amics de la facultat de Dret, però la gent parla, i altres escolten, i potser eren per allà mirant de sentir què deien del pobre Callahan. Volia parlar amb Alice Stark, la seva millor amiga. Alice devia estar amoïnada, i segur que aniria a la policia per denunciar la desaparició de la seva amiga Darby Shaw. La trucaria l’endemà.

Va marcar el número del servei d’habitacions i va demanar una amanida mexicana i una ampolla de vi negre. Es beuria tota l’ampolla, després s’asseuria en una cadira amb la llauna de nou moscada i vigilaria la porta fins que s’adormís.





DIVUIT


La limusina de Gminski va fer mitja volta per entrar a Canal com si el carrer fos seu, i es va aturar sobtadament davant del Sheraton. Les dues portes del darrere es van obrir de cop. Gminski va sortir primer, seguit de prop per tres ajudants que van córrer al seu darrere amb maletes i carteres.

Eren gairebé les dues de la matinada, i era evident que el director tenia pressa. Sense aturar-se al taulell d’informació, va anar de dret als ascensors. Els ajudants es van afanyar a obrir-li la porta, i ningú no va dir res durant el trajecte fins al sisè pis.

Hi havia tres agents esperant en una habitació que feia cantonada. Un d’ells va obrir la porta, i Gminski hi va entrar sense cap mena de salutació. Els ajudants van tirar les bosses sobre el llit. El director es va treure la jaqueta i la llançà a una cadira.

—On és ella? —va preguntar a un agent anomenat Hooten. El qui es deia Swank va obrir les cortines, i Gminski va anar cap a la finestra.

Swank li assenyalà el Marriott, a l’altra banda del carrer i un bloc més avall.

—És al quinzè pis, tercera habitació des del carrer, les llums encara són enceses.

—N’està segur? —va dir Gminski mirant cap al Marriott.

—Sí. L’hem vista entrar, i ha pagat amb targeta de crèdit.

—Pobra noia —va dir Gminski mentre s’allunyava de la finestra—. On va estar ahir a la nit?

—Al Holiday Inn, a Royal. Va pagar amb targeta.

—Han vist si la seguia algú? —preguntà el director.

—No.

—Una mica d’aigua —digué a un ajudant, que va fer un bot cap a la nevera i va fer dringar els glaçons.

Gminski estava assegut a la vora del llit, i es feia petar un dit darrere l’altre.

—Què te’n sembla? —demanà a Hooten, el més gran dels tres agents.

—L’estan perseguint. La busquen sota les pedres. I fa servir targetes de crèdit. D’aquí a quaranta-vuit hores serà morta.

—No és estúpida del tot —hi afegí Swank—. S’ha tallat els cabells i se’ls ha tenyit de negre. Va d’una banda a l’altra. És evident que no té plans de marxar de la ciutat en els propers dies. Jo li dono setanta-dues hores abans que la trobin.

Gminski va fer un glop d’aigua.

—Això vol dir que el seu petit informe ha posat el dit al forat. I vol dir que el nostre amic és ara un home molt desesperat. On és?

Hooten va contestar de seguida.

—No en tenim ni idea.

—L’hem de trobar.

—No se l’ha vist en tres setmanes.

Gminski va deixar el got sobre la taula i agafà una clau de l’habitació.

—I doncs, què li sembla? —preguntà a Hooten.

—La portem aquí?

—No serà fàcil —va dir Swank—, potser té pistola. Algú en podria sortir malferit.

—És una nena espantada —comentà Gminski—. A més no pertany a la companyia. No podem dedicar-nos a detenir civils pel carrer.

—Doncs no durarà gaire.

—I Com l’agafaríem?

—Hi ha maneres de fer-ho —replicà Hooten—, agafar-la al carrer. Anar a la seva habitació. Jo podria ser dins la seva habitació en menys de deu minuts si sortís ara mateix. No és pas tan difícil. No és una professional.

Gminski feia lentes passes al voltant de l’habitació i tothom el mirava. Va donar una ullada al rellotge.

—No m’acaba de convèncer la idea d’agafar-la. Serà millor que dormim quatre hores i ens trobem aquí a dos quarts de set. Rumiem-hi. Si aconsegueixen convèncer-me de detenir-la, ho farem. D’acord?

Tots hi convingueren, obedients.

El vi li va fer efecte. Va fer una becaina a la cadira i després es va ficar al llit i va dormir profundament. Sonava el telèfon. La vànova era a terra i ella tenia els peus als coixins. Estava sonant el telèfon. Tenia les parpelles enganxades, i el cap estabornit i perdut en somnis, però algun punt dels profunds recessos del seu cervell funcionava prou per dir-li que el telèfon estava sonant.

Va obrir els ulls, però no s’hi veia. Havia sortit el sol i tenia els llums encesos. Es va quedar mirant fixament el telèfon: no, no havia demanat que la despertessin. En va dubtar un segon, després en va estar segura. No era per despertar-la. Va seure a la vora del llit escoltant el timbre. Cinc trucades, deu, quinze, vint. No pararia mai. Potser era algú que s’equivocava de número, però hauria penjat després de vint trucades.

No s’equivocaven de número. Va començar a aclarir-se-li el cap, i es va acostar més al telèfon. Llevat del porter, potser l’amo de l’hotel, i potser el servei d’habitació, ni una sola persona no sabia que ella es trobava en aquella habitació. Havia demanat menjar, però no havia fet cap altra trucada.

Va deixar de sonar. Perfecte, s’equivocaven de número. Anava cap al bany quan va tornar a sonar. Va comptar. Al catorzè truc, va despenjar.

—Digui.

—Darby, sóc Gavin Verheek. Estàs bé?

Va seure al llit.

—Com has aconseguit el número?

—Tenim sistemes. Escolta…

—Espera, Gavin. Espera un moment. Deixa’m pensar. La targeta de crèdit, oi?

—Sí. La targeta de crèdit. El rastre del paper. Som l’FBI, Darby. Tenim sistemes. No és pas tan difícil.

—Llavors també poden fer-ho ells.

—Suposo. Allotjat en lloc petits i paga en metàl·lic.

Se li va fer un nus a l’estómac, i es va estirar al llit. Així de fàcil. Cap problema. El rastre del paper. Podia ser morta. Morta per culpa d’un tros de paper.

—Darby, ets aquí?

—Sí. —Va mirar la porta per assegurar-se que estava tancada—. Sí, sóc aquí.

—Estàs segura?

—Això em semblava.

—Tenim alguna informació. Hi haurà un funeral demà a les tres al campus, i després l’enterrament a la ciutat. He parlat amb el seu germà, i la família vol que faci de portador del fèretre. Arribaré aquesta nit. Em penso que ens hauríem de veure.

—Per quina raó?

—Has de confiar en mi, Darby. La teva vida està en perill ara mateix, i m’has d’escoltar.

—Què penseu fer?

Hi va haver una pausa.

—Què vols dir?

—Què diu el director Voyles?

—No hi he parlat.

—Em pensava que eres el seu advocat, per dir-ho així. Què passa, Gavin?

—De moment no estem actuant.

—I què vol dir això, Gavin? Explica’m-ho.

—Per això ens hem de veure. No vull fer-ho per telèfon.

—El telèfon funciona bé, i és tot el que tens ara mateix. Més val que parlem ara, Gavin.

—Per què no confies en mi? —va dir ferit.

—Penjaré. Això no m’agrada. Si vosaltres sabeu que sóc aquí, potser hi ha algú esperant-me al vestíbul.

—Bestieses, Darby. Has de fer servir el cap. Fa una hora que he aconseguit el número de la teva habitació i no he fet res més que trucar. T’asseguro que estem al teu costat.

Ella hi va pensar. Era lògic, però l’havien trobada amb massa facilitat.

—T’escolto. No has parlat amb el director, però l’FBI no ha emprès cap acció. Per què no?

—No n’estic segur. Ahir va decidir deixar córrer l’informe pelicà i va donar instruccions d’arxivar-lo. És tot el que et puc dir.

—No és gaire. Sap què li ha passat a Thomas? Sap que jo hauria de ser morta perquè vaig escriure l’informe i que quaranta-vuit hores després que Thomas te’l donés a tu, el seu company de facultat, ells, siguin qui siguin, ens van intentar matar tots dos. ¿Sap tot això, Gavin?

—Em penso que no.

—És a dir, no, oi?

—Sí. Vol dir que no.

—Escolta’m. Creus que el vam matar per l’informe?

—Probablement.

—Vols dir que sí, oi?

—Sí.

—Gràcies. Si Thomas va ser assassinat per culpa de l’informe, ja sabem qui el va matar. I si sabem qui va matar Thomas, llavors sabem qui va matar Rosenberg i Jensen. És així?

Verheek vacil·là.

—Digues que sí d’un cop, merda! —va cridar Darby.

—Diré que probablement.

—Molt bé. Per a un advocat probablement vol dir sí. Ja sé que és el millor que pots fer. És un probablement molt segur i, tanmateix, m’estàs dient que l’FBI ha deixat córrer el meu petit sospitós.

—Calmat, Darby. Veiem-nos aquesta nit i parlem-ne. Et puc salvar la vida.

Darby va deixar el telèfon sota el coixí i va anar al bany. Es va rentar les dents i el que li quedava dels cabells, després posà els articles de neteja i la roba usada en una bossa de lona nova. Es va posar la jaqueta, el barret i les ulleres de sol i va tancar amb suavitat la porta al seu darrere. El vestíbul era buit. Va pujar a peu dos trams d’escales fins al dissetè pis, després agafà l’ascensor per baixar al desè, i d’allí va baixar tranquil·lament deu pisos fins al vestíbul. La porta de l’escala s’obria a la vora dels lavabos, i es va ficar al de dones. El vestíbul semblava desert. Va entrar en un compartiment, va tancar la porta, i s’hi esperà una estona.

* * *

Divendres a la nit al barri francès. L’aire era fred i net, sense l’olor persistent de menjar i de pecat. Les vuit del matí: massa aviat per haver-hi gent. Va caminar una estona per aclarir-se el cap i planejar el dia. A Dumaine, a la vora de Jackson Square, va trobar una cafeteria que havia vist abans. Era gairebé buida i hi havia un telèfon al fons. Es va fer servir un cafè ben fort i va seure en una taula a la vora del telèfon. Des d’allí podria parlar.

Verheek va trigar menys d’un minut a posar-se al telèfon.

—Digues —va dir.

—On t’allotjaràs aquesta nit? —va preguntar tot mirant la porta.

—Al Hilton, a la vora del riu.

—Ja sé on és. Et trucaré a última hora o demà al matí. No em seguiu. Ara ja tinc diner metàl·lic. Res de targetes.

—Molt intel·ligent, Darby. No paris de moure’t.

—Potser seré morta quan arribis aquí.

—No, segur que no. Pots trobar un Washington Post per aquí?

—Potser. Per què?

—Compra’l de seguida. L’edició del matí. Hi ha una bonica història sobre Rosenberg i Jensen, i potser qui ho va fer.

—Hi vaig de seguida. Et trucaré després.

En el primer quiosc no tenien el Post. Es va dirigir a Canal fent ziga-zagues, amagant-se, mirant enrere, per Saint Ann, per davant de les botigues d’antiguitats de Royal, pels tronats bars a banda i banda de Bienville, i finalment va arribar al mercat francès per Decatur i North Peters. Caminava ràpid, però amb indolència. Caminava com si anés enfeinada, donant ullades furtives a totes bandes. Si algú l’estava espiant i la seguia, volia dir que era molt bo.

Va comprar el Post i el Times-Picayune a un venedor de la vorera, i trobà una taula buida en el Café du Monde.

Primera pàgina. Tot esmentant una font confidencial, la història tractava la llegenda de Khamel i la seva sobtada implicació en els assassinats. Deia que quan era jove, havia matat per les seves creences, però que ara ho feia només per diners. Molts diners, especulava un expert d’intel·ligència retirat, el qual permetia que se l’esmentés però òbviament sense ser identificat. Les fotografies eren difuminades i indistintes, però quedaven sinistres l’una al costat de l’altra. No podien ser de la mateixa persona. Però per altra banda, segons deia l’expert, era impossible d’identificar, i no havia estat fotografiat des de feia deu anys.

Finalment es va presentar un cambrer, i li va demanar cafè i un brioix. L’expert deia que molta gent el creia mort. La Interpol creia que havia comès alguns assassinats feia menys de sis mesos. L’expert dubtava que viatgés en línies comercials. L’FBI el tenia el primer de la llista.

Va obrir el diari de Nova Orleans amb calma. Thomas no havia aconseguit la primera pàgina, però a la segona hi havia la seva foto i una llarga història. Els policies ho consideraven un homicidi, però no tenien on agafar-se. Poc abans de l’explosió s’havia vist en el lloc dels fets una dona blanca. La facultat, segons el degà, estava en estat de xoc. Els policies deien poca cosa. Els funerals se celebrarien l’endemà en el campus. S’havia comès un error terrible, deia el degà. Si es tractava d’un assassinat, era evident que algú havia matat la persona equivocada.

Se li van omplir els ulls de llàgrimes i, de cop i volta, li va tornar la por. Potser només fou un error. Era una ciutat violenta amb gent boja, i potser a algú se li van creuar els cables i va escollir el cotxe que no era. Potser no la perseguia ningú.

Es posà les ulleres de sol i va mirar la fotografia de Callahan. L’havien tret de l’anuari de la facultat, i feia aquella ganyota tan seva quan feia classe. Estava ben afaitat, i era d’allò més atractiu.

La història de Grantham sobre Khamel va electritzar Washington divendres al matí. No parlava ni de la circular ni de la Casa Blanca, i el tema més calent a la ciutat era especular sobre la font.

Els comentaris eren especialment apassionats a l’edifici Hoover. Al despatx del director, Eric East i K.O. Lewis caminaven neguitosos mentre Voyles parlava amb el president per tercera vegada en dues hores. Voyles cridava, no directament al president, sinó a tothom. Va maleir Coal, i quan el president va respondre-li a crits, Voyles li va suggerir que muntés un detector de mentides, i que hi lligués tot el seu personal, començant per Coal, per veure d’on sortien les maleïdes filtracions. Sí, merda, sí, Voyles també passaria la prova, com tots els treballadors de l’edifici Hoover. I van estar renegant l’un i l’altre. Voyles estava vermell i suava, i el fet d’estar cridant al telèfon amb el president a l’altra punta del fil rebent els crits no el preocupava gens ni mica. Sabia que Coal escoltava en algun lloc.

Evidentment, el president va assolir el control de la conversa i s’endinsà en una mena de llarg sermó. Voyles s’eixugà el front amb un mocador, va seure a la vella butaca giratòria de pell, i es posà a respirar amb calma per baixar la pressió i el pols. Havia sobreviscut a un atac de cor i vivia amb l’amenaça del segon, i havia dit moltes vegades a K.O. Lewis que Fletcher Coal i el seu imbècil patró l’acabarien matant. Val a dir que havia dit el mateix dels tres últims presidents. Es va gratar les gruixudes arrugues del front i s’enfonsà en la butaca.

—Ho farem, senyor president —va dir gairebé amb amabilitat. Era un home de canvis d’humor sobtats i radicals, i de cop i volta, davant dels seus ulls, va millorar de capteniment. Estava encantador—. Gràcies, senyor president. Vindré demà.

Va penjar amablement i parlà amb els ulls tancats.

—Vol que posem sota vigilància aquest periodista del Post. Diu que ja ho hem fet abans, que per què no fer-ho ara. Li he dit que sí.

—Quina mena de vigilància? —va preguntar K.O.

—El seguirem per la ciutat. Les vint-i-quatre hores del dia amb dos homes. Que esbrinin on va de nit i amb qui dorm. És solter, oi?

—Es va divorciar fa set anys —va contestar Lewis.

—Que no ens enxampin de cap manera. Que vagin amb roba de carrer, i que canviïn cada dos o tres dies.

—El president creu de debò que les filtracions vénen d’aquí?

—No, no ho crec. Si fos així, per què demanar-nos que seguim el periodista? Em penso que sap que és la seva gent. I vol enxampar-los.

—Un petit favor —va afegir Lewis amablement.

—Sí. Però miri que no ens descobreixin.

El despatx de L. Matthew Barr estava amagat al tercer pis d’un edifici brut i enganxós ple d’oficines al carrer M de Georgetown. No hi havia cap cartell a les portes. Un guàrdia armat amb jaqueta i corbata impedia l’entrada a l’ascensor. La catifa estava gastada i els mobles eren vells. Tot era ple de pols: era evident que la unitat no gastava diners en neteja.

Barr dirigia la unitat, que era una petita divisió extraoficial i amagada del Comitè de Reelecció del President. El comitè tenia unes luxoses oficines a l’altra banda del riu, a Rosslyn. Tenia finestres que s’obrien, secretàries que somreien i noies que netejaven cada nit. Però aquí no.

Fletcher Coal va sortir de l’ascensor i va fer un gest amb el cap al guàrdia de seguretat, que li tornà la salutació sense cap moviment. Eren vells coneguts. Travessà el petit laberint d’oficines sinistres per arribar a la de Barr. Coal estava orgullós de la seva sinceritat, i creia de debò que no temia cap home de Washington, llevat, potser, de Matthew Barr. De vegades el temia, de vegades no, però sempre l’admirava.

Barr era un ex marine, ex agent de la CIA i ex espia amb dues acusacions d’actuació fraudulenta en projectes de seguretat gràcies a la qual havia guanyat milions i els havia enterrat. Havia estat uns quants mesos en un club de camp, però no era important. Coal l’havia reclutat personalment per dirigir la unitat, que no existia oficialment. Tenia un pressupost anual de quatre milions, tot diner líquid de diversos fons tèrbols, i Barr supervisava una petita banda de criminals ben preparats que feien discretament el treball de la unitat.

La porta de Barr sempre estava tancada. La va obrir, i Coal va entrar. La reunió seria breu, com sempre.

—A veure —va començar Barr—. Vol trobar la filtració.

—Segons com, sí. Vull que segueixi aquest periodista, Grantham, totes les hores del dia per veure amb qui parla. Li arriba un material francament bo, i em penso que ve de nosaltres.

—Tenen més filtracions que un colador.

—Tenim alguns problemes, però la història de Khamel era un ardit. La vaig fer j o mateix.

Barr va somriure.

—M’ho pensava. Semblava massa clara i convincent.

—Ha vist mai Khamel?

—No. Fa deu anys estàvem segurs que era mort. Ell ho prefereix. No té cap sentit de l’ego, o sigui que no l’agafaran mai. Pot viure en una cabana de paper a Sào Paulo durant sis mesos i alimentar-se d’arrels i rates, després volar a Roma per matar un diplomàtic, i després marxar uns mesos a Singapur. No llegeix els retalls de premsa que parlen d’ell.

—Quants anys té?

—Per què li interessa?

—Em fascina. Em penso que sé qui el va contractar per matar Rosenberg i Jensen.

—Ah sí? I no podria compartir aquesta petita xafarderia?

—No. Encara no.

—Té quaranta o quaranta-cinc anys, que tampoc són tants anys, però va matar un general libanès quan en tenia quinze. És a dir, que té una llarga carrera. Tot això és llegenda, ja m’entén. Pot matar amb la mà que sigui, amb el peu, amb una clau de cotxe, amb un llapis, el que sigui. És un tirador expert amb totes les armes. Parla dotze idiomes. Ja ho ha sentit tot això, oi?

—Sí, però és divertit.

—Molt bé. Es pensa que és l’assassí més hàbil i car del món. De jove era com qualsevol altre terrorista, però tenia massa talent per dedicar-se a posar bombes. I va esdevenir assassí a sou. Ara és una mica més gran, i només mata per diners.

—Quants diners?

—Bona pregunta. Probablement una cosa així com de deu a vint milions per feina, i només conec un altre individu d’aquesta mena. Hi ha una teoria que diu que comparteix els diners amb grups terroristes. Però ningú no ho sap del cert. Deixi’m que ho endevini: vol que trobi Khamel i que l’agafi viu.

—Deixem Khamel en pau. M’agrada força la feina que va fer aquí.

—Té molt de talent.

—Vull que segueixi Gray Grantham, i descobreixi amb qui parla.

—Alguna idea?

—Un parell. Hi ha un home que es diu Milton Hardy que treballa de porter a l’ala oest. —Coal va deixar un sobre a la taula—, hi porta molt temps, i sembla mig cec, però em penso que veu i sent motes coses. Segueixin-lo una setmana o dues. Tothom li diu Sarge. Tinc ganes de desfer-me’n.

—Això és fantàstic, Coal. Gastarem una pila de diners per seguir un negre cec.

—Faci el que li dic. Que siguin tres setmanes —va dir Coal tot aixecant-se i dirigint-se cap a la porta.

—O sigui que sap qui va contractar l’assassí? —va dir Barr.

—Ens hi estem acostant.

—La unitat es mor de ganes d’ajudar.

—No en dubto.





DINOU


La senyora Chen era propietària del dúplex, i feia quinze anys que llogava l’altra meitat a estudiants de Dret. Era selectiva però discreta, i vivia i deixava viure sempre que no la molestessin. La casa era a sis blocs del campus.

Era fosc quan van trucar a la porta. La persona que hi havia a l’entrada era una jove atractiva amb cabells foscos curts i un somriure neguitós. Molt neguitós.

La senyora Chen esperava que parlés amb les celles arrufades.

—Sóc Alice Stark, amiga de Darby. Puc entrar? —va dir tot mirant enrere per sobre l’espatlla. El carrer era quiet i tranquil. La senyora Chen vivia sola amb les portes i les finestres ben tancades, però aquella era una noia bonica amb un somriure innocent i, si era amiga de Darby, podia confiar-hi. Va obrir la porta i Alice entrà.

—Passa alguna cosa? —demanà la senyora Chen.

—Sí. Darby té un petit problema, però no en podem parlar. Li ha trucat aquesta tarda?

—Sí. M’ha dit que vindria una noia a donar un cop d’ull al seu apartament.

Alice va sospirar i mirà de mantenir la calma.

—Només hi estaré un minut. Darby m’ha dit que hi havia una porta en una paret. Preferiria no entrar per la porta del davant o del darrere.

La senyora Chen va arrufar les celles i la interrogà amb els ulls. Per què no?, però no va dir res.

—Ha vingut algú a l’apartament els darrers dos dies? —li demanà Alice. Seguia la senyora Chen per un estret passadís.

—No he vist ningú. Ahir a primera hora, abans que sortís el sol, van trucar a la porta, però no vaig mirar.

Va treure una taula de davant d’una porta, hi posà una clau, i la va obrir. Alice entrà abans que ho fes ella.

—M’ha dit que entrés jo sola, si no li sap greu.

La senyora Chen es moria de ganes de controlar, però va fer que sí i va tancar la porta darrere d’Alice. La porta donava a un petit passadís que era totalment a les fosques. A l’esquerra hi havia l’estudi, i un interruptor que no podia fer servir. Alice es va quedar petrificada en la foscor. L’apartament era fosc i calent i feia una pesant pudor d’escombraries velles. Sabia que ho havia de fer sola, però era una simple estudiant de segon de Dret, no un detectiu privat de primera.

Calma. Va escorcollar la seva bossa i va trobar una llanterna com un llapis. En portava tres. Per si de cas. Si de cas què? No ho sabia. Darby no ho havia especificat gaire. Només li havia dit que no deixés que es veiés llum per les finestres. Que ells podien estar vigilant-la.

Qui diantre són ells? Alice ho volia saber. Darby li va dir que no ho sabia, que ja li ho explicaria més endavant, però que primer havia d’examinar l’apartament.

Alice havia estat a casa de Darby una dotzena de vegades en el darrer any, però sempre hi havia entrat per la porta del davant i amb un desplegament de llums i altres modernitats. Havia estat a totes les habitacions, i li havia semblat que podria revisar-ho a les fosques. La seguretat s’havia esfumat. Havia desaparegut, substituïda per un tremolor de pànic.

Calma. Estàs sola. Era impossible que s’instal·lessin a la casa amb una dona curiosa al costat. Si hi havien estat, era només per fer una breu visita.

Després de mirar-ne la punta, va decidir que la llanterna funcionava. Resplendia amb tota l’energia d’una cerilla que s’apaga. La va apuntar a terra, i va veure un minúscul cercle rodó gros com una taronja. El cercle tremolava.

Es va dirigir de puntetes cap a l’estudi. Darby li havia dit que hi havia un petit llum als prestatges de la vora del televisor que estava sempre encès i projectava un lleuger raig de llum a través de l’estudi cap a la cuina. O Darby havia mentit, o la bombeta s’havia apagat, o algú l’havia afluixada. No importava, de fet, a aquelles alçades, perquè l’estudi i la cuina eren negres com el carbó.

Era sobre la catifa enmig de l’estudi, i s’acostava a la taula de la cuina on havia de ser l’ordinador. Va donar un cop a la taula amb la llanterna i se li va apagar. La sacsejà. Res. Va agafar la segona llanterna de la bossa.

A la cuina l’olor era més forta. L’ordinador era sobre la taula, al costat d’un assortiment d’arxius i de carpetes buides. Va examinar els botons de l’ordinador amb la petita llum. L’interruptor era al davant. El va tocar, i la pantalla monocroma es va anar escalfant. Emetia una llum verdosa que cobria la taula però no il·luminava la cuina.

Alice va seure davant del teclat i va tocar algunes tecles. Va trobar el menú, després el directori d’arxius. El directori cobria la pantalla. El va estudiar de prop. Segons Darby, hi havia d’haver unes quaranta entrades, però només en veia deu. La major part de la memòria del disc dur havia desaparegut. Va engegar la impressora làser, i en pocs segons va tenir el directori al paper. Tallà els papers i se’ls va posar a la bossa.

Es va quedar dreta amb la llanterna i inspeccionà el desordre al voltant de l’ordinador. Darby calculava que devia tenir uns vint disquets per sobre la taula, però no n’hi havia ni un. Ni un sol disquet. Les carpetes eren de Dret constitucional i Procediment civil, i eren tan avorrides i genèriques que ningú no se les voldria endur. Els arxivadors vermells estaven ben apilats, però buits.

Havia estat una feina neta i pacient. Ell o ells s’havien passat un parell d’hores esborrant i enregistrant per marxar amb una sola cartera i una bossa de coses.

A l’estudi, al costat del televisor, Alice va mirar per la finestra lateral. L’Accord vermell encara era allí aparcat, a poc més d’un metre de la finestra. Se’l veia bé.

Va enroscar la bombeta de la tauleta de nit, i la va encendre i apagar ràpidament. Funcionava perfectament. La deixà tal com l’havien deixat ell o ells.

Va enfocar els ulls; podia veure els contorns de les portes i dels mobles. Va apagar l’ordinador, i travessà l’estudi cap a l’entrada.

La senyora Chen l’esperava exactament on l’havia deixat.

—Tot bé? —va preguntar.

—Tot és en ordre —digué Alice—. Però vigili de prop. La trucaré demà o demà passat per veure si ha vingut algú. I, sisplau, no digui a ningú que he estat aquí.

La senyora Chen l’escoltava amb atenció mentre posava la taula davant la porta.

—I el cotxe?

—No passarà res. Però vigili’l una mica.

Eren a l’estudi, gairebé a la porta principal.

—No li passarà res, a Darby. Suposo que tornarà d’aquí a uns dies. Gràcies, senyora Chen.

La senyora Chen tancà la porta, passà el forrellat, i va mirar des de la petita finestra. La noia era a la vorera, després va desaparèixer en la foscor.

Alice caminà tres blocs fins al seu cotxe.

Divendres a la nit al barri francès! El Tulane jugava al Dome l’endemà, i diumenge el Saints, i hi havia milers de trinxeraires que aparcaven on volien, bloquejaven els carrers, vagarejaven en grups sorollosos, bevien amb gots de plàstic, omplien les barres dels bars i s’ho passaven la mar de bé tot fent xivarri. El centre del barri s’omplia de gom a gom cap a les nou.

Alice va aparcar a Poydras, molt lluny d’on volia aparcar, i fins una hora després no arribava a l’atapeït bar de Saint Peter, molt endins del barri francès. No hi havia taules. A la barra hi havia tres fileres de gent. Es va retirar cap al racó de la màquina de tabac i va mirar la gent. La majoria eren estudiants que anaven a veure el partit.

—Estàs buscant una noia? —li preguntà un cambrer.

—Bé, sí.

Va assenyalar més enllà de la barra.

—Si entres per allà —va dir el cambrer assenyalant cap al fons—, a la primera sala a la dreta, hi ha algunes taules. Em penso que la teva amiga hi és.

Darby era en un petit compartiment, arraulida sobre una ampolla de cervesa, amb ulleres de sol i barret. Alice li va donar la mà.

—M’alegro de veure’t.

Alice va mirar-li els cabells i li feren gràcia. Darby es va treure les ulleres. Tenia els ulls vermells i cansats.

—No sabia a qui trucar.

Alice l’escoltava amb la cara inexpressiva, incapaç de pensar alguna cosa adequada i de treure-li els ulls dels cabells.

—Qui t’ho ha fet?

—Està bé, oi? Té un cert aire punk que suposo que deu provocar alguna reacció i segur que impressionarà la gent quan comenci a fer entrevistes per a buscar feina.

—Per què ho has fet, Darby?

—Algú va intentar matar-me, Alice. El meu nom és en una llista en poder de gent molt cruel. Em penso que em segueixen.

—Matar? Has dit «matar»? Qui et vol matar, Darby?

—No n’estic segura. Què me’n dius, de l’apartament?

Alice deixà de mirar-li els cabells i li va donar els papers impresos del directori. Darby s’ho va mirar. Tot era real. No era un somni o un error. La bomba era al cotxe adequat. Rupert i el cowboy l’havien tinguda a les seves mans. La cara que havia vist la buscava a ella. Havien anat a casa seva i havien esborrat tot el que havien volgut. Eren allà.

—I els disquets?

—Cap ni un. Els arxivadors de cartró eren molt ben apilats a la taula de la cuina, tots buits. Tota la resta sembla en ordre. Havien descargolat la bombeta de la tauleta de nit, o sigui que és tot a les fosques. Ho he comprovat. Funciona. Són gent molt pacient.

—I la senyora Chen?

—No ha vist res.

Darby es va ficar els papers impresos a la butxaca.

—Mira, Alice, de cop i volta estic molt espantada. És millor que no et vegin amb mi. Potser no ens hauríem d’haver vist.

—Qui són aquesta gent?

—No ho sé. Van matar Thomas, i em van intentar matar a mi. Jo vaig tenir sort, i ara em persegueixen.

—Però per què, Darby?

—Més val que no ho sàpigues, i no t’ho penso dir. Com més sàpigues, més perill corres. Creu-me, Alice. No et puc dir el que sé.

—Però jo no ho diré pas a ningú. T’ho juro.

—I si et fan parlar?

Alice va mirar al seu voltant com si tot anés bé. Va escrutar la seva companya. Eren amigues des del primer any. Havien estudiat plegades hores i hores, havien compartit notes i suat juntes en els exàmens, havien fet plegades els judicis de prova, havien parlat d’homes. Alice era l’única estudiant que coneixia la història de Darby i Callahan.

—Et vull ajudar, Darby. No tinc por.

Darby no havia tocat la cervesa. Feia girar lentament l’ampolla.

—Bé, doncs jo estic aterrida. Jo era allà quan ell va morir, Alice. El terra tremolà. El van fer miques i jo havia de ser amb ell. La bomba era per a mi.

—Doncs vés a la policia.

—Encara no. Potser més endavant. Em fa por. Thomas va anar a l’FBI, i dos dies després ens van intentar matar.

—O sigui que l’FBI et busca?

—No ho crec. Van començar a xerrar, algú se’ls va escoltar amb molta atenció, i la cosa va anar a parar a les orelles equivocades.

—A parlar de què! Au, Darby que sóc jo. La teva millor amiga. Deixa de jugar amb mi.

Darby va fer el primer glop de l’ampolla. Volia evitar de mirar-la als ulls, i es mirà la taula.

—Sisplau, Alice. Deixa’m esperar una mica. No té sentit dir-te una cosa que pot fer que et matin. —Una llarga pausa—. Si em vols ajudar, vés demà al funeral. Mira-ho tot. Escampa el rumor que t’he trucat des de Denver, que he anat a passar uns dies amb una tia de la qual no saps el nom, i que deixo córrer aquest trimestre però que tornaré a la primavera. Assegura’t que comenci a circular el rumor. Em penso que hi haurà gent escoltant amb molta atenció.

—Molt bé. El diari parlava d’una dona blanca a la vora del lloc on el van matar, com si pogués ser una sospitosa o una cosa així.

—O una cosa així. Era jo, i havia d’haver estat una víctima. Estic llegint els diaris amb lupa. La policia no té cap pista.

—Molt bé, Darby. Tu ets més llesta que no pas jo. Ets més llesta que ningú que jo conegui. I ara què?

—Primer, surt per la porta del darrere. Hi ha una porta blanca al final del passadís on hi ha els lavabos. Dóna a un magatzem, després a la cuina, i després a la porta del darrere. No t’aturis. El passatge dóna a Royal. Agafa un taxi i torna al teu cotxe. Vigila.

—Ho dius seriosament?

—Mira aquests cabells, Alice. Et penses que m’ho hauria fet si es tractés d’un joc?

—Molt bé, molt bé. I després què?

—Vés al funeral demà, fes córrer el rumor, i et trucaré d’aquí a dos dies.

—On vius?

—Aquí i allà. Em moc molt.

Alice es va aixecar i li féu un petó a la galta. Després se n’anà.

Durant dues hores, Verheek es va estar passejant per l’habitació, agafant revistes i llançant-les, trucant al servei d’habitacions, lliurant la maleta, donant cops de peu. Les següents dues hores se les va passar assegut al llit amb una cervesa calenta a les mans i mirant el telèfon. S’estaria així fins a mitjanit, es va dir, i després, bé, després què?

Ella havia dit que trucaria.

Si trucava, li podria salvar la vida.

A mitjanit va llançar l’última revista i sortí de l’habitació. Un agent de l’oficina de Nova Orleans l’havia ajudat una mica i li havia parlat d’un parell de caus de la facultat de Dret prop del campus. Hi aniria, es barrejaria amb la gent, i escoltaria. Els estudiants eren a la ciutat pel partit de l’endemà. Segur que ella no hi era, però era igual perquè no la coneixia. Tanmateix, potser sentiria alguna cosa, i podria deixar caure un nom, una targeta, fer un amic que la conegués o que potser coneixia algú que la coneixia. Un objectiu difícil, però molt més productiu que quedar-se mirant el telèfon.

Va trobar un seient a la barra en un bar anomenat Barrister’s, a tres blocs del campus. Tenia un acollidor aspecte universitari amb horaris de partits de futbol i cartells a les parets. La gent era sorollosa i de menys de trenta anys.

El cambrer tenia aspecte d’estudiant. Després de dues cerveses, la gentada s’havia escampat i el bar era mig buit. Hi hauria una altra onada al cap d’un moment.

Verheek va demanar la tercera. Eren dos quarts de dues.

—Ets estudiant de Dret? —va preguntar al cambrer.

—Per desgràcia.

—No és pas tan horrible…

Estava netejant la barra al voltant dels cacauets.

—Hi ha coses més divertides.

Verheek enyorà els cambrers que li servien la cervesa a la facultat. Aquells individus coneixien l’art de la conversa. No es feien mai estranys. Parlaven de qualsevol cosa.

—Jo sóc advocat —va dir Verheek desesperat.

—Ep, nois, aquest individu és advocat. Que original. És algú especial. —El noi se’n va anar.

Petit malparit. Espero que suspenguis. Verheek engrapà l’ampolla i es va girar cap a les taules. Se sentia com un avi entre els nens. Encara que odiava les facultats de dret i els seus records, havia passat llargues nits de divendres als bars de Georgetown amb el seu col·lega Callahan. En tenia bons records.

—Quina mena d’advocat? —va dir el cambrer, de retorn. Gavin es va girar cap a la barra i somrigué.

—Consell especial, FBI.

El cambrer continuava netejant.

—O sigui que ets a Washington.

—Sí, he vingut pel partit del diumenge. Sóc seguidor del Redskins. —Odiava els Redskins i qualsevol altre equip de futbol, i no pensava deixar que el noi es posés a parlar de futbol—, a quina facultat vas?

—A Tulane. Acabo al maig.

—I després?

—Probablement aniré a Cincinnati a fer de passant un any o dos.

—Deus ser bon estudiant.

Va arronsar les espatlles.

—Vols una altra cervesa?

—No. Tenies Thomas Callahan a classe?

—És clar. El coneixies?

—Vaig estudiar amb ell a Georgetown. —Verheek es va treure una targeta de la butxaca i la va donar al noi—. Sóc Gavin Verheek.

El noi la va mirar, i amb educació la va deixar al costat del gel. La barra estava tranquil·la i el noi cansat de conversa.

—Coneixes una noia que es diu Darby Shaw?

El noi va mirar cap a les taules.

—No. No la conec però sé qui és. Em penso que fa segon. —Una pausa llarga i de sospita—. Per què?

—Hem de parlar amb ella. —Nosaltres, l’FBI. No ell simplement, Gavin Verheek. El plural sonava molt més greu—. Ve per aquí de tant en tant?

—L’he vista unes quantes vegades. És difícil no fixar-s’hi.

—Ja m’ho han dit. —Gavin va mirar a les taules—. Tu creus que aquests nois la deuen conèixer?

—No ho crec. Són tots de primer. No ho veus? Estem discutint els drets de propietat i les lleis d’escorcoll i detenció.

Sí, quins temps aquells. Gavin es va treure una dotzena de targetes de la butxaca i les va deixar a la barra.

—Seré uns dies al Hilton. Si la veus, o algú parla d’ella, li dónes una targeta d’aquestes.

—Molt bé. Ahir a la nit va venir un policia a fer preguntes. Està implicada en la mort de Callahan?

—No, no, en absolut. Només hem de parlar amb ella.

—Tindré els ulls oberts.

Verheek va pagar les cerveses, tornà a donar les gràcies al noi, i sortí a fora. Va caminar tres blocs fins al Half Shell. Eren gairebé les dues. Estava mort de cansament, mig borratxo, i un conjunt arrencava amb la tonada a l’instant que ell travessava la porta. El bar era a les fosques, atapeït, i una cinquantena de nois i noies universitaris es van posar a ballar tot d’una sobre les taules. Va obrir-se camí entre l’esvalot i va trobar la seguretat al fons, a prop de la barra. Hi havia tres fileres de gent, espatlla contra espatlla, i ningú no es movia. Es va fer espai a cops de colze, va demanar una cervesa, i es va adonar novament que era de molt el més vell de la reunió. Es va enretirar a un racó fosc però ple de gent. Era inútil. No podia sentir ni el que pensava, era impossible mantenir una conversa.

Va mirar els cambrers de la barra: tots joves, tots estudiants. El més gran semblava tenir poc més de vint anys, i repassava un xec rere l’altre, com si estigués fent caixa. Es movia amb rapidesa, com si ja fos hora de plegar. Gavin estudià cadascun dels seus moviments.

Es va descordar ràpidament el davantal, el va penjar en un racó, s’ajupí per sota la barra, i se n’anà. Gavin s’obrí pas entre la gent a cops de colze i el va enxampar quan sortia per la porta de la cuina. Tenia una targeta de l’FBI a la mà.

—Perdona. Sóc de l’FBI. —Li va posar la targeta davant de la cara—. Com et dius?

El noi es va quedar glaçat i va mirar Verheek espantat.

—Eh, Fountain. Jeff Fountain.

—Molt bé, Jeff. Mira, no passa res. Només et vull fer un parell de preguntes. —La cuina havia tancat feia hores. Estaven tots dos sols—. Només un segon.

—Bé, molt bé. Què passa?

—Ets estudiant de Dret, oi? —Sisplau digues que sí. El seu amic havia dit que la majoria de cambrers eren estudiants de Dret.

—Sí. A Loyola.

Loyola! On diantre era allò?

—Sí, bé, és el que havia pensat. Has sentit a parlar del professor Callahan de Tulane, oi? El funeral és demà.

—És clar. Ho deia el diari. La majoria dels meus amics van a Tulane.

—Coneixes una estudiant de segon que es diu Darby Shaw? Una noia molt atractiva.

Fountain va somriure.

—Sí, sortia amb un amic meu l’any passat. Ve aquí de tant en tant.

—Quant temps fa que no ve?

—Deu fer un o dos mesos. Què passa?

—Hem de parlar amb ella. —Va donar una pila de targetes a Fountain—. Guarda-les. Seré al Hilton uns dies. Si la veus per aquí, o en sents alguna cosa, m’ho dius.

—Què podria sentir?

—Alguna cosa sobre Callahan. Hem de parlar amb ella.

—Molt bé —va dir, i es va ficar les targetes a la butxaca.

Verheek li donà les gràcies i se’n tornà a la gresca. Va passar entre la gent mirant d’escoltar què deien. Anava entrant gent nova, i va esforçar-se per arribar a la porta. No tenia edat per a tot allò.

Sis blocs més enllà, va aparcar il·legalment davant d’una casa de fraternitat a la vora del campus. L’última parada de la nit seria en un petit enfony, que, de moment, no era ple. Pagà la cervesa a la barra i va inspeccionar el lloc. Hi havia quatre taules de billar i poca acció. Un jove amb samarreta va anar fins a la barra i demanà una altra cervesa. La samarreta era verda i grisa i al davant hi havia les paraules TULANE LAW SCHOOL amb un número a sota que semblava d’identificació.

Verheek va parlar sense vacil·lacions.

—Ets estudiant de Dret?

El jove li va donar una ullada mentre es treia els diners de la butxaca.

—Per desgràcia.

—Coneixies Thomas Callahan?

—Qui ets?

—FBI. Callahan era amic meu.

L’estudiant va fer un glop de cervesa amb aire de sospita.

—Jo anava a la seva classe de Dret constitucional.

Bingo! Com Darby. Verheek va mirar de semblar poc interessat.

—Coneixes Darby Shaw?

—Per què ho vols saber?

—Hem de parlar amb ella. Això és tot.

—Qui? —L’estudiant se’l mirava cada cop amb més sospita. Es va acostar més a Gavin, com si volgués una resposta clara.

—L’FBI —va dir Verheek sense ganes.

—Tens una placa o una cosa així?

—És clar —va dir mentre es treia una targeta de la butxaca. L’estudiant la va llegir amb cura, i després la hi va tornar—. Ets advocat, no agent.

Era una correcció molt pertinent, i l’advocat sabia que podia perdre la feina si el seu director s’assabentava que feia preguntes i es presentava com a agent.

—Sí, sóc advocat. Callahan i jo vam anar junts a l’escola.

—Llavors per què vols veure Darby Shaw?

El cambrer s’havia apropat i parava l’orella.

—La coneixes?

—No ho sé —va dir l’estudiant, i era evident que la coneixia però no en pensava parlar—. Té algun problema?

—No. La coneixes, oi?

—Potser sí. Potser no.

—Com et dius?

—Ensenya’m una placa i et diré el meu nom.

Gavin va fer un llarg glop de l’ampolla i va somriure al cambrer.

—L’he de veure. És molt important. Seré uns dies al Hilton. Si la veus, digues-li que em truqui —va dir tot oferint la targeta a l’estudiant, el qual se la mirà i va marxar.

A les tres obrí la porta de la seva habitació i comprovà el contestador. Cap missatge. Fos on fos, Darby encara no havia trucat. Això, és clar, si és que encara vivia.





VINT


Garcia va trucar per darrera vegada. Grantham va rebre la trucada abans de 1’alba del dissabte, menys de dues hores abans que la primera cita que havien concertat. Li va dir que es feia enrere. Que no era un bon moment. Si es publicava la història, seria un cop molt dur per a alguns advocats molt poderosos i els seus rics clients, i aquesta gent no estava acostumada a rebre i no tenien miraments. I Garcia podia sortir-ne malparat. Tenia una dona i una filla petita. Tenia una feina que havia de suportar perquè la hi pagaven molt bé. Per què arriscar-se? Ell no havia fet res de dolent. Tenia la consciència neta.

—Doncs per què no para de trucar-me? —va preguntar Grantham.

—Em penso que sé per què els van matar. No n’estic segur, però en tinc una bona idea. Vaig veure una cosa.

—Fa una setmana que em diu el mateix, Garcia. Va veure una cosa, o té alguna cosa. I és tot inútil si no m’ho ensenya. —Grantham va obrir un expedient amb els detalls de l’home del telèfon—. Se sent dominat per un sentit de moralitat, Garcia. Per això vol parlar.

—Sí, però hi ha una possibilitat que sàpiguen que ho sé. Últimament m’han tractat d’una manera estranya, com si volguessin descobrir si ho vaig veure. Però no m’ho poden preguntar perquè no n’estan segurs.

—Són els individus del seu bufet?

—Sí. No. Esperi. Com ho sap, que estic en un bufet? Jo no li ho he dit.

—És fàcil. Va a treballar massa d’hora per ser advocat del govern. Treballa en un dels dos-cents bufets d’advocats que pretenen que els seus associats i treballadors joves treballin unes cent hores a la setmana. El primer cop que em va trucar em va dir que era camí de la feina, i eren més o menys les cinc del matí.

—Bé, bé, què més sap?

—No gaire res. Estem jugant, Garcia. Si no té ganes de parlar, pengi i deixi’m en pau. Necessito dormir.

—Doncs que dormi bé.

Garcia va penjar. Grantham es quedà mirant l’aparell.

En els darrers vuit anys havia tret el seu número de telèfon de la guia tres cops. Vivia del telèfon, i les seves millors històries li arribaven sempre de qui sap on per telèfon. Però després d’una d’important, o alhora, hi havia un miler de fonts insignificants que es veien obligades a trucar a altes hores de la nit per donar-li notícies calentes. Era conegut com un periodista capaç d’enfrontar-se a un escamot d’execució abans de revelar una font, i per això li trucaven i li trucaven sense parar. Se’n va cansar, i es va posar un número nou que no sortia a la guia. Després venia un període de sequera, i tornava corrents a la guia telefònica de Washington.

Ara hi era. Gray S. Grantham. Només un telèfon a la guia. El podien trobar a la feina dotze hores al dia, però era molt més secret i privat trucar-li a casa, sobretot a hores estranyes quan mirava de dormir una mica.

Va maleir Garcia durant mitja hora, després s’adormí. Estava agafant el son i s’allunyava del món dels vius quan va tornar a sonar. Va trobar l’aparell a les palpentes.

—Hola.

No era Garcia. Era una dona.

—És Gray Grantham del Washington Post?

—Sí. Qui és?

—Encara està amb la història de Rosenberg i Jensen?

Estava assegut a les fosques mirant el despertador. Dos quarts de sis.

—Es una bona història. Tenim molta gent treballant-hi, però, sí, hi estic investigant.

—Ha sentit a parlar de l’informe pelicà?

Va respirar profundament i va mirar de recordar.

—L’informe pelicà. No. Què és?

—És una petita teoria inofensiva sobre qui els va matar. El va portar a Washington diumenge passat un home anomenat Thomas Callahan, professor de Dret a Tulane. El va donar a un amic de l’FBI, i va anar passant de mà en mà. La troca es va anar embolicant, i dimecres a la nit van matar Callahan a Nova Orleans amb una bomba al cotxe.

—Des d’on truca? —va dir Grantham, que havia encès el llum i prenia notes.

—De Nova Orleans. Una cabina, no cal que es preocupi.

—Com sap tot això?

—Jo vaig escriure l’informe.

Ara estava totalment despert, amb els ulls oberts i panteixant.

—Molt bé. Si el va escriure, digui’m què deia.

—No vull fer-ho així, perquè encara que en tingués una còpia no podria publicar la història.

—Intenti-ho.

—No podria. Hauria de fer moltes comprovacions.

—Molt bé. Tenim el Klan, el terrorista Khamel, l’Exèrcit Clandestí, els aris, els… —No. Cap d’aquests. Són una mica massa obvis. L’informe és sobre un sospitós obscur.

Grantham caminava d’una banda a l’altra del llit, amb el telèfon a la mà.

—Per què no em pot dir qui és?

—Potser més tard. Vostè sembla tenir fonts màgiques. A veure què troba.

—Callahan serà fàcil de comprovar. Una sola trucada. Doni’m vint-i-quatre hores. —Intentaré trucar-li dilluns al matí. Si hem de fer pactes, senyor Grantham, m’haurà d’ensenyar alguna cosa. La propera vegada que truqui, digui’m alguna cosa que jo no sàpiga.

Era en una cabina a les fosques.

—Corre perill? —va preguntar ell.

—Em penso que sí. Però de moment estic bé.

Tenia veu de jove, de poc més de vint anys, potser. Havia escrit un informe. Coneixia el professor de Dret.

—És advocada?

—No, i no perdi temps amb mi. Té feina a fer, senyor Grantham, o si no recorreré a algú altre.

—Molt bé. Necessita un nom.

—En tinc un.

—Vull dir un nom en codi.

—Vol dir com els espies i tot això. Oh, que divertit que serà!

—Doncs digui’m el seu nom de veritat.

—Felicitats per l’intent. Digui’m Pelicà.

Els seus pares eren catòlics irlandesos, però ell ho havia deixat feia molts anys. Feien bona parella, dignificats pel dol, ben vestits i bronzejats. Ell no en parlava gairebé mai. Van entrar agafats de la mà amb la resta de la família a Rogers Chapel. El seu germà de Mobile era més baix, i semblava molt més gran. Thomas havia dit que tenia problemes amb l’alcohol.

Feia mitja hora que anaven arribant estudiants i professors a la capella. El partit era a la nit, i hi havia molta gent al campus. Hi havia una camioneta de la televisió aparcada al carrer. Un càmera filmava la façana de la capella a una distància respectuosa. Un policia del campus el vigilava amb atenció i el mantenia a lloc.

Feia estrany veure els estudiants de Dret ben vestits, amb sabates, jaquetes i corbates. En una sala a les fosques a la tercera planta de Newcomb Hall, la noia Pelicà era asseguda de cara a la finestra i mirava com els estudiants es reunien, feien comentaris i s’acabaven els cigarrets. Sota la cadira tenia quatre diaris, ja llegits. Feia dues hores que s’hi estava, allà, llegint a la llum del sol i esperant el funeral. No tenia cap altre lloc on anar. Estava segura que els dolents sotjaven des dels matolls al voltant de la capella, però estava aprenent a tenir paciència. Havia arribat aviat, es quedaria fins tard, i es mouria en les ombres. Si la trobaven, potser voldrien acabar ràpid amb ella.

Va agafar un mocador de paper i s’eixugà els ulls. Ara es permetia plorar, però per última vegada. Tota la gent era a dins, i la camioneta de la televisió havia marxat. El diari deia que era un funeral públic amb enterrament privat. A dins no hi havia cap taüt.

Havia triat aquell moment per arrencar a córrer, llogar un cotxe i anar-se’n a Baton Rouge, i allí agafar el primer avió cap a qualsevol lloc tret de Nova Orleans. Podia marxar del país, potser anar a Mont-real o a Calgary. S’hi amagaria durant un any i esperaria que es resolgués el crim i agafessin els culpables.

Però era un somni. El camí més ràpid cap a la justícia passava per ella. Ella sabia més que ningú. Els agents havien tancat el cercle, després s’havien fet enrere, i ara encalçaven qui sap qui. Verheek no havia arribat enlloc, i era molt a prop del director. Hauria de lligar caps ella sola. El seu petit informe havia matat Thomas, i ara la perseguien a ella. Sabia la identitat de l’home que estava darrere els assassinats de Rosenberg, Jensen i Callahan, i aquell coneixement la feia gairebé única.

Tot d’una es va inclinar cap endavant. Se li van eixugar de cop les llàgrimes de la cara. Era allà! L’home prim de cara estreta! Portava jaqueta i corbata i feia un posat de dol mentre caminava amb grans passes cap a la capella. Era ell! L’home que havia vist per darrer cop al vestíbul del Sheraton el, quan era… dijous al matí. Ella estava parlant amb Verheek quan el va veure entrar amb cara de desconfiança.

Es va aturar a la porta, va estirar el cap, nerviós, cap a una i altra banda: una bestiesa, certament, una pífia. Va mirar un moment cap a tres cotxes aparcats amb tota innocència al carrer, a menys de quaranta metres. Va obrir la porta i va entrar a la capella. Magnífic. Després de matar-lo, aquells malparits s’unien a la família i als amics per oferir-los el darrer condol.

Tenia el nas enganxat a la finestra. Els cotxes eren massa lluny, però estava segura que en un d’aquells cotxes hi havia un home buscant-la. Ja haurien de saber que no era tan estúpida i tan sentimental per presentar-se allà a plorar el seu amant. Segur que ho sabien. Portava dos dies i mig esquivant-los. Ja no li quedaven llàgrimes.

Deu minuts després, l’home prim va sortit tot sol, va encendre un cigarret i es dirigí cap als tres cotxes amb les mans a les butxaques. Estava trist. Quin paio.

Va passar per davant dels cotxes, però no es va aturar. Quan va haver desaparegut de la vista, s’obrí una porta i del cotxe del mig en va sortir un home amb un jersei de cotó verd de Tulane. Va baixar pel carrer darrere de l’home prim. Aquest no era prim. Era baix, rabassut, i fort. Una soca feta i pastada.

Va desaparèixer vorera avall darrere l’home prim pel darrere de la capella. Darey s’inclinà a la vora de la cadira. Un minut després, van sortir per la vorera de darrere l’edifici. Anaven tots dos junts, xiuxiuejant, però només un moment, perquè l’home prim va fer un saltiró i desaparegué carrer avall. El soca es dirigí ràpidament al cotxe i s’hi va ficar. S’hi quedà assegut esperant que acabés el funeral per donar una última ullada a la gent amb l’absurda esperança que ella fos tan estúpida per anar-hi.

L home prim n’havia tingut prou amb menys de deu minuts per entrar, escrutar la cara de, diguem, unes dues-centes persones, i decidir que no hi era. Potser buscava els cabells vermells. O una rossa tenyida. No, era més lògic que tinguessin gent a dins, asseguts estratègicament amb cara de resar i aspecte trist, buscant-la a ella o a qualsevol que pogués assemblar-s’hi. Podien fer un gest amb el cap, o un moviment, o picar l’ullet a l’home prim.

L’Havana era un santuari perfecte. No importava que deu o cent països haguessin posat preu al seu cap. Fidel era un admirador seu, i un client ocasional. Bevien plegats, compartien dones, i fumaven cigars. Ho tenia tot a la seva disposició: un bonic apartament a Calle de Torre, a la ciutat vella, un cotxe amb xofer, un banquer que era un mag per moure diners per tot el món, tantes barques com volgués, un avió militar si calia, i moltes dones joves. Parlava l’idioma i no tenia la pell blanca. L’encantava aquella ciutat.

Una vegada l’havien contractat per matar Fidel, però no en va ser capaç. Va arribar al lloc on havia de cometre el crim dues hores abans, però no es va decidir. L’admirava massa. En aquells temps no sempre matava per diners. Va enganyar els qui l’havien pagat, i ho va confessar tot a Fidel. Van simular una emboscada, i corregué la veu que Khamel havia caigut mort als carrers de l’Havana.

Mai més no tornaria a viatjar en línies aèries comercials. Les fotografies de París eren un turment per a un professional com ell. Anava perdent facultats; en el crepuscle de la seva carrera, s’estava abandonant. La seva fotografia havia sortit a primera plana dels diaris d’Amèrica. Quina vergonya! El seu client no n’estava gens content.

La barca era una goleta de dotze metres, amb dos tripulants i una dona jove, tots cubans. Ella era a la cabina de sota. Ell acabava de desfer-se de la noia quan va veure els llums de Biloxi. Ara era tot ulls: inspeccionà el bot pneumàtic i va tancar la bossa sense dir res. Els tripulants eren ajupits a coberta i es mantenien lluny d’ell.

A les nou en punt llançaren el bot a l’aigua. Hi va ficar la bossa, i va marxar. Van sentir el rugit del motor que desapareixia en la negror. Ells havien de quedar-se ancorats fins a l’alba, per tornar després a l’Havana. Tenien tots els papers en regla que declaraven que eren americans, per si algú els descobria i començava a fer-los preguntes.

Va lliscar pacientment per l’aigua tranquil·la, esquivant les boies amb llums i alguna embarcació ocasional. També tenia tots els papers en ordre, i tres armes a la bossa.

Feia anys que no actuava dos cops en un mes. Després d’haver estat presumptament mort a Cuba, havia estat cinc anys pràcticament parat. La paciència era el seu fort. La mitjana era d’un crim per any.

I aquesta víctima d’ara passaria inadvertida. Ningú no sospitaria d’ell. Era una feina molt fàcil, però el client era inflexible i, com que resultava que vivia a la vora i li oferien molts diners, allí es trobava, en un bot pneumàtic de dos metres navegant cap a una platja i amb l’esperança que, aquest cop, el seu company Luke no anés vestit de pagès sinó de pescador.

Aquest seria el darrer cop per un temps, potser per sempre. Tenia més diners dels que es podia gastar o regalar. I havia començat a cometre petits errors.

Va veure el moll en la distància, i se’n va allunyar. Tenia trenta minuts per perdre. Va seguir la línia de costa durant una milla, després es va dirigir al moll. Apagà el motor a dos-cents metres, el va deslligar i el llançà a l’aigua. Es va estirar en el bot i, tot donant un cop de rem quan calia, avançà suaument cap a un punt negre al final d’una filera de senzills edificis de rajola, a deu metres de la costa. Dempeus, amb l’aigua als turmells, féu uns quants talls al bot amb una petita navalla. Es va enfonsar i va desaparèixer. La platja era deserta.

Luke estava sol al capdavall del moll. Eren les onze en punt, i ell era al lloc previst amb un revòlver i un rodet. Portava un barret blanc i la visera es movia a poc a poc cap endavant i endarrere en cerca del bot.

De cop i volta es va trobar al costat un home sortit d’enlloc, com un àngel.

—Luke? —va dir l’home.

No era la consigna. Luke estava desconcertat. Tenia una pistola a la caixa d’aparells que tenia als peus, però no podia fer res per agafar-la.

—Sam? —preguntà. Potser li havia passat per alt alguna cosa. Potser Khamel no havia pogut arribar al moll amb el bot.

—Sí, Luke, sóc jo. Perdona la desviació. He tingut problemes amb el bot!

El cor de Luke es va tranquil·litzar i va sospirar.

—On és el vehicle? —li demanà Khamel.

Luke el va mirar amb gran rapidesa. Sí, era Khamel, i contemplava el mar darrere d’unes ulleres fosques.

Luke assenyalà l’edifici.

—Un Pontiac vermell al costat de la bodega.

—Quant hi ha fins a Nova Orleans?

—Mitja hora —va dir Luke mentre collia el fil.

Khamel va fer un pas enrere i li va donar dos cops al clatell. Un amb cada mà. Se li van trencar les vèrtebres i li van partir la medul·la espinal. Luke va caure de cop i féu un gemec. Khamel el va veure morir, li agafà les claus de la butxaca i va empènyer el cos cap a l’aigua amb el peu.

Edwin Sneller, o com es digués, no va obrir la porta, però sense dir res va fer lliscar la clau per sota. Khamel l’agafà i obrí la porta de l’habitació del costat. Va entrar-hi i va anar directament al llit, hi deixà la bossa i després va mirar per la finestra amb les cortines obertes i el riu allà lluny. Va tancar les cortines i estudià els llums del barri francès de sota.

Va anar cap al telèfon i marcà el número de Sneller.

—Parla’m d’ella —va dir Khamel amb suavitat mirant a terra.

—N’hi ha dues fotografies a la cartera.

Khamel la va obrir i en va treure les fotografies.

—Estan numerades, primera i segona. La primera és del llibre de la facultat. Té un any, si fa no fa, i és la més moderna que tenim. És una ampliació d’una fotografia petita, o sigui que s’ha perdut detall. L’altra té dos anys. La vam treure d’un anuari de l’escola estatal d’Arizona.

—Una dona molt bonica —va dir Khamel tot mirant les dues fotografies—. Una dona bonica.

—Sí. Ben bonica. Però ara ja no té aquests cabells. Vam estar a punt de perdre-la divendres al matí. Vam trobar cabells molt llargs a terra i una petita mostra d’alguna cosa que ara sabem que és tint negre de cabells. Molt negre.

—Quina llàstima.

—No l’hem vista des de dimecres a la nit. Està resultant molt fonedissa: targeta de crèdit per una habitació el dimecres, targeta en un altre hotel dijous, i res ahir a la nit. Va treure cinc-cents dòlars en metàl·lic del seu compte el divendres a la tarda i això ha refredat la pista.

—Potser ha marxat.

—Podria ser, però no ho crec. Ahir a la nit algú va anar al seu apartament. El tenim vigilat: vam arribar dos minuts tard.

—Una mica lents, oi?

—És una ciutat gran. Estem vigilant l’aeroport i l’estació de tren. Vigilem la casa de la seva mare a Idaho. Cap senyal. Em penso que encara és aquí.

—I on deu ser?

—Deu anar d’un lloc a l’altre, canviant d’hotel, trucant des de cabines, allunyant-se dels llocs habituals. La policia de Nova Orleans l’està buscant. Van parlar amb ella després de la bomba del dimecres i després la van perdre. Nosaltres la busquem, ells la busquen, ja apareixerà.

—Què va passar amb la bomba?

—Molt senzill. No va pujar al cotxe.

—Qui va fer la bomba?

Sneller va vacil·lar.

—No ho puc dir.

Khamel apuntà un somriure mentre treia el plànol de la cartera.

—De què són els plànols?

—Oh, només uns quants punts d’interès a la ciutat. Casa seva, casa d’ell, la facultat, els hotels on ha estat, el lloc on va explotar el cotxe, i uns quants bars als quals anava sovint.

—De moment ha estat sempre al barri francès.

—És llesta. Hi ha un milió de llocs on amagar-se.

Khamel va agafar la fotografia més recent, i s’assegué a l’altre llit. Aquella cara li agradava. Fins i tot amb els cabells negres i curts, devia ser una cara intrigant. Seria capaç de matar-la, però no ho trobava agradable.

—És una llàstima, oi? —va dir, quasi per a ell.

—Sí. És una llàstima.





VINT-I-UN


Gavin Verheek havia arribat cansat a Nova Orleans, i després de dues nits de bars estava absolutament derrotat i afeblit. Havia anat al primer bar poc després del funeral, i s’havia passat set hores bevent amb joves incansables parlant d’injustícies i de contractes, d’empreses de Wall Street i d’altres coses que menyspreava. Sabia que no havia de dir a estranys que era agent de l’FBI. Ell no era de l’FBI. No tenia cap placa.

Dissabte a la nit va recórrer cinc o sis bars. Tulane va tornar a perdre i, després del partit, els bars eren plens de cercabregues. No semblava que conduís enlloc, i a mitjanit ho va deixar córrer.

Estava dormint profundament amb les sabates posades quan va sonar el telèfon. Va estirar el braç per agafar-lo.

—Hola, hola!

—Gavin? —va preguntar ella.

—Darby! Ets tu?

—Qui, si no?

—Per què no m’has trucat fins ara?

—Sisplau, no comencis a fer-me preguntes estúpides. Sóc en una cabina, es a dir que estalvia’t els trucs.

—Vinga, Darby. Et juro que pots confiar en mi.

—Molt bé, confio en tu. I ara què?

Ell va mirar l’hora i es va començar a descordar les sabates.

—Bé, digues tu. Què fem ara? Quant de temps penses estar amagada a Nova Orleans?

—Com saps que sóc a Nova Orleans?

Ell va callar un moment.

—Sóc a Nova Orleans —va dir ella—. Suposo que vols que ens trobem i ens fem amics, i que després em rendeixi, com vas dir tu, i confiï en la vostra protecció per sempre!

—Exacte. Si no ho fas, no trigaràs gaire a estar morta.

—Directe al gra, eh?

—Sí. Estàs jugant, i no saps què fan ells.

—Qui em persegueix, Gavin?

—Podria ser molta gent.

—Qui?

—No ho sé.

—Ara ets tu el qui estàs jugant, Gavin. Com puc confiar en tu si no vols parlar clar amb mi?

—Molt bé. Em penso que és clar que el teu petit informe va ser com una puntada de peu a l’estómac d’algú. Vas encertar el pinyol, l’informe va arribar a qui no havia d’arribar, i ara Thomas és mort. I et mataran a tu tan bon punt et trobin.

—Sabem qui va matar Rosenberg i Jensen, oi, Gavin?

—Em penso que sí.

—I per què l’FBI no fa res?

—Em penso que s’intenta protegir algú.

—T’agraeixo que m’ho diguis. Gràcies.

—Podria perdre la feina.

—A qui vols que digui res, Gavin? Qui està protegint a qui?

—No n’estic segur. Vam estar molt interessats en l’informe fins que la Casa Blanca va insistir perquè el deixéssim córrer.

—Això ho entenc. Però, per què pensen que em poden matar i que no se sàpiga res?

—No et puc contestar això. Potser pensen que saps més coses.

—Et puc dir una cosa? Moments després de l’explosió, mentre Thomas s’estava cremant al cotxe i jo estava mig inconscient, un policia anomenat Rupert em va portar al seu cotxe i m’hi va fer entrar. Un altre policia amb botes de cowboy i texans em va començar a fer preguntes. Jo estava marejada i en estat de xoc. Van desaparèixer, Rupert i el seu cowboy, i no van tornar més. No eren policies, Gavin. Van veure l’explosió, i van engegar el pla B quan van veure que jo no era al cotxe. Jo no n’era conscient, però probablement em vaig salvar de rebre una bala al cap per un o dos minuts.

—Què se n’ha fet, d’aquests dos? —va preguntar Verheek amb els ulls tancats.

—No n’estic segura. Em penso que es van espantar quan van aparèixer en escena els policies de veritat. Es van esfumar. Jo era en el seu cotxe, Gavin. Em tenien a les seves mans.

—Has de venir cap aquí, Darby. Escolta’m.

—Recordes la conversa que vam tenir dijous al matí quan de cop i volta vaig veure una cara que em va semblar familiar i te la vaig descriure?

—És clar.

—Aquella cara era ahir al funeral, amb alguns amics.

—On eres, tu?

—Mirant. Va entrar uns cinc minuts després de començar la cerimònia, va estar deu minuts a dins i després va sortir i es va trobar amb el soca.

—El soca?

—Sí, un del seu grup. El soca, Rupert, el cowboy i l’home prim. Grans personatges. Estic segura que n’hi ha més, però no els conec.

—La pròxima trobada serà la darrera, Darby. No et queden més de quaranta-vuit hores.

—Ja ho veurem. Quant temps et quedaràs aquí?

—Uns dies. Havia planejat quedar-m’hi fins que et trobés.

—Doncs aquí em tens. Potser et trucaré demà.

—Molt bé, Darby —va dir Verheek sospirant—. Com tu vulguis. Però vés amb compte.

Ella va penjar. Ell va llançar el telèfon a l’altra banda de l’habitació i el va maleir. A dos blocs de distància, i al quinzè pis, Khamel mirava la televisió i remugava tot sol. Feien una pel·lícula sobre gent d’una gran ciutat. Parlaven anglès, el seu tercer idioma, i repetia les paraules amb el seu millor accent americà. S’hi va passar unes quantes hores. S’havia familiaritzat amb l’idioma quan vivia amagat a Belfast, i en els últims vint anys havia vist milers de pel·lícules americanes. La que més li agradava era Els tres dies del còndor. La va veure quatre vegades abans de decidir qui matava qui i per què. Ell podia haver matat Redford.

Repetia cada paraula en veu alta. Li havien dit que el seu anglès podia passar pel d’un americà, però una sola relliscada, un petit error, i ella desapareixeria.

El Volvo estava aparcat a un bloc i mig d’on vivia el seu propietari, en un espai d’aparcament pel qual pagava cent dòlars al mes. Van entrar per la porta que suposadament estava tancada.

Era un GL del 1986 sense sistema de seguretat, i en pocs segons van obrir la porta del xofer. Un d’ells va seure al capó i va encendre un cigarret. Eren gairebé les quatre de la matinada del diumenge.

L’altre va obrir una petita caixa d’eines que duia a la butxaca i es va posar a treballar en el telèfon de yuppie que tanta vergonya havia fet a Grantham quan l’havia comprat. N’hi havia prou amb la claror del cel, i va treballar de pressa. Feina fàcil. Va obrir l’auricular, va instal·lar-hi un petit transmissor i el va enganxar a lloc. Un minut després, va sortir del cotxe i s’ajupí al costat del parafang del darrere. El que tenia el cigarret li va passar un petit cub negre, i ell el va enganxar al cotxe darrere el dipòsit de gasolina. Era un transmissor magnètic, i enviaria senyals durant sis dies fins que s’esgotés i l’haguessin de canviar.

Van acabar la feina en menys de set minuts. El dilluns, tan bon punt el veiessin entrar a l’edifici del Post al carrer Quinze, anirien al seu apartament i li punxarien els telèfons.





VINT-I-DOS


La segona nit a la pensió va ser millor que la primera. Va dormir fins a mig matí. Gairebé hi estava acostumada, ara. Va mirar fixament les cortines sobre la petita finestra i va decidir que no havia tingut cap malson, que no havia vist cap moviment a la foscor amb pistoles i ganivets sortint i atacant. Havia dormit profundament, i va mirar les cortines una estona esperant que el cervell es despertés.

Va mirar de pensar amb disciplina. Era el seu quart dia de Pelicà, i per viure el cinquè havia de pensar com un assassí meticulós. Era el quart dia de la resta de la seva vida. Li tocava estar morta.

Però quan se li van obrir els ulls i es va adonar que realment estava sana i estàlvia, que la porta no grinyolava ni el terra s’esquerdava, i que no hi havia cap pistoler a rarmari, el primer pensament va ser, com sempre, Thomas. Començava a superar el xoc de la seva mort i ara trobava més fàcil deixar de banda el so de l’explosió i l’espetec del foc. Sabia que havia quedat fet miques i mort a l’instant. Sabia que no havia patit.

Ara pensava en altres coses, com la sensació de tenir-lo al costat, i els seus xiuxiuejos i carícies quan eren al llit, després de fer l’amor, quan només volia abraçar-la. Era molt afalagador, i li agradava jugar, besar-la i acariciar-la després de fer l’amor. I riure. L’estimava amb bogeria, s’havia enamorat de veritat, i per primer cop a la vida es permetia de fer el ruc amb una dona. Moltes vegades, enmig d’una de les seves classes, ella havia pensat en les seves bromes i carícies i s’havia hagut de mossegar els llavis per no somriure.

Ella també l’estimava, i estava molt trista. Volia quedar-se al llit i passar-se una setmana plorant. L’endemà del funeral del seu pare, un psiquiatre li havia explicat que l’esperit necessita un període breu i molt intens de dolor i que després passava a la fase següent. Però que havia de sentir el dolor: havia de sofrir sense restriccions abans de fer el pas següent. Ella va acceptar el consell, i va doldre’s sense esma per a res durant dues setmanes, fins que se’n va cansar i va passar al següent estadi. Havia funcionat.

Però ara no li funcionava amb Thomas. No podia posar-se a cridar i a llançar coses com hauria volgut. Rupert, l’home prim i tots els altres li impedien un dol saludable.

Després de pensar uns minuts en Thomas, es va posar a pensar en ells. On devien ser, ara? On podria anar sense que la veiessin? Després de dues nits en aquella pensió, hauria de buscar una altre lloc? Sí, ho faria. Quan es fes de nit. Trucaria per reservar una habitació en una altra pensió petita. On devien allotjar-se, ells? Patrullaven els carrers esperant ensopegar amb ella? Sabien on era en aquest moment? No. Si ho sabessin, ja seria morta. Sabien que ara era rossa?

Els cabells la van fer saltar del llit. Es va mirar al mirall que hi havia sobre la taula, i es va contemplar. El duia encara més curt, i molt blanc. No estava malament. La nit abans s’havia passat tres hores tenyint-se’l. Si vivia dos dies més, se l’hauria de tallar una mica més i tornar-lo a tenyir de negre. Si vivia una altra setmana, potser acabaria calba.

Va tenir un atac de gana, i va pensar a menjar durant un segon. Últimament no menjava gens, i això havia de canviar. Eren gairebé les deu. Estranyament, en aquesta pensió no cuinaven els diumenges. Sortiria a buscar alguna cosa per menjar i el Post del diumenge, i a veure si la descobrien ara que anava de gallimarsot ros.

Es va dutxar de pressa, i no va trigar més d’un minut a pentinar-se. Gens de maquillatge. Es va posar un nou parell de pantalons de l’exèrcit i una nova jaqueta de vol, i ja va estar preparada per a la batalla. Tenia els ulls tapats amb ulleres d’aviador.

Tot i que hi havia entrat algunes vegades, feia quatre dies que no havia sortit de cap edifici per la porta del davant. Travessà la cuina a les fosques, va obrir la porta del darrere i va sortir a un passatge darrere la petita pensió. Feia prou fred per anar amb jaqueta sense despertar sospites. Quina ximpleria, va pensar. Al barri francès, qualsevol podia vestir-se com un ós polar i ningú no s’hi fixaria. Va caminar de pressa pel passeig amb les mans a les butxaques dels pantalons i els ulls escorcollant les ombres.

Ell la va veure quan va enfilar la vorera prop del carrer Burgundy. Els cabells, sota el barret, eren diferents, però encara feia metre setanta d’estatura, i això no ho podia canviar. Encara tenia les cames llargues i caminava d’una manera determinada, i després de quatre dies era capaç de distingir-la entre una multitud portés com portés la cara i els cabells. Les botes de cowboy, de pell de serp i punxegudes, ressonaven en l’asfalt. Van copejar la vorera i es van posar a seguir-la.

Era una noia llesta, es girava a cada cantonada, canviava de carrer a cada bloc, caminava de pressa però sense exagerar. Va imaginar-se que es dirigia a Jackson Square, on els diumenges hi havia molta gent i era fàcil desaparèixer-hi. Podia passejar entre els turistes i la gent del barri, potser menjar una mica, gaudir del sol, comprar un diari.

Darby va encendre un cigarret com si res i se’l va fumar tot caminant. No era capaç d’empassar-se el fum. Ho havia intentat tres dies abans i s’havia marejat. Quin hàbit més horrible. Que irònic seria que aconseguís escapar-se d’aquesta per morir després de càncer de pulmó. Tant de bo pogués morir de càncer!

Ell estava assegut en una taula d’una terrassa plena de gent a la cantonada de Saint Peter i Chartres, i era a menys de tres metres quan ella el va veure. Un instant després, ell la va veure a ella, i segurament hauria passat desapercebuda si no li hagués fallat el peu en veure’l. Ell la va veure, i probablement no l’havia reconeguda, però la lleugera vacil·lació i la mirada de sorpresa la van delatar. Darby va continuar caminant, però ara més de pressa.

Era el soca. S’havia aixecat i avançava esquivant les taules quan el va perdre de vista. No era pas rabassut. Semblava ràpid i musculós. El va perdre un segon a Chartres, quan es va ajupir darrere les arcades de la catedral de Saint Louis. L’església era oberta, i se li va acudir d’entrar-hi com si fos un santuari dins del qual no la podien matar. Sí, la podien matar allà, al carrer, o entre una multitud. Allà on l’enxampessin. El tenia al darrere, i volia saber a quina velocitat s’acostava. Caminava de pressa com si no passés res? Corria? O l’estava esperant al final del carrer disposat a atacar-la tan bon punt la veiés? Continuà caminant.

Va girar a l’esquerra per Saint Ann, travessà el carrer, i ja era gairebé a Royal quan va donar un ràpid cop d’ull al seu darrere. La seguia. Era a l’altra banda del carrer, però seguint-la de prop.

El fet de mirar enrere neguitosa la va acabar de delatar del tot. Era una batalla perduda, i ara ell arrencava a córrer.

Va decidir anar cap al carrer Bourbon. Faltaven quatre hores pel partit, i el carrer era ple de seguidors del Saints que celebraven el partit abans d’hora en previsió dels pocs motius d’alegria que tindrien després. Va girar per Royal i va córrer uns quants metres, després continuà caminant de pressa. Ell va girar a Royal amb passes ràpides. Estava preparat per canviar de ritme i arrencar a córrer en qualsevol moment. Darby es va posar al centre del carrer, on un grup d’aficionats mataven el temps conversant. Va girar a l’esquerra per Dumaine, i va arrencar a córrer. Tenia Bourbon al davant, i estava ple de gent.

Sentia les passes d’ell darrere seu. No cedia que mirés. Era allà, corrent i avançant. Quan va girar a Bourbon, el senyor soca es trobava a quinze metres d’ella, i la cursa havia acabat. Va veure sortir els seus salvadors d’un bar amb gran xivarri: tres homes joves, grossos i amb excés de pes, vestits amb tota mena d’accessoris amb els colors negre i daurat del Saints van parar-se enmig del carrer just quan Darby corria cap a ells.

—Ajuda! —va cridar com boja assenyalant el soca—. Ajudeu-me! Aquest home m’està perseguint! Em vol violar!

Val a dir que el sexe no era pas una cosa tan estranya en els carrers de Nova Orleans, però aquells joves no eren tan desgraciats per no evitar que aquell home abusés de la noia.

—Sisplau, ajudeu-me! —va dir gemegant.

De cop i volta, el carrer va quedar en silenci. Tothom estava quiet, inclòs el soca, el qual s’havia aturat a una o dues passes per continuar caminant de seguida. Els tres seguidors del Saints es van posar davant d’ell amb els braços plegats i els ulls lluents. Va acabar tot en pocs segons. El soca va fer servir les dues mans alhora: amb la dreta va picar a la gola del primer, i amb l’esquerra va clavar un fort cop a la boca del segon. Van xisclar tots dos i van caure a terra. El número tres no estava disposat a fugir. Els seus companys jeien a terra ferits, i això no li agradava. Hauria estat ben fàcil per al soca de fugir, però el número u se li va llançar al peu i el va fer caure. Mentre estirava la cama, el senyor Benjamin Chop de Thibodaux, Louisiana, número tres, li va donar una puntada directa a l’entrecuix, i el soca va passar a la història. Mentre Darby es perdia entre la gent, va sentir els seus crits de dolor.

El senyor Chop li va donar un cop a les costelles quan ja era a terra. El número dos, amb la cara plena de sang, va atacar el soca sense miraments i va començar la carnisseria. Ell es recargolava amb les mans sobre els adolorits testicles mentre el copejaven i el maleïen sense compassió fins que algú va cridar que venia la policia. Això li va salvar la vida. El senyor Chop i el número dos van ajudar el número tres a posar-se dret, i l’últim que se sap dels seguidors del Saints és que van entrar com fletxes en un bar. El soca va aconseguir posar-se dret i es va arrossegar com un gos atropellat però encara viu decidit a morir a casa.

Ella es va amagar en un racó fosc d’un pub de Decatur i es va prendre un cafè i després una cervesa, un altre cafè i una altra cervesa. Li tremolaven les mans i li feia mal l’estómac. El menjar feia una olor deliciosa, però no es veia amb cor d’empassar res. Després de tres cerveses en tres hores, va demanar un plat de gambes bullides i es va passar a l’aigua mineral.

L’alcohol l’havia calmada, i les gambes li havien anat molt bé. Li semblava que en aquell lloc estava segura, o sigui que s’hi podia quedar a veure el partit i esperar, potser, fins que tanquessin.

El pub era ple de gom a gom. Tothom mirava l’ampla pantalla sobre la barra i s’emborratxava. Darby s’havia convertit en seguidora dels Saints. Esperava que els tres amics estiguessin bé i gaudint del partit. La gent cridava i maleïa els Redskins.

Darby es va quedar al seu racó fins que feia una bona estona que s’havia acabat el partit i després va sortir a la foscor.

En algun moment del quart temps, amb els Saints perdent de quatre, Edwin Sneller va penjar el telèfon i va apagar el televisor. Estirà les cames, i després va tornar al telèfon per trucar Khamel a la porta del costat.

—Escolti el meu anglès —va dir l’assassí—. Digui’m si hi nota algun accent estrany.

—Molt bé. És aquí —va dir Sneller—. Un dels nostres homes l’ha vista aquest matí a Jackson Square. L’ha perduda després de seguir-la tres blocs.

—Com l’ha perduda?

—Això no importa, ara. S’ha escapat, però és aquí. Porta els cabells molt curts i gairebé blancs.

—Blancs?

Sneller odiava haver-se de repetir, especialment amb aquest bastard.

—Ha dit que no era ros sinó blanc, i que portava pantalons verds de l’exèrcit i una jaqueta marró. Ella l’ha reconegut qui sap com, i ha desaparegut.

—Com el podia reconèixer? L’havia vist abans?

Quines preguntes més estúpides. Era difícil de creure que se’l considerés un superhome.

—No puc contestar això.

—Què tal el meu anglès?

—Perfecte. A sota la porta hi ha una petita targeta. Miri-la.

Khamel va deixar el telèfon sobre el coixí i es va dirigir a la porta. Un segon després tornava a ser a l’aparell.

—Qui és?

—Es diu Verheek. Holandès de naixement, però és americà. Treballa per a l’FBI a Washington. Evidentment, Callahan i ell eren amics. Van fer Dret junts a Georgetown, i Verheek va ser el portador honorari del fèretre en el funeral d’ahir. Ahir a la nit va anar a un bar no gaire lluny del campus i va fer preguntes sobre la noia. Fa dues hores, un dels nostres homes ha anat al mateix bar simulant ser un agent de l’FBI i ha entaulat conversa amb el cambrer, el qual resulta que és estudiant de Dret i coneix la noia. Han estat mirant el partit i han parlat una estona, després el noi li ha donat la targeta. Miri al darrere. És a l’habitació 1909 del Hilton.

—Això és a cinc minuts d’aquí —va dir tot mirant el plànol que tenia estès sobre un llit.

—Sí. Hem fet unes quantes trucades a Washington. No és agent, només advocat. Coneixia Callahan, i potser coneix la noia. És evident que està mirant de trobar-la.

—Ella hi parlaria, amb ell, oi?

—Probablement.

—Què tal el meu anglès?

—Perfecte.

Khamel va esperar una hora i va sortir de l’hotel. Amb la jaqueta i la corbata, era un vianant més del carrer Canal, a l’alba i camí del riu. Portava una gran bossa d’esport i fumava un cigarret, i cinc minuts després va entrar al vestíbul del Hilton. Va obrir-se camí entre la multitud de seguidors que tornaven del Dome. L’ascensor es va aturar al pis vintè, i va baixar un tram d’escales fins al dinovè.

A la 1909 no responia ningú. Si s’hagués obert la porta amb la cadena posada, s’hauria disculpat dient que s’havia equivocat de número. Si la porta s’obria sense la cadena i apareixia una cara a l’escletxa, donaria una puntada de peu i es ficaria a dins. Però no es va obrir.

Probablement el seu nou amic Verheek era en algun bar repartint targetes i demanant als nois que li parlessin de Darby Shaw. Quin poc seny!

Tomà a trucar, i mentre esperava va ficar un regle de plàstic de quinze centímetres entre la porta i el marc i va fer palanca fins que el pany s’obrí. Les tanques presentaven pocs problemes a Khamel. Podia obrir un cotxe tancat i engegar-lo sense clau en menys de trenta segons.

Un cop a dins, va tancar la porta al seu darrere i deixà la bossa sobre el llit. Com un cirurgià, es va treure els guants d’una butxaca i se’ls va posar acuradament als dits. Va deixar una pistola del 22 i un silenciador sobre la taula.

El telèfon va quedar llest de seguida. Va connectar l’enregistradora a l’endoll de sota el llit, on podia estar-se sis setmanes sense que el veiés ningú. Va trucar dos cops a la informació del temps per provar l’enregistradora. Perfecte.

El seu nou amic Verheek era un deixat. Tenia tot de roba bruta escampada a la vora de la maleta que hi havia sobre la taula. No l’havia desfeta. A l’armari hi havia una bossa barata amb una sola camisa.

Khamel va eliminar qualsevol rastre seu i es ficà a l’armari. Era un home pacient, i podia esperar unes quantes hores. Tenia la pistola del 22 a la mà per si aquell pallasso entrava corrent a l’armari i l’havia de matar a trets. Si no, es limitaria a escoltar.





VINT-I-TRES


El diumenge, Gavin va decidir deixar córrer els bars. No en treia res.

Ella l’havia trucat, i no anava a aquella mena de llocs, o sigui que prou. Estava bevent massa i menjant massa, i estava tip de Nova Orleans. Ja tenia bitllet per dilluns a la tarda i, si ella no trucava, deixaria de fer de detectiu.

No la podia trobar, i no era culpa seva. Fins i tot els taxistes es perdien en aquesta ciutat. Al migdia, Voyles l’estaria escridassant. Havia fet el que havia pogut.

Es va estirar al llit en pantalons curts, fullejant una revista i ignorant la televisió. Eren gairebé les onze. L’esperaria fins a les dotze, després miraria de dormir.

Va sonar a les onze en punt. Va prémer un botó i va apagar el televisor de lluny.

—Hola.

Era ella.

—Sóc jo, Gavin.

—Ah, ets viva.

—Més o menys.

Va seure a la vora del llit.

—Què ha passat?

—M’han vist avui, i un dels seus goril·les, el meu amic soca, m’ha perseguit per tot el barri. No coneixes el soca, però és el que vigilava com entràveu tu i tots els altres a la capella.

—Però t’has escapat.

—Sí. Un petit miracle, però m’he escapat.

—Què li ha passat, al soca?

—L’han ferit. Probablement, ara jeu en algun llit amb un paquet de gel als pantalons. El tenia a unes passes quan ha entaulat una baralla amb qui no ho havia de fer. Tinc por, Gavin.

—T’ha seguit des d’algun lloc?

—No. Ens hem trobat al carrer, com si diguéssim.

Verheek va fer una pausa. A Darby li tremolava la veu, però semblava controlada. Estava començant a perdre seguretat.

—Mira, Darby. Tinc un vol per marxar d’aquí demà a la tarda. Tinc feina, i el meu director vol que estigui al despatx. No puc passar-me un mes donant voltes per Nova Orleans esperant que no et matin i que acabis confiant en mi. Jo me’n vaig demà, i crec que hauries de venir amb mi.

—A on?

—A Washington. A casa meva. A un lloc diferent d’on ets ara.

—I després què?

—Bé, per començar, podràs continuar vivint. Parlaré amb el director, i et prometo que estaràs segura. Farem alguna cosa, merda. Qualsevol cosa és millor que això.

—Què et fa pensar que podrem sortir d’aquí?

—Perquè tenim tres agents de l’FBI al teu voltant. Perquè no sóc un sòmines acabat. Mira, Darby, digues on vols que ens trobem ara mateix, i en quinze minuts et vinc a buscar amb tres agents. Aquests homes tenen pistoles, i no tenen por del teu soca ni dels seus col·legues. Et traurem de la ciutat aquesta nit, i et portarem a Washington demà. Et prometo que parlaré personalment amb el meu director, l’honorable F. Denton Voyles, demà, i veurem què fem.

—Em creia que l’FBI no hi estava implicat.

—No hi està, però podria estar-hi.

—I d’on vénen els tres agents?

—Tinc amics.

Darby va pensar un moment, i la veu li va sortir més forta.

—Darrere el teu hotel hi ha un lloc anomenat Riverwalk. És una àrea comercial amb restaurants i…

—Hi he passat dues hores aquesta tarda.

—Molt bé. Al segon pis hi ha una botiga de roba que es diu Frenchmen’s Bend.

—Ja l’he vista.

—Demà a les dotze en punt. Vull que et quedis a l’entrada, i m’esperis cinc minuts.

—Au, Darby. No seràs viva demà al migdia. Ja n’hi ha prou de jugar al gat i la rata.

—Fes el que et dic, Gavin. No ens coneixem, per tant no tinc ni idea del teu aspecte. Posa’t una camisa negra d’alguna mena i una gorra de beisbol vermella.

—On puc trobar aquests articles?

—A qualsevol lloc.

—Molt bé, molt bé. Suposo que vols que em burxi el nas amb una pala o una cosa així. Quina bestiesa!

—No estic d’humor, i si no calles ho deixem córrer.

—És el teu coll.

—Sisplau, Gavin.

—Ho sento. Faré el que em diguis. Aquest lloc és molt transitat.

—Sí. Em sento més segura entre molta gent. Quedat a la porta uns cinc minuts, i porta un diari plegat. Jo estaré mirant. Passats cinc minuts, entra a la botiga i vés directament al racó del final on hi ha jaquetes de safari. Mira-te-les una mica, jo ja et trobaré.

—I tu què portaràs?

—Per mi no pateixis.

—Molt bé. Què farem, després?

—Tu i jo, i només tu i jo, marxarem de la ciutat. No vull que ningú més en sàpiga res. M’entens?

—No, no t’entenc. Puc demanar protecció.

—No, Gavin. Jo mano, d’acord? Ningú més. Oblidat dels teus tres amics agents. D’acord?

—D’acord. Com proposes marxar de la ciutat?

—També tinc un pla per a això.

—No m’agraden els teus plans, Darby. Tens aquests malparits respirant-te al coll i ara m’hi fiques a mi. Això no és el que jo volia. Es molt més segur fer-ho a la meva manera. Més segur per a tu, i més segur per a mi.

—Però seràs allà al migdia, oi?

Es va quedar dret al costat del llit i va tancar els ulls.

—Sí. Hi aniré. Només espero que tu hi arribis.

—Com ets, d’alt?

—Metre vuitanta-dos.

—Quant peses?

—Ho temia. Normalment menteixo. Noranta quilos, però tinc plans per rebaixar-los. T’ho prometo.

—Ens veurem demà, Gavin.

—Espero veure’t, maca.

Ella ja no hi era. Gavin va penjar.

—Filla de puta! —va cridar a les parets—. Filla de puta!

Anà d’una banda a l’altra del llit una estona, després al bany, on va tancar la porta i engegà la dutxa.

La va maleir a la dutxa uns deu minuts, després en sortí i es va assecar. Més aviat semblava que fossin cent quilos, i molt mal repartits en el marc d’un metre vuitanta-dos d’estatura. Era dolorós mirar-se al mirall. Vet ací, estava a punt de conèixer aquella meravellosa dona que de cop i volta li confiava la seva vida. Si n’era, de brètol!

Va obrir la porta. L’habitació era a les fosques. A les fosques? Ell havia deixat els llums encesos. Què coi ha passat? Es va dirigir a l’interruptor a prop de l’armari.

El primer cop li va partir la laringe. Fou un cop perfecte que va venir del costat, d’algun lloc vora la paret. Va grunyir de dolor i caigué de genolls, cosa que va fer encara més fàcil el segon cop, com una destral en un tronc gruixut. Va caure com una pedra damunt el clatell, i Gavin era mort.

Khamel va encendre un llum i es mirà la miserable figura nua estesa a terra. No era d’aquells que admirava la seva feina. Com que no volia tacar la catifa, va aixecar el pesant cadàver, se’l va carregar a les espatlles i el deixà al llit. Treballant de pressa, sense moviments innecessaris, Khamel va engegar el televisor i apujà el volum, va obrir la bossa, en va treure una automàtica barata de calibre 25, i la posà exactament a la templa dreta del finat Gavin Verheek. Tapà la pistola i el cap amb dos coixins, i va prémer el disparador. Ara venia la part crítica: va agafar un coixí i el va posar sota el cap del mort, llençà els altres per terra, i amb cura encerclà la pistola amb els dits de la mà dreta i la deixà a vint centímetres del cap.

Va agafar l’enregistradora de sota el llit i endollà el cable del telèfon a la paret. Va prémer un botó, va escoltar, i allí la tenia. Apagà el televisor.

Cada feina era diferent. Una vegada va perseguir la víctima durant tres setmanes per la ciutat de Mèxic i, finalment, l’havia enxampat al llit amb dues prostitutes. Era un error estúpid; i la seva carrera era plena de nombrosos errors estúpids fets per l’oponent. Aquest home era un error estúpid, un advocat imbècil que grimpava pertot arreu parlant massa i donant targetes amb el número de la seva habitació al darrere. Havia ficat el nas al món dels assassins de veritat, i així li havia anat.

Amb una mica de sort, els policies mirarien l’habitació uns minuts i ho declararien un suïcidi. Farien tots els passos que caiguessin i plantejarien unes quantes preguntes sense resposta, però això passa sempre. Com que era un important advocat de l’FBI, li farien l’autòpsia al cap d’un dia o dos, i probablement, cap al dimarts, un forense descobriria que no es tractava d’un suïcidi.

El dimarts la noia ja seria morta, i ell a Managua.





VINT-I-QUATRE


Les seves fonts oficials habituals de la Casa Blanca deien que no tenien cap coneixement de l’informe pelicà. Sarge no n’havia sentit a parlar mai. Les trucades d’indagació a l’FBI no li havien aclarit res. Un amic del Departament de Justícia li va dir que no n’havia sentit ni una paraula. Va estar buscant tot el cap de setmana, i no va trobar res. La història de Callahan va quedar verificada quan va trobar un exemplar del diari de Nova Orleans. Quan, dilluns, li van passar la trucada a la sala de redacció, no tenia res nou per dir-li. Però almenys havia trucat.

La noia Pelicà li havia dit que trucava des d’una cabina, i que no calia que fes res.

—Encara estic investigant —va dir Grantham—. Si hi ha un informe a la ciutat, està molt ben protegit.

—Li asseguro que hi és, i entenc per què el protegeixen.

—Estic segur que em pot dir alguna cosa més.

—Molt més. Ahir van estar a punt de matar-me per culpa de l’informe, o sigui que estic disposada a parlar abans que no pensava. Necessito esbravar-me ara que encara sóc viva.

—Qui intenta matar-la?

—Els mateixos que van matar Rosenberg i Jensen, i Thomas Callahan.

—En sap els noms?

—No, però n’he vist almenys quatre des del dimecres. Són a Nova Orleans, ficant el nas a tot arreu i esperant que faci alguna imprudència per matar-me.

—Quanta gent sap que existeix l’informe pelicà?

—Bona pregunta. Callahan el va portar a l’FBI, i em penso que des d’allà va anar a la Casa Blanca, on evidentment devia provocar cert esvalot, i des d’allà qui sap. Dos dies després de donar-lo a l’FBI, Callahan era mort. Jo, evidentment, havia d’haver mort amb ell.

—Era amb ell?

—Era a prop d’ell, però no prou.

—O sigui que és la dona no identificada de l’escena.

—Així és com em van descriure els diaris.

—O sigui que la policia té el seu nom.

—El meu nom és Darby Shaw. Sóc estudiant de segon a la facultat de Dret de Tulane. Thomas Callahan era el meu professor i amant. Jo vaig escriure l’informe, l’hi vaig donar, i la resta ja la sap. Em segueix?

—Sí. L’escolto —deia Grantham sense parar de prendre notes.

—Estic una mica tipa del barri francès, i tinc pensat marxar avui. El trucaré demà des d’algun altre lloc. Té accés a la documentació divulgada sobre la campanya presidencial?

—Són documents públics.

—Ja ho sé. Però, quant trigaria a tenir la informació?

—Quina informació?

—Una llista dels principals col·laboradors de les últimes eleccions presidencials.

—No és gaire difícil. Ho puc tenir aquesta tarda.

—Faci-ho, i jo li truco al matí.

—Molt bé. Té una còpia de l’informe?

—No —va dir vacil·lant—, però me’l sé de memòria.

—I sap qui són els assassins?

—Sí, i tan bon punt li ho digui, el seu nom apareixerà a la llista d’ells.

—Digui-m’ho ara.

—Més val que ens ho prenguem amb calma. Trucaré demà.

Grantham va escoltar amb concentració, després va penjar. Va agafar el bloc de notes i anà fent ziga-zagues entre el laberint de taules i de gent cap al despatx amb parets de vidre del cap de redacció, Smith Keen. Keen era un home robust i generós, amb una política de portes obertes que garantia un caos constant al seu despatx. Estava acabant una conversa per telèfon quan Grantham va entrar i tancà la porta.

—Deixa la porta oberta —va dir Keen secament.

—Hem de parlar, Smith.

—Parlarem amb la porta oberta. Obre la remaleïda porta.

—L obriré de seguida —va dir Grantham amb les dues mans enlairades de cara a i ajudant de direcció. Sí, era seriós—. Parlem primer.

—Molt bé. Què passa?

—És gros, Smith.

—Ja m’ho imagino, que és gros. Has tancat la remaleïda porta, o sigui que ha de ser gros.

—Acabo de tenir la segona conversa telefònica amb una senyoreta que es diu Darey Shaw; sap qui va matar Rosenberg i Jensen.

Keen va repenjar-se lentament en el respatller de la butaca i va mirar Grantham fixament.

—Sí, noi. És gros. Però, com ho saps tu? Com ho sap ella? Què pots demostrar?

—Encara no tinc la història, Smith, però ella explica coses. Llegeix això —va dir tot donant-li un relat del diari sobre la mort de Callahan. Keen ho va llegir a poc a poc.

—Molt bé. Qui és Callahan?

—Fa una setmana va lliurar un petit informe conegut com l’informe pelicà a l’FBI d’aquí. Evidentment, l’informe implica una persona obscura en els assassinats. L’informe va passar de mà en mà, va arribar a la Casa Blanca, i d’allà ja ningú no sap on va anar. Dos dies després, Callahan va engegar el Porsche per darrer cop. Darby Shaw diu que és la dona no identificada de què parlen els diaris. Era amb Callahan, i havia d’haver mort amb ell.

—Per què havia d’haver mort?

—Ella va escriure l’informe, Smith. O diu que ho va fer.

Keen es va enfonsar més en la cadira i va posar els peus sobre la taula. Va estudiar la fotografia de Callahan.

—On és l’informe?

—No ho sé.

—Què deia?

—Tampoc no ho sé.

—Llavors no sabem res, oi?

—Encara no. Però, i si ella em diu tot el que sap?

—I quan ho farà, això?

Grantham va dubtar.

—Aviat, em penso. Molt aviat.

Keen va moure el cap i va deixar una còpia sobre la taula.

—Si tinguéssim l’informe, tindríem una bona història, Gray, però no la podríem publicar. S’haurà de fer una verificació feixuga, dolorosa, meticulosa i acurada abans de publicar-ho.

—Però tinc llum verda?

—Sí, però m’has d’informar cada hora. No escriguis res sense dir-m’ho.

Grantham va somriure i obrí la porta.

Allò no era una feina de quaranta dòlars l’hora. Ni tem sols de trenta, o vint. Croft sabia que tindria sort si aconseguia treure quinze dòlars a Grantham per aquella merda de feina de Mickey Mouse buscant una agulla en un paller. Si tingués altres feines, hauria dit a Grantham que es busqués algú altre, o millor encara, que ho fes ell mateix.

Però les coses no anaven gaire bé, i podia guanyar molt menys de quinze l’hora. Es va fumar un porro al wàter del fons, va estirar la cadena i va obrir la porta. Es va posar les ulleres negres sobre les orelles i va entrar al vestíbul que portava a l’atri on hi havia quatre ascensors pels quals milers d’advocats pujaven a les seves oficines i es passaven el dia emprenyant i proferint amenaces hora rere hora. Havia memoritzat la cara de Garcia. Fins i tot somniava amb aquell noi de cara brillant i bon aspecte, un físic atlètic cobert amb un vestit car. El coneixeria de seguida si el veia.

Estava dret al costat d’una columna, amb un diari a la mà i mirant de veure tothom des de l’ombra. Hi havia advocats pertot arreu que s’afanyaven a pujar les escales amb gestos pretensiosos i carregats amb carteres pretensioses. Redéu, com odiava els advocats. Per què es vestien tots igual? Vestits foscos. Sabates fosques. De tant en tant apareixia un inconformista amb una atrevida corbata de llaç. D’on sortia tota aquella gent? Quan el van arrestar per possessió de drogues, s’havia fet càrrec del cas un grup d’advocats contractats pel Post Però després va decidir buscar-se’n un ell i va trobar un imbècil que cobrava molts diners i no era capaç ni de trobar la sala del judici. El fiscal, evidentment, també era advocat. Advocats, advocats.

Dues hores al matí, dues hores a l’hora de dinar, dues hores a la tarda, i després Grantham l’enviava a patrullar un altre edifici. Noranta dòlars al dia era poc, i ho deixaria tan bon punt aconseguís un contracte millor. Va dir a Grantham que era una feina inútil, però ell deia que continués. És tot el que podien fer. Deia que Garcia tenia por i que no tornaria a trucar. L’havien de trobar.

A la butxaca duia dues fotografies per si de cas, i havia fet una llista dels bufets de l’edifici amb l’ajut de la guia de telèfons. L’edifici tenia dotze pisos ocupats íntegrament per aquells curiosos personatges. Era un cau de serps.

Cap a dos quarts de deu acabava el tràfec i algunes de les cares que començaven a baixar les escales, camí sens dubte del jutjat, l’agència o la comissió pertinent li eren familiars. Croft va sortir per la porta giratòria i es netejà les sabates a la vorera.

A quatre blocs de distància, Fletcher Coal caminava davant la taula del president i escoltava amb atenció amb el telèfon a l’orella. Va arrufar les celles, va tancar els ulls i després mirà el president com dient: «Males notícies, president. Realment dolentes». El president tenia una carta a les mans i mirava Coal per sobre de les ulleres de llegir. Les passes que feia endavant i endarrere com si fos el Führer l’irritaven de veres, i va fer el propòsit mental de dir-li alguna cosa.

Coal penjà de cop.

—No pengi de cop el maleït telèfon! —va cridar el president.

Coal no s’immutà.

—Ho sento —va dir fredament—. Era Zikman. Gray Grantham l’ha trucat fa trenta minuts i li ha preguntat si sabia res de l’informe pelicà.

—Fantàstic. Meravellós. Com n’ha aconseguit una còpia?

Coal continuava caminant.

—Zikman no en sap res, per tant la seva ignorància era genuïna.

—La seva ignorància sempre és genuïna. És el sòmines més gran del meu personal, Fletcher, i vull que se’n vagi.

—Com vulgui.

Coal es va asseure en una cadira al davant de la taula i es posà les mans en capitell sota la barbeta. Se’l veia pensarós, i el president mirà d’ignorar-lo. Van pensar uns moments.

—L’ha filtrat Voyles? —va dir finalment el president.

—Pot ser, si és que és una filtració. Grantham és conegut pels seus cops a l’aire. No podem pas estar segurs que hagi vist l’informe. Potser n’ha sentit a parlar i ara mira de saber de què va.

—Potser, diantre. I si publiquen una bogeria sobre tot això? Què fem, llavors? —El president va donar un cop a la taula i es va posar dret—. Què, Fletcher? Aquest diari m’odia.

Es va dirigir a la finestra arrossegant els peus.

—No la poden publicar sense una altra font, i no hi haurà cap altra font perquè no és veritat. És una idea esbojarrada que ha arribat més lluny del compte.

El president s’enfonsà un moment, i mirà per la finestra.

—Com ho deu haver descobert, Grantham?

Coal s’aixecà i es va posar a caminar, però ara molt més a poc a poc. Encara estava pensant, concentrat.

—Qui sap. Aquí no en sap res ningú més que vostè i jo. Només van portar una còpia, i és tancada al meu despatx. Jo personalment en vaig fer una fotocòpia de seguida i la vaig donar a Gminski. Li vaig fer jurar que ho mantindria en secret.

El president va remugar a la finestra. Coal continuà.

—Molt bé, té raó. Podria haver-hi un miler de còpies al carrer ara mateix. Però és inofensiu, si no és que el nostre amic ha fet realment tot això, en aquest cas…

—En aquest cas, ja he begut oli.

—Sí, diria que ja hem begut oli.

—Quants diners ens va donar?

—Uns quants milions, directament i indirectament.

I legalment i il·legalment, però el president no sabia pràcticament res d’aquestes transaccions i Coal preferia no dir-li’n res.

El president es dirigí a poc a poc cap al sofà.

—Per què no truca a Grantham? Faci-li preguntes. Miri de saber què sap. Si és un cop a l’aire, serà molt clar. Què li sembla?

—No ho sé.

—Ha parlat amb ell altres vegades, oi? Tothom el coneix.

Ara Coal caminava per darrere el sofà.

—Sí, he parlat amb ell. Però si li truco de sobte, sospitarà alguna cosa.

—Sí, suposo que té raó —va dir el president recorrent un punta del sofà mentre Coal recorria l’altra. Finalment preguntà—: Què és el pitjor que ens podria passar?

—El nostre amic podria estar-hi implicat. Vostè va dir a Voyles que ho deixés córrer. El nostre amic sortiria a la premsa. Voyles es cobriria les espatlles i diria que vostè li va ordenar de perseguir els altres sospitosos i oblidar el nostre amic. El Post es lleparia els dits amb aquesta acció encobridora. I ja ens podem oblidar de la reelecció.

—Alguna cosa més?

—Sí —va dir Coal després de pensar uns segons—. Tot això són elucubracions. L’informe és pura fantasia. Grantham no trobarà res, i jo arribo tard a una reunió —va dir tot dirigint-se a la porta—. Tinc un partit de squash a l’hora de dinar. Tornaré a la una.

El president va mirar com es tancava la porta i respirà tranquil. Tenia planejat de fer divuit forats a la tarda, o sigui que res d’informe pelicà. Si Coal no estava amoïnat, ell tampoc.

Va marcar el número des del seu telèfon, va esperar amb paciència i finalment tingué Bob Gminski a la línia. El director de la CIA era un jugador de golf fatal, un dels pocs al qual el president podia humiliar, i el va convidar a jugar aquella tarda. I tant, va dir Gminski, un home amb mil coses per fer però, bé, era el president, estaria encantat de jugar amb ell.

—Per cert, Bob, com va això del pelicà a Nova Orleans?

Gminski s’aclarí la gola i va mirar de semblar relaxat.

—Bé, president, ja vaig dir a Fletcher Coal el divendres que em semblava molt imaginatiu i una bona obra de ficció. Em penso que l’autora hauria de deixar córrer la carrera de Dret per fer-se novel·lista. Ha, ha, ha.

—Molt bé, Bob. No hi ha res, doncs.

—Estem investigant.

—Ens veurem a les tres.

El president va penjar i se n’anà directament a buscar el putter.





VINT-I-CINC


El Riverwalk voreja el riu al llarg d’un quilòmetre i sempre és ple de gent. Hi ha dues-centes botigues, cafès i restaurants a diferents nivells, la majoria sota el mateix sostre, i molts tenen portes que donen al passeig del costat del riu. És al fons del carrer Poydras, a un pas del barri francès.

Ella hi arribà a les onze, i es va prendre un cafè sol al fons d’un petit bar mentre mirava de llegir el diari i de semblar calmada. El Frenchmen’s Bend era en un nivell inferior passada la cantonada. Estava nerviosa, i el cafè no col·laborava a calmar-la.

Tenia una llista de coses per fer a la butxaca, passos concrets en moments concrets, fins i tot paraules i frases que havia memoritzat per si les coses anaven malament i Verheek perdia el control. Havia dormit dues hores, i la resta del temps l’havia passat fent diagrames i gràfiques en una llibreta. Si moria, no seria per manca de preparació.

No podia refiar-se de Gavin Verheek. Treballava en una agència de seguretat del govern que de vegades funcionava amb les seves pròpies normes. Rebia ordres d’un home amb una història de paranoia i de trucs bruts. El seu director informava un president que era al capdavant d’una administració dirigida per bojos. El president tenia amics rics i sòrdids que li donaven molts diners.

Però en aquest moment, no tenia ningú més en qui confiar. Després de cinc dies i de dos errors gairebé fatals, estava disposada a claudicar. Nova Orleans havia perdut la seva fascinació. Necessitava ajuda, i si havia de confiar en la policia, l’FBI era tan bo com qualsevol altra.

Tres quarts de dotze. Va pagar el cafè, esperà que hi hagués un grup de compradors, i s’hi va afegir. Hi havia una dotzena de persones mirant els articles de Frenchmen’s Bend quan va travessar l’entrada on havia d’esperar el seu amic al cap de deu minuts. Va entrar en una llibreria dues portes més enllà. Hi havia almenys tres botigues a la vora des de les quals podia fer veure que comprava i mirar la porta principal del Frenchmen’s Bend. Va triar la llibreria perquè els venedors no molestaven i era normal que els clients s’hi passessin una estona llarga. Va mirar primer les revistes, després, amb tres minuts per davant, va ficar-se entre dues prestatgeries de llibres de cuina disposada a esperar Gavin.

Thomas li havia dit que no arribava mai a l’hora. Per a ell, una hora tard era totalment correcte, però ella li donaria quinze minuts, i després se n’aniria.

Esperava que arribés a les dotze en punt, i allí el tenia. Jersei de cotó negre, barret de beisbol vermell, diari plegat. Era una mica més prim que no esperava, però encara podia perdre uns quants quilos. El cor li bategava amb força. Calma, va dir. Calma.

Es va posar un llibre de cuina davant de la cara i va mirar pel damunt. Ell tenia els cabells grisos i la pell fosca. Els ulls eren amagats darrere unes ulleres de sol. Estava neguitós, i se’l veia de mal humor, ben bé com sonava la seva veu al telèfon. Es passava el diari de mà en mà, canviava el pes de peu en peu, i mirava nerviós al seu voltant.

No estava malament. Li agradava l’aspecte que tenia. Tenia un aire vulnerable, no de professional, que deixava veure que ell també estava espantat.

Cinc minuts després, va entrar per la porta com li havia dit, i va anar directament cap al fons de la botiga.

Khamel havia estat preparat per desafiar la mort. S’hi havia trobat a la vora moltes vegades, però no li feia por. I després de trenta anys d’esperar-la, res, absolutament res, no el posava nerviós. L’excitava una mica el sexe, però res més. El neguit que aparentava era fals. Els petits moviments nerviosos eren estudiats. Havia sobreviscut a enfrontaments amb homes de gairebé tant talent com ell, i certament podia manejar aquest petit encontre amb una nena desesperada. Va mirar-se les jaquetes de safari i va intentar fer un posat nerviós.

Tenia un mocador a la butxaca: de cop i volta s’havia refredat i tenia la veu una mica rogallosa. Havia escoltat la cinta enregistrada un centenar de vegades, i estava convençut d’haver aconseguit la cadència, el ritme i el lleuger accent de l’oest mitjà de la veu de Verheek. Però la veu de Verheek era una mica més nasal, i d’aquí el mocador i el refredat.

Li era difícil deixar que algú se li acostés pel darrere, però sabia que ho havia de fer. No la va veure. Era al seu darrere, però molt a prop, quan va dir:

—Gavin.

Ell es va girar de seguida. Ella portava un panamà blanc.

—Darby —va dir ell tot traient el mocador per fingir un esternut. Els cabells d’ella eren de color daurat i més curts que els d’ell. Va esternudar i va tossir—. Marxem d’aquí —va afegir—. Això no m’agrada gens.

A Darby tampoc no li agradava. Era dilluns, els seus companys de classe estaven ocupats acabant la carrera, i ella es trobava allí tota camuflada jugant a espies amb un home que podria fer que la matessin.

—Fes ben bé el que jo et digui. On has agafat aquest constipat?

Ell va esternudar amb el mocador a la cara i va parlar tan fluix com va poder. Se’l veia afligit.

—Ahir a la nit. Vaig deixar l’aire engegat. Sortim d’aquí.

—Segueix-me.

Van sortir de la botiga. Darby li va agafar la mà, i van baixar ràpidament per un tram d’escales que portava al passeig del riu.

—Els has vist? —va preguntar ell.

—No, encara no. Però estic segura que són per aquí.

—On diantre em portes? —va dir amb veu rogallosa.

Eren al passeig, caminant sense mirar-se, gairebé corrent.

—No facis preguntes i segueix-me.

—Vas massa de pressa, Darby. Estem cridant l’atenció. Tranquil·litat. Mira, això és una bogeria. Si em deixes fer una trucada, estarem segurs i estalvis. Puc fer venir tres agents en deu minuts. —Sonava bé. La cosa funcionava. Anaven agafats de la mà i corrien per salvar la vida.

—No —va dir alentint el pas. El passeig era ple de gent, i s’havia format una cua al costat del Bayou Queen, un transbordador amb rodes. Es van posar al final de la cua.

—Què coi és això? —va preguntar ell.

—Has de preguntar-ho tot? —va dir ella gairebé xiuxiuejant.

—Sí. Sobretot les estupideses, i t’asseguro que això ho és. Hem d’agafar aquesta barca?

—Sí.

—Per què? —va tornar a esternudar i després estossegà sense control. Podia fer-la sortir d’allà immediatament amb una sola mà, però hi havia gent pertot arreu. Hi havia gent al davant i gent al darrere. Ell s’enorgullia de la seva mestria, i aquell lloc no era bo per fer la feina. Puja a la barca, juga uns quants minuts més, a veure què passa. La faria pujar a la coberta de dalt, la mataria, la tiraria al riu, i després es posaria a cridar. Un altre accident terrible. Això podia funcionar. Si no, tindria paciència. Abans d’una hora ella seria morta. Gavin era un corcó, per tant havia de continuar molestant.

—Perquè tinc un cotxe en un aparcament a la vora del riu, a un quilòmetre i mig. Ens hi aturarem trenta minuts —va explicar ella en veu baixa—. Sortirem de la barca, ens ficarem al cotxe i marxarem.

Ara la cua avançava.

—No m’agraden les barques. Em marejo. Això és perillós, Darby. —Va tossir i va mirar al seu voltant com un home perseguit.

—Relaxat, Gavin. Funcionarà.

Khamel es va estirar els pantalons. La cintura feia noranta-un centímetres i duia vuit capes de calçotets i pantalons curts a sota. El jersei era de talla gran, i en comptes de seixanta-vuit quilos, semblava que en pesava uns noranta. Però la cosa funcionava.

Eren gairebé a la passarel·la del Bayou Queen.

—Això no m’agrada —murmurà ell prou fort perquè ella el sentís.

—Calla —va dir ella.

L’home de la pistola va córrer fins arribar a la cua i es va obrir pas a cops de colze entre la gent carregada amb bosses i càmeres. Hi havia una munió de turistes, com si un passeig amb barca pel riu fos el millor viatge del món. Havia matat algú abans, aquell home, però mai en un lloc públic com aquell. Avançava per la cua repartint cops de colze, desesperat. Alguns el maleïen, però no semblava pas que això el preocupés gens. Tenia la pistola a la butxaca, però tot acostant-se a la noia la va treure i se la va posar a tocar de la cama esquerra. Gairebé ja era a la passarel·la, a la barca. Va empènyer amb més força per treure gent del pas. Tothom protestava fins que va ensenyar la pistola, llavors es van posar a cridar. Ella tenia agafada la mà de l’home, que no parava de parlar. Estava a punt d’entrar a la barca quan va apartar l’última persona i va clavar-li la pistola al clatell, just a sota la gorra de beisbol. Va disparar un cop, i la gent va xisclar i es va tirar a terra.

Gavin va caure de cop sobre els esglaons. Darby va fer un crit i es va fer enrere aterrida. Li xiulaven les orelles del tret, i moltes veus cridaven i l’assenyalaven. L’home de la pistola corria com un boig cap a una filera de botigues i un grup de gent. Un home gros amb una càmera l’escridassava, i Darby el va veure uns segons abans que desaparegués. Potser l’havia vist abans, però ara era incapaç de pensar. S’havia posat a cridar i no podia parar.

—Duu una pistola! —va cridar una dona a la vora de la barca, i la gent es va anar separant de Gavin, que estava de quatre grapes amb una petita pistola a la mà dreta. Es balancejava de manera lamentable cap endavant i endarrere, com un nen intentant començar a caminar. Tenia sang a la barbeta, el cap gairebé enganxat a terra i els ulls tancats. Va avançar uns quants centímetres, amb els genolls en un bassal vermell de sang.

La gent es va anar enretirant horroritzada per la visió d’aquell home ferit que lluitava contra la mort. Es va tornar a balancejar per avançar, sense cap direcció determinada, però amb voluntat de moure’s, de viure. Es va posar a xisclar; uns laments guturals de dolor en un idioma que Darby no reconeixia.

Li sortia sang del nas i de la barbeta. Cridava en aquella llengua desconeguda. Els dos barquers vacil·laven a la passarel·la, mirant però sense atrevir-se a moure’s. Els preocupava la pistola.

Una dona va fer un crit, després un altre. Darby es va fer enrere.

—És egipci —va dir una dona petita i fosca. Aquella informació, però, no deia res a la gent, que estava com hipnotitzada.

Khamel va tirar-se endavant i va caure a la vora del passeig. La pistola va anar a parar a l’aigua. Va caure sobre l’estómac amb el cap penjant cap al riu. Es van sentir crits des del darrere, i dos policies arribaren corrent.

Un centenar de persones es van apropar a veure l’home mort. Darby anà reculant i va acabar marxant. Els policies li farien preguntes, i com que no en sabria la resposta, preferia no parlar. Se sentia feble i necessitava seure una estona, i pensar. Hi havia un viver d’ostres dins del Riverwalk. Era ple de gent per dinar. Va anar als lavabos del fons, tancà la porta i va seure en un wàter.

Poc després de fer-se fosc, va sortir del Riverwalk. El Westin Hotel era a dos blocs, i confiava de poder entrar-hi sense que li disparessin des d’algun lloc. Duia una roba diferent i s’amagava sota un nou abric negre. Les ulleres de sol i el barret també eren nous. Estava tipa de gastar diners en roba. Estava tipa de moltes coses.

Va arribar al Westin sense entrebancs. No hi havia habitacions, i es va estar una hora al ben il·luminat vestíbul prenent cafè. Era el moment de córrer, però no podia badar gens. Havia de pensar.

Potser estava pensant massa. Potser ara la consideraven una pensadora, i feien plans d’acord amb això.

Va sortir del Westin i va anar caminant a Poydras, on va aturar un taxi. El conduïa un negre gros.

—Haig d’anar a Baton Rouge —va dir ella.

—Caram, maca, això és francament lluny.

—Quant? —va preguntar ràpidament.

Va pensar un segon.

—Cent cinquanta.

Es va escarxofar al seient del darrere i va tirar dos bitllets sobre el seient.

—N’hi dono dos-cents. Vagi tan ràpid com pugui, i controli al darrere. Potser ens segueixen.

El taxista va apagar el taxímetre i es va ficar els diners a la butxaca de la camisa. Darby es va estirar al seient i tancà els ulls. Aquell moviment no era intel·ligent, però tots els seus càlculs no l’estaven portant enlloc. El vell conduïa ràpid i van trigar pocs minuts a arribar a l’autopista.

Ja no sentia un xiulet a les orelles, però encara sentia el tret i el veia caure de quatre grapes, balancejant-se endavant i endarrere, mirant de viure un moment més. Thomas li havia dit una vegada que de joves li deia l’holandès Verheek, però que havia deixat de dir-li així després de la facultat, quan van ser advocats seriosos. L’holandès Verheek no era egipci.

Havia donat una ullada a l’assassí quan fugia. Li va veure alguna cosa familiar. Havia girat el cap a la dreta una vegada mentre corria, i li sonà la cara. Però en aquell moment estava histèrica cridant, i ho veia tot borrós.

Tot era borrós. A mig camí de Baton Rouge, es quedà profundament adormida.





VINT-I-SIS


El director Voyles estava dret darrere la seva cadira giratòria. S’havia tret la jaqueta, i portava la majoria dels botons de la seva camisa gastada i arrugada descordats. Eren les nou del vespre i, si s’havia de jutjar per la camisa, portava com a mínim quinze hores al despatx. I encara no pensava marxar.

Tenia el telèfon a l’orella, va murmurar unes quantes ordres, i va penjar. K.O. Lewis seia a l’altra banda de la taula. La porta era oberta, els llums encesos; no havia marxat ningú. Hi havia un estat d’ànim ombrívol i només se sentien murmuris.

—Era Eric East —va dir Voyles tot asseient-se lentament a la butaca—. Fa dues hores que és allà, i tot just ara han acabat l’autòpsia. És la primera que ha vist. Només una bala a la templa dreta, però la mort va ser anterior, provocada per un sol cop entre la segona i la tercera cervicals. Tenia les vèrtebres esmicolades. Cap cremada de pólvora a la mà. Un altre cop li va afectar severament la laringe, però no el va pas matar. Estava despullat. Calculen que va ser entre les deu i les onze d’ahir a la nit.

—Qui el va trobar? —va preguntar Lewis.

—Les noies de la neteja, aquest matí cap a les onze. Donaràs la notícia a la dona?

—Sí, és clar —va dir K.O.—. Quan portaran el cos cap aquí?

—East va dir que el deixarien sortir en un parell d’hores, i que arribaria aquí cap a les dues de la matinada. Digues-li que farem el que ella vulgui. Digues-li que demà enviaré cent agents a la ciutat per escorcollar-la. Digues-li que trobarem l’assassí, etcètera.

—Alguna prova?

—Probablement no. East diu que hem entrat a l’habitació a les tres de la tarda, i que sembla que ha estat una feina neta. No van forçar la porta. Cap senyal de resistència. Res que pugui ajudar, però és una mica aviat.

Voyles es va fregar els ulls vermells i es quedà pensatiu.

—Com pot ser que anés a un simple funeral i que hagi acabat mort? —li preguntà Lewis.

—Estava ficant el nas en això del pelicà. Un dels nostres agents, un individu anomenat Carlton, va dir a East que Gavin estava mirant de trobar la noia, i que la noia li havia trucat, que potser necessitaria ajuda per portar-la aquí. Carlton va parlar amb ell unes quantes vegades, i li va dir uns quants bars d’estudiants de la ciutat. Això fou tot, segons diu ell. També diu que a ell, Carlton, l’amoïnava una mica que Gavin es presentés a tot arreu com a agent de l’FBI Diu que li va semblar una mica estúpid.

—Algú ha vist la noia?

—Probablement és morta. He donat ordres a Nova Orleans que la trobin, si és possible.

—El seu petit informe està fent que matin gent a tort i a dret. No ens ho hauríem de començar a prendre seriosament?

Voyles féu un gest cap a la porta, i Lewis es va aixecar i la va tancar. El director tornava a ser dret, fent petar els dits i parlant en veu alta.

—Hem de cobrir-nos l’esquena. Em penso que assignaré almenys dos-cents agents al pelicà, però intentaré mantenir-ho en el màxim secret. Aquí hi ha alguna cosa, K.O., alguna cosa realment desagradable. Però, alhora, he promès al president que no ho investigarem. Em va demanar personalment que deixés córrer l’informe pelicà, i jo li vaig dir que ho faria, en part perquè pensava que era una bestiesa —va dir Voyles tot apuntant un somriure tibat—. Bé, vaig enregistrar la conversa en què em va demanar que ho deixés córrer. Suposo que ell i Coal ho enregistren tot en un radi d’un quilòmetre al voltant de la Casa Blanca, per tant, per què no ho havia de fer jo? Tenia el millor micròfon incorporat, i he escoltat la cinta. Està tot molt clar.

—No el segueixo.

—És molt senzill. Ens posem a investigar com bojos. Si és el que busquem, plantegem el cas, fem les inculpacions, i tothom content. Però serà molt difícil fer-ho de pressa. Mentrestant, l’idiota aquell i Coal no saben res de la investigació. Si la premsa se’n fa ressò, i si l’informe pelicà és l’objectiu, llavors pots estar segur que tot el país sabrà que el president va fer que ho deixéssim córrer perquè es tractava d’un col·lega seu.

—Això serà la seva fi —va dir Lewis somrient.

—Sí! Coal tindrà una hemorràgia, i el president no se’n recuperarà mai. L’elecció és l’any que ve, K.O.

—M’agrada, Denton, però hem de resoldre tot això.

Denton, que caminava lentament per darrere la butaca, es va treure les sabates. Encara se’l veia més baix.

—Mirarem sota totes les pedres, K.O., però no serà gens fàcil. Si és Mattiece, llavors tenim un home molt ric en un complot molt ben preparat, amb assassins de molt talent per eliminar dos magistrats. Aquesta gent no parla, i no deixa cap senyal. Mira el nostre amic Gavin. Ens podem passar dues-centes hores investigant a l’hotel, i em jugo el que vulguis que no aconseguirem ni la més mínima prova útil. Com amb Rosenberg i Jensen.

—I Callahan.

—I Callahan. I probablement la noia, si és que en trobem el cos.

—Jo en sóc una mica responsable, Denton. Gavin em va venir a veure dijous al matí quan va saber la mort de Callahan, i no li vaig fer cas. Jo sabia que anava a Nova Orleans, però no el vaig escoltar.

—Mira, em sap molt greu que hagi mort. Era un bon advocat i m’era lleial. L’apreciava. Confiava en ell. Però el van matar perquè es va passar de la ratlla. No era cosa seva fer de policia i buscar la noia.

Lewis es va aixecar i s’estirà.

—Més val que vagi a veure la senyora Verheek. Què li dic?

—Podem dir que sembla un robatori, que els policies no n’estan segurs, que encara estan investigant i que ho sabrem demà. Digues-li que estic molt afectat i que farem el que ella vulgui.

La limusina de Coal es va aturar a la vorera per deixar pas a una ambulància. Vagarejava sense destí per la ciutat, un ritual no gaire estrany quan Coal i Matthew Barr es trobaven per parlar de coses realment escabroses. S’estaven escarxofats al seient del darrere, fent glops d’alguna cosa. Coal es prenia una aigua mineral. Barr bevia una cervesa Bud que acabava de comprar. Ignoraven l’ambulància.

—Haig de saber què sap Grantham —estava dient Coal—. Avui ha trucat a Zikman, a l’ajudant de Zikman, Trandell, a Nelson DeVan, un dels meus antics ajudants que ara és al Comitè de Reelecció. I aquests són només els que jo sé. Tots en un dia. S’ha entestat a veure aquest informe pelicà.

—Li sembla que l’ha vist? —va dir quan la limusina es tomava a moure.

—No. En absolut. Si sabés què diu l’informe, no preguntaria tant. Però, merda, sap que existeix.

—És bon periodista. L’he vigilat molts anys. Sembla que es mou a l’ombra i té contacte amb una estranya xarxa de fonts. Ha escrit alguna bajanada, però normalment és d’allò més encertat.

—Això és el que em preocupa. És tenaç, i deu ensumar sang en aquesta història.

Barr va fer un glop de la llauna.

—És clar, seria demanar massa preguntar què diu l’informe.

—No ho pregunti. És tan confidencial que fa por.

—I com se n’ha assabentat, Grantham?

—Bona pregunta. Això és el que vull saber jo. Com ho ha descobert, i què en sap? On són les seves fonts?

—Li hem punxat el telèfon del cotxe, però encara no hem entrat al seu apartament.

—Per què no?

—Aquest matí gairebé ens enxampa la dona de fer feines. Ho tornarem a intentar demà.

—Que no els enxampin, Barr. Recordi Watergate.

—Ells eren uns galifardeus, Fletcher. Nosaltres, en canvi, tenim molt talent.

—Això és veritat. Ara digui’m, podrien, vostè i els seus intel·ligents socis, punxar el telèfon de Grantham al Post?

Barr es girà cap a Coal i arrufa les celles.

—S’ha tornat boig? Impossible. Aquella casa és plena a tota hora. Tenen guàrdies de seguretat.

—Es podria fer.

—Doncs faci-ho, Coal. Ja que en sap tant, faci-ho.

—Comenci a pensar la manera de fer-ho. Només pensi-hi una mica.

—Molt bé. Ja hi he pensat. És impossible.

Coal trobava divertida aquella idea, i aquella diversió irritava Barr. La limusina va entrar al centre.

—Intervinguin en el seu apartament —va ordenar Coal—. Vull un informe dos cops al dia de totes les trucades.

La limusina s’aturà i Barr en va baixar.





VINT-I-SET


Esmorzar a Dupont Circle. Feia bastant fred, però almenys els addictes i transvestits encara estaven inconscients en els seus mons malaltissos. Hi havia uns quants borratxos escampats com troncs a la deriva. Però el sol havia sortit i ell se sentia segur, i en tot cas encara era agent de l’FBI amb una pistolera penjada a l’espatlla i una arma sota el braç. De qui havia de tenir por? No l’havia feta servir en quinze anys, i gairebé mai no sortia del despatx, però no li sabria gens de greu desenfundar-la i disparar.

Es deia Trope, i era un ajudant molt especial del senyor Voyles. Era tan especial que només ell i el senyor Voyles coneixien d’aquestes converses secretes amb Booker de Langley. Va seure en un banc circular d’esquena a New Hampshire, i va obrir una bossa amb un plàtan i un brioix. Va mirar el rellotge. Booker no arribava mai tard. Sempre arribava Trope primer, Booker cinc minuts després, i sempre parlaven de pressa i Trope marxava primer i Booker després. Tots dos ocupaven càrrecs administratius, ara, molt a les acaballes de la seva carrera però molt a prop dels seus caps que, de tant en tant, es cansaven d’intentar endevinar què carai feia l’altre o volien saber alguna cosa ràpidament.

El seu nom real era Trope, i es preguntava si el de Booker també era real. Probablement no. Booker era de Langley, i estaven tan paranoics que probablement fins i tot els treballadors tenien noms falsos. Va fer una mossegada al plàtan. Sí, probablement les secretàries i tot tenien tres o quatre noms.

Booker passejava pel costat de la font amb un got blanc de plàstic ple de cafè. Va donar una ullada al seu voltant i anà a seure al costat del seu amic. Com que era Voyles qui havia demanat la reunió, Trope va parlar primer.

—Hem perdut un home a Nova Orleans —va dir.

—El van matar per culpa seva —va dir Booker acaronant el got calent i fent un glop de cafè.

—Sí, però ara és mort. Éreu allà?

—Sí, però no sabíem que ell hi era. Érem a prop, però en vigilàvem un altre. Què estava fent?

Trope va acabar de desembolicar el brioix.

—No ho sabem. Va anar al funeral, va mirar de trobar la noia, va trobar algú altre, i això és tot. Una feina neta, oi? —afegí tot acabant-se el plàtan. Ara venia el brioix.

Booker va arronsar les espatlles. Què sabia l’FBI de matar gent?

—Força neta. Un intent molt lleuger d’aparentar un suïcidi, pel que hem sentit —digué tot fent un glop de cafè calent.

—On és la noia? —preguntà Trope.

—La vam perdre a O’Hare. Potser és a Manhattan, però no n’estem segurs. L’estem buscant.

—I ells també la busquen —va afegir Trope tot fent un glop de cafè fred.

—No en dubto.

Va veure un borratxo que s’aixecava del banc i queia a terra. Va topar de cap, amb un cop sord, però probablement no va sentir res. Quan es va girar, tenia sang al front.

Booker es mirà el rellotge. Aquestes reunions eren extremament curtes.

—Quins plans té Voyles?

—Oh, pensa investigar-ho. Ahir a la nit va enviar cinquanta soldats, i avui més. No li agrada perdre personal, sobretot si és algú a qui coneix personalment.

—Què diuen a la Casa Blanca?

—No els direm res, i potser no se n’assabentaran. Què saben ells?

—Coneixen Mattiece.

—On és el senyor Mattiece? —va preguntar Trope amb un tímid somriure.

—Qui sap. Els últims tres anys se l’ha vist poc en aquest país. Té mitja dotzena de cases a països diferents, i té avions i vaixells, per tant, qui sap.

Trope es va acabar el brioix i va ficar l’embolcall a la bossa.

—L’informe el deu crucificar, oi?

—És fantàstic. I si arriba a quedar-se quiet, ningú no hauria fet cap cas de l’informe. Però ha perdut l’oremus i s’ha posat a matar gent i, com més gent mati, més credibilitat té l’informe.

Trope mirà el rellotge. Ja portaven massa estona, però el tema s’ho mereixia.

—Voyles diu que potser necessitarem la vostra ajuda.

—Fet —va assentir Booker—. Però serà molt difícil. Primer, el probable pistoler és mort. Segon, el probable intermediari és molt esmunyedís. Era una conspiració molt preparada, però els conspiradors han desaparegut. Intentarem trobar Mattiece.

—I la noia?

—Sí. Ho intentarem.

—Què pensa fer, ella?

—Continuar viva.

—No la podríem portar aquí? —va preguntar Trope.

—No. No sabem on és, i tampoc no podem detenir civils innocents al carrer. Ara mateix no es refia de ningú.

—No m’estranya —digué Trope alhora que s’aixecava amb el cafè i la bossa per marxar.

Grantham tenia una foto borrosa que li havien enviat per fax des de Phoenix. Era una noia d’Arizona State, una estudiant de vint-i-un anys molt atractiva. La fitxa deia que era de Denver i llicenciada en biologia. Havia trucat a vint Shaws, a Denver, abans de deixar-ho córrer. El segon fax l’enviava un corresponsal d’AP a Nova Orleans. Era una còpia de la foto d’ingrés a Tulane. Portava els cabells llargs. En algun lloc de l’anuari, el corresponsal havia trobat una fotografia de Darby Shaw bevent una Coca-cola light en una excursió de la facultat. Portava un jersei ample amb texans descolorits que li quedaven perfectes, i era evident que la fotografia havia estat inclosa al llibre per un gran admirador de Darby. Semblava una foto de Vogue. Reia d’alguna cosa o d’algú. Tenia les dents perfectes i la cara amable. Va penjar la fotografia al petit suro que tenia al costat de la taula. Havia rebut una altra fotografia, de Thomas Callahan, per a l’arxiu.

Va posar els peus a la taula. Eren gairebé dos quarts de deu del dimarts. Els brunzits i els moviments de la sala produïen un caos ben organitzat. Grantham havia fet vuitanta trucades durant les últimes vint-i-quatre hores, i només havia aconseguit quatre fotografies i una pila de papers sobre les finances de la campanya. No arribava enlloc i, de fet, què hi feia? Ella estava a punt de dir-li-ho tot.

Va fer una ullada al Post, i va veure l’estranya història de la mort d’un tal Gavin Verheek. Sonà el telèfon. Era Darby.

—Ha vist el Post? —li preguntà.

—Jo escric el Post, recorda-te’n.

Darby no estava per bromes.

—La història de l’advocat de l’FBI assassinat a Nova Orleans, l’ha vista?

—L’estava llegint ara mateix. Té alguna cosa a veure amb tu?

—Podríem dir-ho així. Escolti’m amb atenció, Grantham. Callahan va donar l’informe a Verheek, que era el seu millor amic. El divendres, Verheek va venir a Nova Orleans per anar al funeral. Jo vaig parlar amb ell per telèfon durant el cap de setmana. Em volia ajudar, però jo tenia por. Vam quedar de trobar-nos ahir al migdia. Verheek va ser assassinat a la seva habitació diumenge a la nit al voltant de les onze. Ho lliga tot?

—Sí.

—Verheek no es va presentar a la cita. Ja era mort, llavors. Jo em vaig espantar i vaig marxar de la ciutat. Sóc a Nova York.

—Molt bé —va dir Grantham sense parar de prendre notes—. Qui va matar Verheek?

—No ho sé. Però la història no s’acaba pas aquí. He llegit el Post i el New York Times de dalt a baix, i no he vist res sobre un altre assassinat que hi va haver a Nova Orleans. Resulta que era un home amb el qual vaig parlar pensant-me que era Verheek. És una història llarga.

—Això sembla. Quan podré tenir aquesta llarga història?

—Quan pot venir a Nova York?

—Puc ser-hi al migdia.

—Una mica massa aviat. Quedem demà. Li trucaré a aquesta hora amb instruccions. Ha d’anar amb compte, Grantham.

Va admirar els texans i el somriure al mural.

—Em dic Gray, no Grantham, i tracta’m de tu, d’acord?

—Com vulguis. Hi ha gent molt poderosa que té por del que jo sé. Si t’ho dic, et poden matar. Ja he vist uns quants morts. He sentit bombes i trets. Ahir vaig veure esclatar el cervell d’un home, i no tinc cap idea de qui era ni per què el van matar, tret que coneixia l’informe pelicà. Em pensava que era amic meu. Vaig confiar-li la vida, i li van disparar un tret al cap davant de cinquanta persones. Quan el vaig veure morir, se’m va acudir que potser no era amic meu. Aquest matí he llegit el diari i m’he adonat que no, que realment no ho era.

—Qui el va matar?

—En parlarem quan vinguis.

—Molt bé, Darby.

—Falta un detall que vull aclarir. Jo et diré tot el que sé, però no vull que facis servir el meu nom. Ja he escrit prou perquè matessin almenys tres persones, i estic bastant segura que jo seré la pròxima. Però no vull crear més problemes. Sempre seré una font no identificada, d’acord, Gray?

—D’acord.

—Estic confiant molt en tu, i no sé ben bé per què. Si algun dia dubto de tu, desapareixeré.

—Tens la meva paraula, Darby. T’ho juro.

—Em penso que estàs cometent un error. Aquesta investigació no és pas com les que fas habitualment. Aquesta podria costar-te la vida.

—Per culpa dels mateixos que van matar Rosenberg i Jensen?

—Sí.

—Saps qui ho va fer?

—Sé qui va pagar els assassinats. Sé el seu nom, a què es dedica i la seva orientació política.

—I demà m’ho diràs?

—Si encara sóc viva.

Hi va haver una llarga pausa mentre tots dos pensaven una cosa escaient per dir.

—Potser hauríem de parlar immediatament —va dir ell.

—Potser. Però et trucaré al matí.

Grantham va penjar i va admirar uns instants la foto lleugerament difuminada d’aquella bonica estudiant de Dret que estava segura que moriria aviat. Per un segon va sucumbir a la idea de les novel·les cavalleresques, la galanteria i el rescat. Tenia poc més de vint anys, i tenint en compte la foto de Callahan, li agradaven els homes més grans, i ara de cop i volta confiava en ell i en ningú més. Aconseguiria que funcionés. I la protegiria.

La caravana de cotxes que sortia de la ciutat avançava lentament. Havia de fer una conferència al College Park al cap d’una hora, i es va relaxar a la limusina sense la jaqueta i llegint les paraules que havia confegit Mabry. Va moure el cap i va escriure als marges. En un dia normal, aquell trajecte de la ciutat al camp per fer un petit discurs podia ser agradable, però avui no. Coal era assegut al seu costat a la limusina.

El cap del gabinet no acostumava a acompanyar-lo en aquells viatges. Li agradaven els moments en què el president s’absentava de la Casa Blanca i ell era l’amo de tot. Però avui havien de parlar.

—Estic tip dels discursos de Mabry —va dir el president, frustrat—. Sonen tots iguals. Li asseguro que aquest és igual que el que vaig fer la setmana passada a la convenció del Rotary.

—És el millor que tenim, però encara vaig buscant —va dir Coal sense alçar els ulls del paper.

Havia llegit el discurs, i no l’havia pas trobat tan dolent. Però Mabry ja portava sis mesos escrivint discursos i se li estaven assecant les idees. En tot cas, Coal ja tenia al cap d’acomiadar-lo.

—Què és això? —va dir el president donant una ullada als papers de Coal.

—La llista reduïda.

—Qui ha quedat?

—Siler-Spence, Watson i Calderón —va dir Coal tot girant el full.

—És fantàstic, Fletcher. Una dona, un negre i un cubà. Què ha passat amb els homes blancs? Em sembla que he dit que volia homes blancs joves. Jutges joves, valents i conservadors amb credencials impecables i molts anys per davant. No ho vaig dir?

—Han de ser confirmats, president —va dir Coal sense parar de llegir.

—Els confirmarem. Faré valer tota la meva autoritat i els confirmarem. T’adones que nou de cada deu homes blancs d’aquest país em van votar a mi?

—El vuitanta-quatre per cent.

—Exacte. Què passa, doncs, amb els blancs?

—No és exactament un mecenatge, això.

—Què és, doncs? És mecenatge pur i simple. Recompenso els meus amics i castigo els meus enemics. Així és com sobrevisc en la política. Un ha de ballar amb aquells que el recolzen. No puc creure que vostè vulgui una dona i un negre. Se li està estovant el cervell, Fletcher.

Coal va girar un altre full. Ja ho havia sentit abans, tot això.

—Em preocupa més la reelecció —va dir amb calma.

—I es pensa que a mi no? He nomenat tants asiàtics, hispans, dones i negres que gairebé semblo un demòcrata. Merda, Fletcher, què passa amb els blancs? Miri, deu haver-hi un centenar de jutges bons, qualificats i conservadors, oi? Per què no en pot trobar dos, només dos, que pensin com jo i se m’assemblin?

—Va tenir el noranta per cent del vot cubà.

El president va deixar el discurs al seient i va agafar el Post del matí.

—Molt bé, parli’m de Calderón. Quants anys té?

—Cinquanta-un. Casat, vuit fills, catòlic, de família pobra, va estudiar a Yale, molt sòlid. Molt conservador. No té res a amagar tret que fa vint anys va fer un tractament de desintoxicació de l’alcohol. Des d’aleshores no n’ha begut. És totalment abstemi.

—Ha fumat mai droga?

—Ell diu que no.

—M’agrada —va dir el president mentre llegia la primera pàgina del diari.

—A mi també. El Departament de Justícia i l’FBI han investigat la seva vida privada, i és impecable. Vol que li parli de Siler-Spence o de Watson?

—Quina mena de nom és això de Siler-Spence? Vull dir, què els passa, a les dones amb aquesta dèria pels guions? I si resulta que es diu Skowinski i es casa amb un home que es diu Levondowski? Acceptaria la seva ànima alliberada dir-se tota la vida F. Gwendolyn Skowinski-Levondowski? Déu meu senyor. No penso nomenar mai una dona amb un guió al nom.

—Ja ho ha fet.

—Qui?

—Kay Jones-Roddy, ambaixadora al Brasil.

—Doncs truqui-li a casa seva i despatxi-la.

Coal va fer una ganyota i deixà l’informe al seient. Va mirar el trànsit per la finestra. Ja decidiria més tard qui seria el número dos. Ja tenia Calderón al sac, i ell volia Linda Siler-Spence, per això insistiria tant en el negre que obligaria el president a inclinar-se per la dona. Manipulació bàsica.

—Em penso que hauríem d’esperar dues setmanes més a anunciar-los —va dir.

—Molt bé —va murmurar el president mentre llegia l’article de primera pàgina.

Els anunciaria quan li semblés, fos quin fos el pla de Coal. Encara no estava del tot convençut que s’haguessin de fer els dos nomenaments alhora.

—El jutge Watson és un negre molt conservador amb una reputació de gran severitat. Seria ideal.

—No ho sé —va dir el president mentre llegia una informació sobre Gavin Verheek.

Coal havia vist l’article a la pàgina dues. Verheek havia estat trobat mort al Hilton de Nova Orleans en circumstàncies estranyes. Segons l’article, l’FBI no en sabia res i no tenia cap comentari a fer sobre el motiu de la presència de Verheek a Nova Orleans. Voyles estava molt trist: era bon treballador, lleial, etcètera.

—El nostre amic Grantham està molt tranquil —va dir el president tot passant els fulls del diari.

—Està investigant. Em penso que ha sentit parlar de l’informe, però no el troba. Ha trucat a tothom, però no sap què preguntar. Va bastant perdut.

—Bé, ahir vaig jugar a golf amb Gminski —va dir amb aires de suficiència el president—. I em va assegurar que tot està sota control. Vam tenir una conversa realment d’home a home mentre fèiem divuit forats. És un jugador de golf nefast, no surt de la sorra i l’aigua. Va ser divertit, la veritat.

Coal no havia tocat un pal de golf en la vida, i no podia suportar les converses sobre handicaps i coses així.

—Creu que Voyles està investigant a Nova Orleans?

—No. M’ho va prometre. No és que hi confiï, però Gminski no em va dir res de Voyles.

—Confia molt en Gminski? —va preguntar Coal amb una ràpida ullada i un arrufament de celles.

—No gens. Però si sabés alguna cosa sobre l’informe pelicà, em penso que m’ho diria…

Les paraules del president es van anar apagant: s’havia adonat de la innocència que manifestaven. Coal va grunyir la seva descreença.

Travessaren el riu Anacostia i van arribar al comtat de Prince Georges. El president agafà el discurs i mirà per la finestra. Dues setmanes després dels assassinats, i l’índex de popularitat superava el cinquanta per cent. Els demòcrates no tenien cap candidat clar per fer-li d’oponent. Ell era fort, cada cop més. Els nord-americans estaven tips de la droga i del crim, de l’atenció a les minories i de la interpretació que els idiotes liberals feien de la Constitució a favor dels criminals i dels radicals. Aquell era el seu moment. Dues nominacions alhora al Tribunal Suprem. Seria el seu llegat.

Va somriure. Quina tragèdia més meravellosa.





VINT-I-VUIT


El taxi s’aturà sobtadament a la cantonada de la Cinquena Avinguda i el carrer Cinquanta-dos, i Gray va fer exactament el que li havien dit: va pagar ràpidament i va saltar del taxi amb la bossa. El cotxe del darrere feia sonar la botzina i el conductor gesticulava empipat; ell va pensar com era d’agradable tornar a ser a Nova York.

Eren gairebé les cinc de la tarda i la Cinquena estava infestada de vianants. Es va imaginar que això era ben bé el que volia ella. Li ho havia dit molt clar. Agafa un vol de National a La Guardia i vés amb taxi a l’hotel Vista, al World Trade Center. Entra en un bar, demana una copa, potser dues, mira si et segueix algú, i al cap d’una hora agafa un taxi fins a la cantonada de la Cinquena Avinguda i el carrer Cinquanta-dos. Que es mogués de pressa, que es posés ulleres de sol i que vigilés perquè si algú el seguia podien morir tots dos.

Li ho va fer anotar en un paper. Tot això era una mica ximple, una mica excessiu, però ella feia una veu que no admetia discussions. I, de fet, ell no volia discutir. Ella deia que tenia sort de ser viva, que no volia arriscar-se més. I si ell hi volia parlar, havia de fer ben bé el que ella li digués.

Ho havia anotat. Es va obrir pas entre la gent i va caminar tan de pressa com podia per la Cinquena cap al carrer Cinquanta-nou i fins al Plaza, va pujar les escales, va travessar el vestíbul i va sortir al sud de Central Park. A ell no el seguia ningú. I si ella anava amb compte, tampoc no la seguiria ningú.

El passeig del Central Park South era totalment ple, i quan s’acostava a la Sisena Avinguda caminava encara més de pressa. Estava excitat, i per molt que intentés reprimir-se, l’emocionava terriblement anar a trobar-se amb Darby. Per telèfon semblava freda i metòdica, però amb un rastre de temor i incertesa. Deia que només era una estudianta de Dret, que no sabia ben bé què feia, i que probablement seria morta en una setmana si no abans. Però, en tot cas, ella posaria les regles del joc. Li va dir que actués sempre com si el seguissin. Ella havia sobreviscut set dies de persecució a mort, per tant més valia fer el que li deia.

Li havia dit que entrés a Saint Moritz a la cantonada de la Sisena, i ell ho va fer. Havia reservat una habitació per a ell amb el nom de Warren Clark. Va pagar en metàl·lic, i va pujar amb l’ascensor a la novena planta. Allí l’havia d’esperar. Seus i m’esperes, li havia dit.

Es va estar una hora al costat de la finestra veient com es feia fosc sobre Central Park. Va sonar el telèfon.

—El senyor Clark? —va preguntar una dona.

—Oh, sí.

—Sóc jo. Has vingut sol?

—Sí. On ets?

—Sis pisos més amunt. Agafa l’ascensor fins al divuitè pis, després baixa al quinzè. Habitació 1520.

—Molt bé. Ara?

—Sí, t’espero.

Es va tornar a rentar les dents, va mirar com portava els cabells i, deu minuts després, era davant la porta de l’habitació 1520. Se sentia com un adolescent a la primera cita. No recordava haver estat mai tan nerviós des dels partits de futbol de l’institut.

Però era Gray Grantham del Washington Post, i allò només era un altre article i una altra dona; així doncs, agafa les regnes, col·lega.

Va trucar i va esperar.

—Qui és?

—Grantham —va dir ell a la porta.

Va treure el pestell i va obrir la porta lentament. Els cabells no hi eren, però ella somreia: era la noia de revista. Van encaixar amb fermesa.

—Entra.

Va tancar la porta i passà el pestell.

—Vols una copa? —digué ella.

—Sí, què tens?

—Aigua, amb gel.

—Fantàstic.

Darby va anar a la petita sala on hi havia la televisió engegada sense veu.

—Aquí —va dir ella. Ell va deixar la bossa sobre la taula i va seure al sofà. La noia era dreta al moble bar i, durant un ràpid segon, ell va admirar els seus texans. Descalça. Una camisa molt llarga amb el coll caigut que deixava al descobert un tirant dels sostenidors.

Ella li va donar l’aigua, i va seure al costat de la porta.

—Gràcies.

—Has menjat? —preguntà Darby.

—No em vas dir que ho fes.

—Ho sento —va dir ella empassant saliva—. M’han passat moltes coses. Demanarem que ens el portin.

—Molt bé. Qualsevol cosa em sembla bé —assentí ell somrient.

—A mi m’encanten les hamburgueses greixoses amb patates fregides i una cervesa ben freda.

—Perfecte.

Ella va agafar el telèfon i demanà el menjar. Grantham s’acostà a la finestra i va mirar la filera de llums de la Cinquena Avinguda.

—Jo tinc vint-i-quatre anys. I tu? —va preguntar Darby asseguda al sofà fent glops d’aigua freda.

Ell va acostar una cadira a la d’ella.

—Trenta-vuit. Casat una vegada. Divorciat fa set anys i tres mesos. Sense fills. Visc sol amb un gat. Per què has escollit el Saint Moritz?

—Hi havia habitacions disponibles, i els vaig poder convèncer d’acceptar els diners sense presentar cap document d’identificació. T’agrada?

—Està bé. És com si li hagués passat el seu moment.

—No hem pas vingut exactament de vacances.

—És veritat. Quant de temps creus que haurem d’estar-nos aquí?

Se’l va mirar amb atenció. Havia publicat un llibre feia sis anys sobre els escàndols del HUD, i encara que no s’havia venut gens, ella n’havia trobat un exemplar a la biblioteca pública de Nova Orleans. Se’l veia sis anys més gran que a la fotografia de la solapa, però els cabells blancs de sobre les orelles li quedaven bé.

—No sé quant de temps et quedaràs tu —va dir ella—. Els meus plans poden canviar a cada minut. També pot ser que vegi una cara al carrer i me’n vagi a Nova Zelanda.

—Quan vas marxar de Nova Orleans?

—Dilluns a la nit. Vaig agafar un taxi a Baton Rouge; hauria estat molt fàcil seguir-lo. Vaig volar cap a Chicago, on vaig comprar quatre bitllets a quatre ciutats diferents, incloent-hi Boise, on viu la meva mare. A l’últim moment vaig pujar a l’avió de La Guardia. Em penso que no em va seguir ningú.

—Estàs lliure de perill.

—Potser de moment. Ens perseguiran a tots dos quan es publiqui aquesta història. Si és que es publica.

Gray va fer dringar el gel i se la va mirar.

—Depèn de què em diguis. I depèn de si podem verificar-ho amb altres fonts.

—La verificació és cosa teva. Jo et diré el que vull jo, i a partir d’aquí és cosa teva.

—Molt bé. Quan comencem a parlar?

—Després de menjar. Prefereixo fer-ho amb l’estómac ple. No tens pressa, oi?

—És clar que no. Tinc tota la nit, i tot el dia de demà, i demà passat, i l’altre. Has d’entendre que m’estàs parlant de la història més forta dels últims vint anys i, per tant, esperaré tant com calgui.

Darby va somriure i va desviar els ulls. Feia exactament una setmana que Thomas i ella esperaven el sopar al Mouton’s. Ell portava una jaqueta de seda negra, camisa de dril, corbata vermella i pantalons molt emmidonats. Sabates, però mitjons no. La camisa descordada i la corbata afluixada. Mentre esperaven havien parlat d’anar a les illes Verges els dies d’Acció de Gràcies i de Gavin Verheek. Ell bevia de pressa, cosa no gaire rara. Es va emborratxar i, gràcies a això, ella era viva.

Els darrers set dies havien estat com tot un any per a ella, i ara tenia una conversa real amb una persona viva que no volia que ella morís. Va creuar els peus sobre la tauleta. No se sentia gens incòmoda amb ell en aquella habitació. Es va relaxar. La cara d’ell deia: «Confia en mi». I per què no? En qui més podia confiar?

—Què penses? —va preguntar.

—Ha estat una setmana llarga. Fa set dies només era una estudianta de Dret que s’escarrassa per aprovar. I mira ara.

Ell la va mirar. Mirava de captenir-se amb fredor, no com un adolescent beneit, però la mirava. Tenia els cabells foscos i molt curts, tallats amb cert estil, però li agradava més la versió del feix del dia abans.

—Parla’m de Thomas Callahan —va dir ell.

—Per què?

—No ho sé. És part de la història, oi?

—Sí. Ja hi arribarem.

—Molt bé. La teva mare viu a Boise?

—Sí, però no en sap res. On és la teva mare?

—A Short Hills, Nova Jersey —va respondre ell amb un somriure. Mastegava un glaçó i esperava que parlés. Ella rumiava.

—Què t’agrada de Nova York? —va preguntar ella.

—L’aeroport. És el camí més ràpid per fugir-ne.

—Thomas i jo vam estar aquí l’estiu passat. Fa molta més calor que a Nova Orleans.

De cop i volta, Grantham es va adonar que Darby no era una simple estudianta, sinó que era una vídua endolada. La pobra noia estava patint. No s’havia arreglat els cabells, ni la roba, ni els ulls. Estava patint. Merda!

—Perdona que t’hagi preguntat per Thomas —va dir.

Ella va somriure però no va dir res.

Es va sentir un truc a la porta. Darby tragué de cop els peus de la taula i mirà la porta, espantada. Després va sospirar alleujada. Era el menjar.

—Ja obriré jo —va dir Gray—. Tranquil·la.





VINT-I-NOU


Durant molts segles la natura va lliurar una lenta però immensa batalla sense interferències al llarg de la costa del que esdevindria Louisiana. Era una batalla per guanyar territori. Fins fa pocs anys, els humans no hi havien intervingut. Des del sud, el mar envaïa la terra amb les seves onades, els vents i les inundacions. Des del nord, el riu Mississipí transportava una quantitat inesgotable d’aigua fresca i de sediments, i proveïa els pantans de la terra que els calia perquè florís l’herba. L’aigua salada del golf erosionava la línia de costa, cremava els aiguamolls d’aigua dolça i matava la vegetació que els unia. El riu responia erosionant mig continent i dipositant la terra a la part de baix de Louisiana. A poc a poc va anar formant una llarga sèrie de deltes sedimentaris, cadascun dels quals acabava bloquejant el llit del riu i l’obligava a anar canviant de curs. En els deltes es formaven aiguamolls exuberants.

Era una lluita èpica de totes les forces sota el ferm control de la natura. Gràcies a 1 aportació constant de sediments del poderós riu, els deltes no només resistien l’escomesa del golf, sinó que s’expandien.

Els aiguamolls eren una meravella de l’evolució natural. Els generosos sediments havien format un paradís verd de xiprers i roures, amb densos boscos de pontedenacies, espadanyes i cues de gat. L’aigua era plena de gambes, ostres, palaies, crancs i caimans. La plana de la costa era un santuari de vida natural on s’ajocaven centenars d’espècies d’ocells migratoris.

Els aiguamolls eren vastos i sense límits, rics i abundants.

Llavors, el 1930, s’hi va descobrir petroli i va començar l’espoliació. Les companyies petrolieres dragaren quinze mil quilòmetres de canals per arribar al líquid. El fràgil delta quedà solcat per una gran xarxa de canals que dividien els aiguamolls en estretes tires.

Van perforar, van trobar petroli, i després van dragar com maníacs per extreure’l. Els canals eren uns conductes perfectes per a l’aigua salada del golf que envaïa els aiguamolls.

D’ençà que s’hi havia descobert petroli, el mar havia devorat desenes de milers d’hectàrees dels aiguamolls. Cada any desapareixen cent cinquanta-cinc quilòmetres quadrats de Louisiana. Cada catorze minuts, el mar n’engoleix una hectàrea.

El 1979, una companyia petroliera va fer un gran pou a Terrebonne Parish i va tro-bar-hi petroli. Era un dia com qualsevol altre i un pou com qualsevol altre, però la troballa no era com cap altra. Hi havia molt petroli. Van foradar a un quilòmetre de distància i van trobar un altre pou important. Van perforar a un quilòmetre cap a l’altra banda, i en van trobar un d’encara més gran. A tres quilòmetres, un altre.

La companyia va tapar els pous i va procedir a avaluar la situació, que tenia totes les traces de ser un jaciment immens.

La companyia petroliera era propietat de Victor Mattiece, un cajun de Lafayette que havia fet i perdut diverses fortunes buscant petroli al sud de Louisiana. Resulta que el 1979 era ric i, fet més important encara, tenia accés als diners de molta altra gent. No li va costar gens adonar-se que havia ensopegat amb una gran reserva i va començar a comprar les terres del voltant dels pous tapats.

El secret és crucial, però difícil de mantenir en els camps de petroli. I Mattiece sabia que si de cop oferia massa diners per les terres, ben aviat hi hauria una febre perforadora al voltant d’aquella nova mina d’or. Com que era un home calculador i de paciència infinita, es va mirar el panorama i digué que no als diners ràpids. Va decidir que ho volia tot. Es reuní amb els seus advocats i consellers i van maquinar un pla metòdic de compra de la terra de l’entorn a través d’una miríade d’empreses amb diferents noms. Van formar noves companyies, en van fer servir algunes d’antigues, van adquirir una part o totes les empreses competidores, i van dedicar-se a comprar més terra.

La gent del negoci coneixia Mattiece, i sabia que tenia diners i que en podia aconseguir més. Mattiece sabia que ho sabien, i així va deixar anar dues dotzenes d’entitats sense cara sobre els propietaris de Terrebonne Parish. Tot va funcionar sense entrebancs.

El pla consistia a consolidar el territori i dragar un altre canal en els desventurats i importunats aiguamolls per on es desplaçarien els homes i les màquines fins als pous per treure el petroli amb la màxima rapidesa. El canal faria uns cinquanta quilòmetres de llarg i seria el doble d’ample que els altres. Hi hauria molt de trànsit.

Com que tenia diners, Mattiece era un home popular entre els polítics i els buròcrates. Ell els feia el joc amb habilitat. Repartia diners allà on calia. L’encantava la política, però odiava la publicitat. Era paranoic i solitari.

L’adquisició de terra anava progressant, però Mattiece es trobà de cop i volta sense liquiditat. Al començament dels vuitanta hi va haver una caiguda de la indústria del petroli, i les màquines van deixar de treure petroli dels seus altres pous. Necessitava molts diners, i com que volia socis capaços d’invertir i de guardar silenci, no tenia res a fer a Texas. Va viatjar més enllà de l’oceà i va trobar uns àrabs que, després d’estudiar els seus mapes i càlculs, es van convèncer de l’existència d’una immensa reserva de petroli i de gas natural. Van comprar unes quantes accions, i Mattiece va disposar de diners a dojo un altre cop.

Els va repartir per aquí i per allà i aconseguí permís oficial per obrir el canal pels delicats aiguamolls i pantans de xiprers. Totes les peces anaven encaixant magníficament, i Victor Mattiece començava a ensumar els mil milions de dòlars. Potser dos o tres mil.

Llavors va passar una cosa estranya. Va aparèixer una denúncia contra la perforació i el dragatge. El demandant era una obscura organització de protecció del medi ambient que es deia Green Fund.

Era una denúncia inesperada perquè Louisiana havia permès durant cinquanta anys ser devorada i espoliada per companyies de petroli i per gent com Victor Mattiece. Era una mena d’intercanvi. Les companyies de petroli contractaven molta gent i pagaven bé. Els impostos de petroli i de gas ingressats a Baton Rouge servien per pagar el sou dels funcionaris estatals. Els petits pobles riberencs havien esdevingut ciutats espectaculars. Els polítics, des dels governadors cap avall, acceptaven els diners del petroli i feien els ulls grossos. Tot anava bé, i no importava a ningú que els aiguamolls patissin.

Green Fund va presentar el plet al Jutjat del Districte de Lafayette. Un jutge federal va fer aturar el projecte fins a la celebració del judici.

Mattiece es va enfurismar. Va estar unes setmanes conspirant i maquinant amb els seus advocats. No repararia en despeses per guanyar. Els va ordenar que fessin el que calgués, que infringissin qualsevol norma, que violessin qualsevol codi ètic, que contractessin un expert, que demanessin tota mena d’estudis, que tallessin tots els colls que fessin nosa, que gastessin tant com volguessin, però que guanyessin el maleït plet.

Si mai no s’havia deixat veure gaire, ara encara se’l veia menys. Se’n va anar a les Bahames i va dirigir l’operació des d’una fortalesa armada a Lyford Cay. Volava a Nova Orleans un cop per setmana per veure els advocats, després tornava a l’illa.

Per bé que invisible, s’encarregà personalment d’augmentar les seves contribucions polítiques. El seu tresor jeia segur sota Terrebonne Parish, i qualsevol dia l’extrauria, però qui sap si mai es veuria obligat a reclamar algun favor.

Quan els dos advocats de Green Fund portaven un temps escorcollant de valent, havien aconseguit identificar uns trenta demandats diferents. Alguns eren propietaris de terra. D’altres feien exploracions o bé oleoductes. D’altres perforaven. Les empreses associades, les societats limitades i les associacions corporatives formaven un laberint impenetrable.

Els demandats i les seves legions de selectes advocats van reaccionar amb vehemència. Van presentar un recurs demanant al jutge que rebutgés el plet per frivolitat. Denegat. Van demanar-li que permetés la continuació de les perforacions mentre no se celebrava el judici. Denegat. Van xisclar de dolor i van explicar en un altre feixuc recurs tots els diners que s’havien invertit ja en exploració, perforació, etc. Novament denegat. Van presentar una carretada de recursos i, quan van ser tots denegats i es va fer evident que un dia hi hauria un judici, els advocats petroliers van començar el joc brut.

Afortunadament per al plet de Green Fund, el cor de la nova reserva de petroli era a la vora d’una anella d’aiguamolls que havia estat durant anys un refugi natural d’ocells aquàtics. Àguiles pescadores, agrons blancs, pelicans, ànecs, oques, i moltes altres espècies hi migraven. Si bé Louisiana no havia estat mai atenta amb la seva terra, sí que havia mostrat una mica de simpatia envers els seus animals. Com que el veredicte seria emès un dia per un jurat de gent normal i si Déu volia amb sentit comú, els advocats de Green Fund van apostar pels ocells.

El pelicà va esdevenir un heroi. Després de trenta anys de contaminació insidiosa de DDT i d’altres pesticides, el pelicà marró de Louisiana es trobava a prop de l’extinció. A última hora, se’l va classificar com a espècie en perill i se’l va posar sota protecció. Green Fund va agafar el majestuós ocell i va triar mitja dotzena d’experts de tot el país perquè parlessin en nom del pelicà.

Amb un centenar d’advocats implicats, el cas avançava lentament. De vegades no passava res, i això era bona cosa per a Green Fund. Mentrestant, les màquines no treballaven.

Set anys després que Mattiece hagués sobrevolat la badia de Terrebonne amb el seu helicòpter per dissenyar la ruta del seu preciós canal a través dels aiguamolls, va celebrar-se el judici del pelicà a Lake Charles. Fou un judici complicat que durà deu setmanes. Green Fund demanava una compensació monetària pels estralls ocasionats, i proposava la prohibició taxativa d’ulteriors perforacions.

Les companyies petrolieres van portar un famós advocat de Houston per parlar davant del jurat. Duia botes de pell d’elefant i barret de feltre i, quan cedia, sabia parlar com un cajun. Era un remei contundent, sobretot si se’l comparava amb els advocats de Green Fund, tots dos barbuts i de mirada intensa.

Green Fund va perdre el judici, i no va pas ser del tot inesperat. Les companyies petrolieres havien gastat milions, i és difícil assotar un ós amb una vara. David ho va aconseguir, però sempre és millor apostar per Goliat. Als membres del jurat no els causà cap impressió el devessall d’amenaces de contaminació desastrosa ni la fragilitat de l’ecologia dels aiguamolls. El petroli significava diners, i la gent necessitava feina.

El jutge, però, mantingué la prohibició per dues raons. En primer lloc, perquè considerava que Green Fund havia demostrat el perill en què es trobava el pelicà, una espècie protegida a nivell federal. I, a més, com que era evident que Green Fund presentaria un recurs d’apel·lació, el cas era lluny d’haver-se acabat.

Durant un temps els ànims es van anar calmant, i Mattiece assolí una petita victòria. Però sabia que hi hauria més embolics i més judicis. Era un home calculador, de paciència infinita.





TRENTA


L’enregistradora era al centre de la petita taula, amb quatre ampolles de cervesa buides al voltant.

Ell escoltava i prenia notes.

—Qui et va parlar del cas?

—Un individu anomenat John Del Greco. És estudiant de Tulane, fa un curs més que jo. L’estiu passat va treballar de passant en un gran bufet de Houston que s’ocupava d’aspectes perifèrics del litigi. No va treballar directament en el cas, però corrien molts rumors i comentaris.

—I tots els bufets eren de Nova Orleans i Houston?

—Sí, els principals en litigi. Però com que aquestes companyies són d’una dotzena de ciutats diferents, es portaven els seus advocats particulars. Hi havia advocats de Dallas, de Chicago, i d’alguna ciutat més. Era com un circ.

—En quin punt es troba ara el cas?

—Està pendent d’apel·lació a la Cinquena Audiència Territorial. El recurs encara no ha estat presentat, però ho faran d’aquí a un mes aproximadament.

—Quina és la Cinquena Audiència?

—Nova Orleans. Uns vint-i-quatre mesos després de ser presentat el recurs, una comissió de tres jutges l’estudiarà i decidirà. La part perdedora demanarà sens dubte una revisió per part de tot el tribunal, i per això caldran uns tres o quatre mesos mes. La sentència té prou defectes per assegurar una revocació o una remissió.

—Què és una remissió?

—El tribunal apel·lat té tres opcions. Confirmar el veredicte, revocar-lo, o trobar-hi algun error i tornar-ho tot enrere perquè se celebri un nou judici. En aquest cas, es una remissió. També poden confirmar-ne una part, revocar-ne una altra i remetre’n una altra.

Gray va moure el cap amb frustració sense deixar de prendre notes.

—Com pot ser que algú vulgui ser advocat?

—M’ho he preguntat unes quantes vegades aquesta última setmana.

—Tens alguna idea de què podria fer el Cinquè Tribunal?

—No. De moment ni tan sols l’han vist. Els demandants estan al·legant una munió d’errors de procediment per part dels demandats i, donada la naturalesa de conspiració, probablement tenen molta raó. Pot ser que sigui revocat.

—I llavors què?

—Aquí comença la diversió. Si les dues bandes estan disconformes amb el Cinquè Tribunal, poden apel·lar al Tribunal Suprem.

—Sorpresa, sorpresa.

—Cada any el Tribunal Suprem rep milers d’apel·lacions, però és molt selectiu amb les que accepta. Donada la quantitat de diners i les pressions implicades, aquest cas té moltes possibilitats de ser acceptat.

—Comptant des d’avui, quant de temps trigaria el Tribunal Suprem a decidir el cas?

—De tres a cinc anys.

—Rosenberg hauria mort per causes naturals.

—Sí, però quan ho fes podria haver-hi un demòcrata a la Casa Blanca. Per tant, l’eliminem ara que podem predir més o menys el substitut.

—Té sentit.

—Oh, és fantàstic. Si tu ets Victor Mattiece, i només tens cinquanta milions o així, i en vols tenir milers, i resulta que no et preocupa gens matar un parell de magistrats suprems, ara és el moment.

—Però, i si el Tribunal Suprem rebutgés el cas?

—No passa res si el Cinquè Tribunal confirma el veredicte del judici. Però si el revoca, i el Tribunal Suprem el rebutja, això vol dir problemes segurs. La meva idea es que tornaria al punt de partida, començaria un nou litigi, i miraria de guanyar un altre cop. Hi ha massa diners en joc per tancar-se a casa a llepar-se les ferides. Quan es va encarregar de Rosenberg i Jensen, s’ha de suposar que es va comprometre del tot en la causa.

—On era ell durant el judici?

—Totalment invisible. Recorda que no és de coneixement públic que ell sigui el principal demandat. Quan va començar el judici, n’hi havia trenta-vuit. No es parlava d’individus, sinó d’empreses. De les trenta-vuit, set cotitzen a la borsa i ell controla un màxim del vint per cent de cadascuna. Només són petites empreses de compra i venda d’accions lliures. Les altres trenta-una són privades, i no n’he aconseguit gaire informació. Però vaig arribar a saber que moltes d’aquestes empreses privades són propietat les unes de les altres, i fins i tot n’hi ha que formen part de corporacions públiques. Es gairebé impenetrable.

—Però ell les controla totes.

—Sí. Sospito que posseeix o controla el vuitanta per cent del projecte. Vaig investigar quatre de les empreses privades, i tres es van constituir a l’estranger: dues a les Bahames, i una a les Caimans. Del Greco va sentir que Mattiece operava per mitjà de bancs i companyies de l’exterior.

—Recordes les set empreses públiques?

—La majoria. Evidentment, sortien en un peu de pàgina de l’informe, del qual no tinc cap còpia. Però ho he tornat a escriure pràcticament tot a mà.

—Ho puc veure?

—T’ho pots quedar. Però és letal.

—El llegiré després. Parla’m de la fotografia.

—Mattiece és d’una petita ciutat a la vora de Lafayette, i quan era jove va repartir molts diners entre els polítics del sud de Louisiana. En aquell temps era un home gris, sempre en un racó donant diners. Es va gastar molts diners amb els demòcrates a nivell local i amb els republicans a nivell nacional i, al llarg dels anys, el van començar a buscar els polítics de Washington. Mai no ha anat darrere de la publicitat, però és difícil amagar tants diners, sobretot oferint-los als polítics. Fa set anys, quan l’actual president era vice-president, va anar a Nova Orleans a una recollida de fons dels republicans. Hi havia tots els rics del país, també Mattiece. El sopar costava deu mil dòlars el plat: la premsa no hi podia faltar. Un fotògraf va aconseguir, qui sap com, fer una foto a Mattiece encaixant amb el president. El diari de Nova Orleans la va publicar l’endemà. És una fotografia fantàstica.

—Serà fàcil d’aconseguir.

—Jo la vaig posar a l’última pàgina de l’informe, només com a diversió. És divertit, oi?

—Moltíssim.

—Mattiece va desaparèixer fa uns quants anys, i ara es creu que viu a llocs diferents. És molt excèntric. Del Greco diu que la majoria de gent pensa que ha perdut el seny.

L’enregistradora va emetre un xiulet i Gray va girar la cinta. Darby es va aixecar i va estirar les cames. Ell la va mirar tot manipulant l’aparell. Les altres dues cintes ja eren plenes i marcades.

—Estàs cansada? —va preguntar ell.

—No he dormit gaire bé últimament. Alguna pregunta més?

—Quantes coses més saps?

—T’he dit tot el que era bàsic. Hi ha alguns buits que puc omplir al matí.

Gray va apagar l’enregistradora i es va aixecar. Ella era a la finestra, estirant-se i badallant. Ell es relaxà en el sofà.

—Què els ha passat, als teus cabells? —li va preguntar.

Darby va seure en una cadira i va amagar els peus sota el cos. Tenia les ungles dels peus vermelles. Va posar la barbeta sobre els genolls.

—Els vaig deixar en un hotel de Nova Orleans. Com ho sabies?

—Vaig veure una fotografia…

—D’on?

—Tres fotografies, de fet. Dues de l’anuari de Tulane, i una de l’estat d’Arizona.

—Qui te les va enviar?

—Tinc contactes. Me les vern enviar per fax, per tant no són pas cap meravella, però els cabells es veien fantàsticament.

—Preferiria que no ho haguessis fet.

—Per què?

—Qualsevol trucada deixa rastre.

—Au, Darby. Confia una mica en mi.

—Has estat fent preguntes sobre mi.

—Només uns quants detalls. Res més.

—Mai més, d’acord? Si vols alguna cosa, m’ho preguntes. Si jo dic que no, ho deixes córrer.

Grantham arronsà les espatlles i ho va acceptar. Va bé, noi, oblida els cabells. Continuem amb temes menys delicats.

—I qui va triar Rosenberg i Jensen? Mattiece no és advocat.

—Rosenberg és fàcil. Jensen va escriure poc sobre temes de medi ambient, però no dubtava a votar contra tota mena de projectes de desenvolupament. Si una base comuna amb consistència compartien, era la protecció del medi ambient.

—I tu creus que Mattiece va veure això tot sol?

—És clar que no. Una ment maliciosament legalista li va donar els dos noms. Té un miler d’advocats.

—I cap de Washington.

—Què dius? —va dir Darby alçant la barbeta i arrufant les celles.

—Cap dels seus advocats no era de Washington.

—Jo no ho he pas dit, això.

—Has dit que els bufets d’advocats eren sobretot de Nova Orleans i Houston i altres ciutats. No has parlat de Washington.

—Vas massa de pressa —va dir Darby movent el cap—. Recordo haver-ne vist almenys dos a la llista. Un és White and Blazevich, un bufet republicà molt antic, poderós i ric amb quatre-cents advocats.

Gray es va incorporar a la punta del sofà.

—Què passa? —va preguntar ella.

De cop i volta s’havia eixorivit. S’havia aixecat i anava neguitós del sofà a la porta i de la porta al sofà.

—Això pot encaixar. Podria ser això, Darby.

—T’escolto.

—M’estàs escoltant?

—Et juro que t’escolto.

Ell era a la finestra.

—Molt bé. La setmana passada vaig rebre tres trucades d’un advocat de Washington anomenat Garcia, però el nom és fals. Va dir que sabia alguna cosa, que havia vist alguna cosa sobre Rosenberg i Jensen, i es moria de ganes de dir-me el que sabia. Però es va espantar i va desaparèixer.

—Hi ha un milió d’advocats a Washington.

—Dos milions. Però sé que treballa en un bufet privat. Ho va admetre, com qui diu. Era sincer i tenia molta por, li semblava que el seguien. Jo li vaig preguntar qui el seguia, i evidentment no m’ho va dir.

—Què li va passar?

—Teníem una cita preparada per dissabte passat al matí, i em va trucar abans per dir que me n’oblidés. Em va dir que estava casat, que tenia una bona feina i que no volia arriscar-se. No ho va arribar a reconèixer mai, però em penso que té una còpia d’alguna cosa i que me la volia ensenyar.

—Podria ser la teva verificació.

—I si treballa per a White and Blazevich? De cop ho hem reduït a quatre-cents advocats.

—Un paller és molt més petit, encara.

Grantham va córrer a la bossa, fullejà uns quants papers i en va separar una fotografia de cinc per set polzades en blanc i negre. La deixà a la falda de Darby.

—És el senyor Garcia.

Darby va estudiar la fotografia. Era un home entre tot de gent al carrer. La cara es veia molt bé.

—Suposo que no estava posant per a la foto.

—No exactament —va dir Grantham sense parar d’anar amunt i avall.

—Doncs com l’has aconseguida?

—No puc revelar les meves fonts.

Ella la va deixar sobre la tauleta i es va fregar els ulls.

—M’estàs espantant, Grantham. Això sembla repugnant. Vull que em diguis que no ho és.

—Ho és una mica, d’acord. Aquest noi feia servir sempre la mateixa cabina, i això és un error.

—Sí, ja ho sé. És un error.

—I volia saber com era.

—Vas demanar permís per fer la fotografia?

—No.

—Llavors és totalment repugnant.

—Molt bé. És totalment repugnant. Però ho vaig fer, i aquí el tenim; podria ser el nostre lligam amb Mattiece.

—El nostre lligam?

—Sí, el nostre lligam. Em sembla que a tu també t’agradaria enxampar Mattiece.

—Ho he dit? Jo vull que pagui, però prefereixo no ficar-m’hi. M’ha convertit en creient, Gray. Ja he vist sang per una llarga temporada. Jo t’he passat la pilota, tu l’agafes, i ja pots arrencar a córrer.

Ell no l’escoltava. Va passar per darrere d’ella cap a la finestra i va tomar al sofà.

—Has parlat de dos bufets. Quin és l’altre?

—Brim, Stearns, i no sé qui més. No vaig tenir l’oportunitat de comprovar-ho. És una mica estrany, perquè cap dels dos bufets no figura com a advocat de cap dels demandats, però quan vaig estudiar l’expedient, no paraven d’aparèixer tots dos bufets, sobretot White and Blazevich.

—Com és de gran Brim, Stearns i no sé qui més?

—Ho sabré demà.

—Tan gran com White and Blazevich?

—En dubto.

—Aproximadament.

—Uns dos-cents advocats.

—Molt bé. Ara tenim sis-cents advocats en dues firmes. Tu ets l’advocat, Darby. Com podem trobar Garcia?

—Jo no sóc advocada, i tampoc no sóc detectiva privada. L’investigador ets tu.

Això del plural no li agradava.

—Sí, però no he estat mai en un despatx d’advocat, només per al divorci.

—Doncs tens molta sort.

—Com el podem trobar?

Ella tornava a badallar. Portaven gairebé tres hores parlant, i estava esgotada. Podien continuar l’endemà al matí.

—No sé com trobar-lo, i realment no hi he pensat gaire. Ho pensaré dormint i t’ho explicaré demà al matí.

Grantham es va calmar de cop. Ella es va aixecar i anà a la cuina a buscar un got d’aigua.

—Ho recolliré tot —va dir ell agafant les cintes.

—Em pots fer un favor? —va preguntar.

—Potser.

Darby es va aturar i va mirar el sofà.

—Et molestaria dormir al sofà aquesta nit? Vull dir, fa molt temps que no dormo bé, i necessito descansar. Seria, bé, seria agradable saber que ets aquí.

Ell va empassar saliva i va mirar el sofà. Tots dos miraven el sofà. No feia més de metre vuitanta, i no semblava gaire còmode.

—Molt bé —va dir Grantham somrient—. T’entenc.

—Estic feta pols.

—T’entenc.

—És agradable tenir algú com tu a prop —va dir tot somrient-li amb coqueteria.

—T’asseguro que no em molesta gens —féu Gray, fos d’emoció—. Tanca la porta, fica’t al llit, i dorm bé. Jo no em mouré d’aquí.

—Gràcies —va dir somrient novament. Després va tancar la porta de l’habitació, però no passà el pestell.

Gray es va quedar a les fosques al sofà mirant la porta de l’habitació d’ella. Una mica després de mitjanit, s’adormí amb els genolls gairebé enganxats a la barbeta.





TRENTA-UN


El seu cap era Jackson Feldman, el cap de redacció executiu, aquell era el seu terreny, i ella no estava disposada a rebre ordres de ningú més que del senyor Feldman. I menys d’un marrec insolent com Gray Grantham, que era dret davant la porta del senyor Feldman i la protegia com un doberman. Portaven uns deu minuts així: ella el mirava i ell li feia una ganyota. No sabia per què esperava Grantham a fora, però aquell era el seu terreny.

Va sonar el seu telèfon, i Grantham li féu un crit.

—Res de trucades!

Es va enrojolar de cop i se li obrí la boca. Va agafar l’aparell i va escoltar un segon:

—Ho sento, però el senyor Feldman és en una reunió —va dir tot mirant Grantham, que movia el cap com amenaçant-la—. Sí, li diré que li truqui tan aviat com pugui.

—Gràcies! —va dir Grantham, i això la va desconcertar. Estava a punt de dir alguna cosa desagradable, però aquell «gràcies» la va deixar muda. Ell li va somriure. I això encara la va empipar més.

Eren dos quarts de sis de la tarda, l’hora de marxar, però el senyor Feldman li havia demanat que es quedés. Grantham continuava fent-li ganyotes al costat de la porta, a menys de tres metres. Mai no li havia caigut bé Gray Grantham. Però, de fet, hi havia poca gent al Post que li agradés. Un ajudant de redacció va dirigir-se a la porta, però el doberman li va barrar el pas.

—Fio sento, ara no es pot entrar —va dir Grantham.

—Per què no?

—Estan reunits. Deixa-ho a ella —va dir assenyalant la secretària, a la qual després de vint-i-un anys a l’empresa no agradava gens que li diguessin «ella».

L’ajudant no era fàcil d’intimidar.

—Molt bé. Però el senyor Feldman m’ha donat ordres de portar-li aquests papers exactament a dos quarts de sis. Són dos quarts de sis en punt, i he vingut a portar els papers.

—Mira, estem molt orgullosos de tu, però no pots entrar, m’entens? Deixa els papers a aquesta bellesa i demà serà un altre dia —va dir Grantham quadrat davant la porta i disposat a lluitar si el noi insistia.

—Jo els guardaré —va dir la secretària tot agafant els papers. El noi va marxar.

—Gràcies! —va tornar a dir Grantham en veu alta.

—Trobo que ets molt brusc —va dir ella.

—He dit «gràcies» —respongué com si l’hagués ofès.

—Ets un autèntic imbècil.

—Gràcies!

De cop es va obrir la porta, i una veu va cridar:

—Grantham.

Va fer un somriure a la noia i entrà. Jackson Feldman estava dret darrere la taula. Duia el llaç de la corbata afluixat fins al segon botó de la camisa i les mànigues arromangades. Feia metre vuitanta-cinc i no tenia gens de greix. Als cinquanta-vuit anys, feia dos maratons l’any i treballava quinze hores al dia.

Smith Keen també estava dret, amb el guió d’un article de quatre pàgines juntament amb la reproducció a mà de l’informe pelicà. La còpia de Feldman era sobre la taula. Semblaven espantats.

—Tanqui la porta —digué Feldman a Grantham.

Gray la tancà, s’assegué. Ningú no va dir res.

—Uf! —féu Feldman finalment fregant-se els ulls després de mirar Keen.

—Vol dir que això és tot —va dir Grantham somrient—. Porto la millor història en vint anys, i està tan impressionat que només pot dir «uf».

—On és Darby Shaw? —preguntà Keen.

—No ho puc dir. És part del tracte.

—Quin tracte? —va preguntar Keen.

—Tampoc no ho puc dir.

—Quan va parlar amb ella?

—Ahir a la nit, i aquest matí.

—I això era a Nova York? —va preguntar Keen.

—Què hi fa on hem parlat? Ella va parlar. Jo vaig escoltar. Ara he tornat. He escrit el guió. Què els en sembla?

Feldman va doblegar lentament el seu cos prim i s’assegué a la butaca.

—Què en sap la Casa Blanca, de tot això?

—No ho sé. Verheek va dir a Darby que l’havien portat a la Casa Blanca un dia de la setmana passada, que en aquell moment l’FBI creia que havia de ser investigat. Per alguna raó, després de portar-lo a la Casa Blanca, l’FBI ho va deixar córrer. És tot el que sé.

—Quants diners va donar Mattiece al president fa tres anys?

—Milions. Pràcticament tots per mitjà d’una miríade d’assessors financers controlats per ell. És un home molt llest. Controla tota mena d’advocats, i ells li busquen la manera de canalitzar diners aquí i allà. Probablement és legal.

Els directors pensaven a poc a poc. Estaven estabornits, com si acabessin de sobreviure a un bombardeig. Grantham se sentia bastant orgullós, i movia els peus sota la taula com un vailet assegut al moll.

Feldman va agafar els papers grapats i els va fullejar fins que va trobar la fotografia de Mattiece i el president. Va moure el cap.

—És dinamita, Gray —va dir Keen—. No podem publicar-ho sense un grapat de comprovacions. Merda, parlem d’una feina de verificació francament llarga. És un material potent, fill meu.

—Com es pot fer? —preguntà Feldman.

—Tinc algunes idees.

—M’agradaria sentir-les. Podria deixar-hi la vida, en això.

—Primer intentarem trobar Garcia —digué Grantham posant-se dret d’un sol gest i ficant-se les mans a la butxaca.

—Intentarem? Qui? —va preguntar Keen.

—D’acord, jo. Jo intentaré trobar Garcia.

—La noia hi participa? —preguntà Keen.

—No puc contestar. És part del tracte.

—Contesti la pregunta —digué Feldman—. Pensi en el nostre paper si la maten ajudant-lo a investigar la història. És massa arriscat. Hem de saber on és ella ara i quins plans tenen.

—No puc contestar on és. És una font, i sempre protegeixo les meves fonts. No, no m’està ajudant en la investigació. És una font, d’acord?

El va mirar sense creure-se’l. Es van mirar l’un a l’altre i finalment Keen va arronsar les espatlles.

—Necessita ajuda? —va preguntar Feldman.

—No. Ella insisteix que ho faci sol. Està molt espantada, i no és estrany.

—Jo m’he espantat només de llegir-ho —féu Keen.

Feldman es va fer enrere en la butaca i va posar els peus sobre la taula. Quaranta i tants de sabata. Va somriure per primer cop.

—Ha de començar amb Garcia. Si no el troba, es pot passar mesos escorcollant Mattiece sense trobar mai res. I abans d’investigar Mattiece, més val que parlem. Em cau bé, Grantham, i no val la pena morir per això.

—Tot el que escrigui passarà per les meves mans, d’acord? —va dir Keen.

—I jo vull un informe diari, d’acord? —va dir Feldman.

—Cap problema.

Keen es va acostar a l’envà de vidre i va contemplar el desori de la sala de redacció.

Al llarg del dia, es muntava i desapareixia el caos mitja dotzena de vegades. A dos quarts de sis tothom embogia. Estaven escrivint les notícies, i la conferència del segon pis era a dos quarts de set.

Feldman mirava la seda des de la taula.

—Això podria ser la fi de la depressió —s’adreçà a Gray sense mirar-lo—. Què han estat, cinc, sis anys?

—Set i tot —va dir Keen.

—Jo he escrit bons articles —va dir Gray per defensar-se.

—És clar —va dir Feldman sense deixar de mirar la sala de redacció—. Però eren sempre premis petits. De l’última grossa ja fa molt temps.

—És qüestió de sort, també —hi afegí Keen, col·laborador.

—Què hi farem —li digué Gray—. Però aquesta serà la grossa del segle —va dir obrint la porta.

Feldman el va mirar fixament.

—Que no li passi res —va dir mirant-lo als ulls—, i no deixi que li passi res a ella. Entesos?

Gray va somriure i va sortir del despatx.

Era gairebé al Thomas Circle quan va veure els llums blaus darrere seu. El cotxe de la policia no el passava, sinó que anava enganxat a ell. No havia pensat en el límit de velocitat ni en el comptaquilòmetres. Seria la tercera multa en setze mesos.

Va aparcar en un petit camp obert al costat d’un edifici d’apartaments. Era fosc, i els llums blaus es reflectien als miralls. Es va fregar les temples.

—Surti —va ordenar el policia des del para-xocs.

Gray va obrir la porta i va fer allò que li deien. El policia era negre, i de sobte va somriure. Era Cleve. Va assenyalar el cotxe patrulla.

—Entri.

Van seure al cotxe sota les llums blaves i van mirar el Volvo.

—Per què em fas això? —va preguntar Gray.

—Cobrem una quota, Grantham. Hem de parar una quantitat determinada de blancs i molestar-los. El director vol igualar les coses. Com que els policies blancs agafen negres innocents, nosaltres els negres hem de compensar-ho agafant blancs rics innocents.

—Suposo que penses emmanillar-me i assotar-me.

—Només si m’ho demanes. Sarge no pot parlar més.

—T’escolto.

—Ensuma alguna cosa. Ha copsat algunes mirades estranyes, i ha sentit una o dues coses.

—Com què?

—Com que parlen de tu, i que es moren de ganes de saber què saps. Li sembla que t’estan escoltant.

—Au, Cleve. Ho diu seriosament?

—Els ha sentit parlar de tu i de les preguntes que fas sobre el pelicà no sé què. Tenen la mosca al nas.

—Què ha sentit d’això del pelicà?

—Només que tu hi ets al darrere, i que és seriós. Són una gent mesquina i paranoica, Gray. Sarge diu que vigilis on vas i amb qui parles.

—I no ens podem veure més?

—Durant una temporada no. Vol estar-se quiet i passar missatges a través de mi. —Ho farem així, doncs. Necessito el seu ajut, però digues-li que vagi amb compte. Això és molt delicat.

—Què és això del pelicà?

—No t’ho puc dir. Però digues a Sarge que la seva vida podria córrer perill.

—La de Sarge no. És més llest que tots ells plegats.

—Gràcies, Cleve —va dir obrint la porta.

—Seré per aquí —li respongué Cleve apagant els llums blaus—. Com que treballaré de nit durant sis mesos, miraré de no perdre’t de vista.

—Gràcies.

Rupert va pagar l’entrepà de canyella i va seure al tamboret d’una barra que donava a la vorera. Era mitjanit, les dotze en punt, i Georgetown s’estava apagant. Passaven uns quants cotxes pel carrer M, i els vianants que quedaven es dirigien cap a casa seva. A la cafeteria hi havia gent, però no era plena. Va fer un glop de cafè.

Va reconèixer la cara a la vorera, i un moment després l’home va seure al tamboret del seu costat. Era una mena de llagoter. S’havien trobat uns dies abans a Nova Orleans.

—Com està la cosa? —va preguntar Rupert.

—No la podem trobar. I això ens preocupa perquè avui hem rebut males notícies. —Sí?

—Bé, hem sentit veus, no confirmades, que els dolents estan desesperats i que el dolent número u vol començar a matar gent. Els diners no són problema, i segons els rumors sembla que gastarà el que calgui perquè això s’acabi. Està enviant homes forts amb armes poderoses. Evidentment, diuen que està trastornat, però és més mesquí que el dimoni i els diners poden matar molta gent.

Aquesta conversa de morts no immutava Rupert.

—Qui hi ha a la llista?

—La noia. I suposo que qualsevol altre que sàpiga alguna cosa de l’informe.

—Quin és el pla, doncs?

—Esperar aquí. Ens trobarem demà a la nit, a la mateixa hora. Si trobem la noia, te n’ocuparàs tu.

—Com penseu trobar-la?

—Ens sembla que és a Nova York. Tenim la manera.

Rupert va partir un tros d’entrepà de canyella amb les mans i se’l va ficar a la boca.

—On hauries anat tu?

El missatger va pensar en una dotzena de llocs on podria anar, però, merda, eren llocs com París, Roma i Montecarlo, llocs que havia vist i als quals tothom anava. No se li podia acudir un lloc exòtic per amagar-se la resta de la seva vida.

—No ho sé. I tu?

—A Nova York. Pots viure-hi durant anys i sense que et vegin mai. No hi ha problemes d’idioma ni d’adaptació als costums. És el lloc perfecte perquè s’hi amagui un nord-americà.

—Sí, suposo que tens raó. Creus que hi és?

—No ho sé. De vegades és intel·ligent, però també té moments dolents.

El missatger es posà dempeus.

—Fins demà a la nit —va dir ell.

Rupert li féu un gest de comiat. Quin tifa més beneit, va pensar. Amunt i avall xiuxiuejant missatges importants en cafeteries i bars per tornar al seu patró i explicar-li-ho tot fil per randa.

Va llançar el got de cafè a les escombraries i va sortir al carrer.





TRENTA-DOS


Brim, Stearns i Kidlow tenia cent noranta advocats, segons la darrera edició del Directori Jurídic Martindale-Hubbell. I com que White and Blazevich en tenia quatre-cents dotze, Garcia havia de ser un dels possibles sis-cents dos advocats. Però si Mattiece utilitzava altres bufets de Washington, el nombre augmentaria i no tindrien opció.

Com era d’esperar, a White and Blazevich no hi havia cap Garcia. Darby va buscar un altre nom hispànic, però no en va trobar cap. Era una d’aquelles organitzacions blanques com un lliri, aristocràtiques, plenes de llicenciats d’universitats de la costa est amb noms llargs i acabats amb xifres. Hi havia uns quants noms de dones aquí i allà, però només dues eren sòcies. La majoria de les dones havien entrat després del 1980. Si vivia prou temps per acabar la carrera, no se li acudiria treballar per a una empresa com White and Blazevich.

Grantham li havia suggerit que comprovés els hispànics perquè Garcia era una mica estrany com a àlies. Potser era hispànic, i com que Garcia és comú entre ells, és el primer que se li va acudir. No va funcionar. No hi havia hispànics en aquest bufet.

Segons el directori, els seus clients eren rics i poderosos i tenien bancs i companyies de petroli. Entre ells hi havia quatre empreses demandades en el plet com a clients, però no el senyor Mattiece. Hi havia companyies químiques i línies transatlàntiques, i White and Blazevich també representava els governs de Corea del Sud, Líbia i Síria. Quina bestiesa!, va pensar. Enemics del nostre país contracten advocats d’aquí per fer pressió al nostre govern. Pel que es veu, es pot contractar un advocat per fer qualsevol cosa.

Brim, Stearns i Kidlow era una versió reduïda de White and Blazevich, però, alerta! hi havia quatre noms hispànics a la llista. Els va escriure. Dos homes i dues dones. Va suposar que la firma devia haver estat denunciada per discriminació de sexe i de races. Els darrers deu anys havia contractat tota mena de gent. La llista de clients era previsible: petroli i gas, assegurances, bancs, relacions del govern. Força avorrit.

Va passar una hora asseguda en un racó de la biblioteca legal de Fordham. Era divendres al matí, les deu a Nova York, les nou a Nova Orleans, i en comptes d’estar amagada en una biblioteca que no havia vist mai abans, hauria de ser a classe de Procediment Federal amb Alleck, un professor que no li havia agradat mai però que ara enyorava amargament. Alice Stark s’estaria asseguda al seu costat. Un dels babaus de la classe, D. Ronald Petrie, li estaria demanant una cita des de la fila del darrere i faria comentaris obscens. També l’enyorava. Enyorava els tranquils matins al balcó de Thomas, fent glops de cafè i esperant que el barri francès es tragués les teranyines i tornés a la vida. Enyorava l’olor de colònia de la bata de Thomas.

Va donar les gràcies al bibliotecari i sortí de l’edifici. Al carrer Seixanta-dos, va girar a l’est cap al parc. Era un matí lluent d’octubre amb un sol perfecte i un vent fred. Un canvi agradable de Nova Orleans, però difícil d’apreciar donades les circumstàncies. Portava unes Ray-Ban i una bufanda fins a la barbeta. Encara tenia els cabells negres, però ja no se’ls tallaria més. Estava decidida a caminar sense mirar per sobre l’espatlla. Probablement no la seguien, però estava segura que trigaria anys a ser capaç de caminar per un carrer amb tranquil·litat.

Els arbres del parc formaven una magnífica exhibició de grocs, taronges i vermells. La brisa feia caure les fulles amb gentilesa. Va girar al sud a Central Park West. L’endemà se n’aniria i passaria uns dies a Washington. Si sobrevivia, marxaria del país, al Carib, potser. Hi havia estat dues vegades, i hi havia un miler de petites illes on la majoria de gent parlava alguna mena d’anglès.

Ara era el moment de marxar. Li havien perdut la pista, i tenia els horaris de vols a Nassau i a Jamaica. Podria ser allà abans de fer-se fosc.

Va trobar una cabina al darrere d’una pastisseria a la Sisena, i va marcar el número de Gray al Post.

—Sóc jo —va dir.

—Bé, bé. Tenia por que haguessis fugit del país.

—M’ho estic pensant.

—Pots esperar una setmana?

—Probablement. Vindré demà. Què saps de nou?

—Estic reunint coses. Tinc còpies de les declaracions anuals de les set empreses públiques implicades en la demanda.

—És un plet, no una demanda.

—Perdona. Mattiece no és director ni soci de cap.

—Què més?

—Les trucades de rutina. Ahir em vaig passar tres hores a les sales de tribunals buscant Garcia.

—No el trobaràs en un tribunal. No és aquesta mena d’advocat. És d’un bufet corporatiu.

—Suposo que tens una idea millor.

—En tinc unes quantes.

—Bé, doncs, t’espero aquí.

—Et trucaré quan arribi.

—No em truquis a casa.

—Puc preguntar per què? —va dir ella després d’una pausa.

—Hi ha una possibilitat que m’estiguin escoltant, i potser seguint. Una de les meves millors fonts creu que he enlairat prou plomes perquè es posin a vigilar-me.

—Fabulós. I per això vols que vingui corrent i em reuneixi amb tu.

—Estaràs fora de perill, Darby. Només hem d’anar amb compte.

Ella va engrapar el telèfon i va serrar les dents.

—Com goses dir-me que vagi amb compte! Porto deu dies esquivant bombes i bales, i tens la barra de dir-me que vagi amb compte. Vés-te’n a la merda, Grantham! Potser hauria de fugir de tu.

Hi va haver una pausa mentre mirava al voltant del petit cafè. Dos homes de la taula del costat la miraven: parlava massa alt. Va desviar els ulls i va sospirar.

Grantham va parlar a poc a poc.

—Ho sento…

—Oblida-ho.

Ell esperà un moment.

—Estàs bé?

—Perfectament. Mai no m’havia sentit millor.

—Vindràs a Washington?

—No ho sé. Aquí estic segura, i estaré molt més segura quan agafi un avió per marxar del país.

—És clar, però m’ha semblat que tenies una idea fantàstica per trobar Garcia i després enxampar Mattiece. Em pensava que et senties ultratjada i moralment indignada i que tenies motius per venjar-te. Què t’ha passat?

—Bé, per començar, tinc la gran dèria d’arribar als vint-i-cinc anys. No voldria ser egoista, però tampoc no em sabria gens de greu fer-ne trenta. Seria molt bonic.

—Ho entenc.

—No n’estic segura. Em penso que et preocupen més els Pulitzers i la glòria que el meu cap.

—T’asseguro que no és veritat. Confia en mi, Darby. Estaràs bé. M’has explicat la història de la teva vida. Has de confiar en mi.

—Hi pensaré.

—No sembles gaire convençuda.

—No, no ho estic. Dóna’m temps.

—Molt bé.

Va penjar i va demanar un bagel. Sentia una dotzena d’idiomes al seu voltant mentre el cafè s’anava omplint. Corre, nena, corre, li deia el seu sentit comú. Agafa un taxi i vés a l’aeroport. Compres un bitllet i te’n vas a Miami. Mires quin és el següent vol al sud i puges a l’avió. Deixa que Grantham investigui i desitja-li el millor. Ell és un bon periodista, ja trobarà la manera de verificar la història. Ella ho llegiria tot un dia ajaguda a la platja sota el sol bevent una pinya colada i mirant els windsurfistes.

El soca coixejava a la vorera. El va veure entre la gentada a través de la finestra. Se li va assecar la boca de cop i es va sentir marejada. Ell no va mirar a dins, només va passar pel davant, amb aire de perdut. Ella va córrer entre les taules i el va mirar a través de la porta. S’acostà coixejant a la cantonada de la Sisena i Cinquanta-vuit i esperà que el semàfor es posés verd. Va començar a travessar la Sisena, però a mig fer va canviar d’idea i passà el carrer Cinquanta-vuit. Va estar a punt d’atropellar-lo un taxi.

No anava enlloc, només passejava amb una lleugera coixesa.

Croft el va veure sortir de l’ascensor i entrar a l’atri. Anava amb un altre advocat jove i, com que no portaven carteres, era obvi que anaven a dinar. Després de cinc dies d’observar els advocats, Croft n’havia après els hàbits.

L’edifici era a Pennsilvània, i Brim, Stearns and Kidlow ocupava de la tercera a l’onzena planta. Garcia va sortir de l’edifici amb el seu col·lega i van baixar rient per la vorera. Parlaven d’alguna cosa molt divertida. Croft els seguia de tan a la vora com podia. Van recórrer cinc blocs sense parar de riure i després, ben bé com havia pensat ell, van entrar en un bar de yuppies a menjar alguna cosa.

Croft trucà Grantham tres cops abans d’aconseguir parlar amb ell. Eren gairebé les dues, els advocats estaven acabant de dinar, i si Grantham volia enxampar el paio, més valia que estigués pendent del telèfon. Grantham penjà de cop. Es trobarien a l’edifici.

Garcia i el seu amic van tornar caminant una mica més a poc a poc. Era divendres i feia bon dia, i ells gaudien d’un breu respir en la rutina de demandar gent o del que fos allò que feien per dos-cents dòlars l’hora. Croft s’amagà darrere les ulleres i mantingué la distància.

Gray l’esperava al vestíbul a la vora dels ascensors. Croft era al darrere d’ells quan entraven per la porta giratòria. Li va assenyalar el seu home dissimuladament. Gray va copsar el senyal i va prémer el botó de l’ascensor. Es va obrir i hi entrà just abans de Garcia i el seu amic. Croft es quedà a fora.

Garcia va prémer el número sis una dècima de segon abans que Gray premés el mateix. Gray llegia el diari i sentia els dos homes parlar de futbol. El noi no tenia més de vint-i-set o vint-i-vuit anys. La veu li era una mica familiar, però l’havia sentit només per telèfon i no tenia res de particular. Tenia la cara molt a prop, però no se la podia mirar. El destí li deia: llança-t’hi. Era molt semblant a l’home de la fotografia, treballava a Brim, Stearns i Kidlow, i un dels seus innombrables clients era el senyor Mattiece. Faria un intent, però aniria amb compte. Era periodista, i la seva feina era entrar als llocs sense demanar permís ni fer preguntes.

Van sortir de l’ascensor a la sisena planta parlant encara dels Redskins, i Gray els seguí tot llegint el diari com si res. El vestíbul del bufet era luxós i decorat amb aranyes i catifes orientals; i en una paret hi havia escrit el nom del bufet amb gruixudes lletres daurades. Els advocats es van aturar a la taula del davant i van recollir els seus missatges. Gray caminava amb decisió per davant de la recepcionista, la qual se’l mirava atentament.

—El puc ajudar, senyor? —va preguntar en un to que volia dir—: Què diantre vol?

Gray no es va tallar.

—Tinc una reunió amb Roger Martin.

Havia trobat aquest nom a la guia de telèfons, i havia trucat des de baix feia un minut per assegurar-se que l’advocat Martin hi era en aquell moment. A la guia de l’edifici sortia el nom del bufet des de la planta tres fins a l’onze, però no els noms dels cent noranta advocats. Va agafar les pàgines grogues i va fer una dotzena de trucades per localitzar un advocat de cada planta. Roger Martin era el del sisè pis.

—Portem dues hores reunits —va dir Gray tot fent-li una ganyota.

Això la va sorprendre, però no se li va acudir res per dir. Gray es va allunyar per un passadís. Va veure que Garcia entrava en un despatx quatre portes més avall.

El nom al costat de la porta deia David M. Underwood. Gray no hi va trucar. Volia atacar per sorpresa, i potser sortir de sobte. El senyor Underwood estava deixant la jaqueta en un penjador.

—Hola. Sóc Gray Grantham del Washington Post Estic buscant un home que es diu Garcia.

Underwood es va quedar glaçat, amb cara de confusió.

—Com ha entrat aquí? —va preguntar.

De sobte la veu li va semblar familiar.

—Per la porta. Vostè és Garcia, oi?

—David M. Underwood —va dir tot assenyalant la placa de la taula amb les lletres daurades del seu nom—. En aquesta planta no hi ha ningú que es digui Garcia. No conec cap Garcia en tot el bufet.

Gray va somriure com si li seguís el joc. Underwood estava espantat. O irritat.

—Com està la seva filla? —va preguntar Gray.

—Quina? —va dir Underwood mentre donava la volta a la taula mirant-lo amb ulls sortits i neguitós.

Això no encaixava. Garcia havia mostrat molta preocupació per la seva filla, i si n’hagués tingut més d’una, ho hauria esmentat.

—La petita. I la seva dona?

Underwood es trobava ara a poca distància, i continuava avançant. Era evident que aquell home no tenia cap por del contacte físic.

—No tinc dona. Estic divorciat —va dir tot aixecant el puny esquerre.

Per una dècima de segon, Gray va pensar que s’havia tomat boig. Llavors va veure que no portava anell. No tenia dona. No portava anell. Garcia adorava la seva dona, i segur que portava anell. Era el moment de marxar.

—Què vol? —va preguntar Underwood.

—Em pensava que Garcia era en aquest pis —va dir tot allunyant-se.

—És advocat, aquest Garcia?

—Sí.

Underwood es va relaxar una mica.

—No pas d’aquesta empresa. Tenim un Pérez i un Hernández, i potser algú altre. Però no conec cap Garcia.

—Molt bé, és una empresa gran —va dir Gray al costat de la porta—. Perdoni que l’hagi molestat.

—Miri, senyor Grantham —li deia Underwood al darrere—, no estem acostumats a veure periodistes per aquí com si fos casa seva. Trucaré a seguretat, i potser el podran ajudar.

—No caldrà. Gràcies —va dir Grantham tot sortint al vestíbul i desapareixent.

Underwood va informar a seguretat.

Grantham es maleïa a l’ascensor, sol, i renegava en veu alta. Després es va recordar de Croft i l’estava maleint quan l’ascensor va parar, es va obrir la porta i allí hi havia Croft, a l’entrada a la vora dels telèfons. Tranquil, es va dir.

Van sortir plegats de l’edifici.

—No ha funcionat —va dir Gray.

—Hi has parlat?

—Sí. Però no era ell.

—Merda. Estava segur que ho era. Era el de les fotografies, oi?

—No. S’hi assemblava però no ho era. Continua vigilant.

—N’estic molt tip, d’això, Grantham. Jo…

—Et paguen, oi? Fes-ho una setmana més, d’acord? Se m’acudeixen feines pitjors.

Croft es va aturar a la vorera, i Gray va continuar caminant.

—Una setmana més, i prou —li va dir Croft cridant.

Grantham li féu un gest de comiat.

Va obrir el Volvo mal aparcat i va tomar ràpid al Post. No havia estat un moviment intel·ligent. Una estupidesa, i ell tenia massa experiència per cometre un error així. L’ometria en la seva conversa diària amb Jackson Feldman i Smith Keen.

* * *

Un periodista li va dir que Feldman l’estava buscant i Grantham va anar de seguida al seu despatx. Va fer un somriure amable a la secretària, que estava en posició d’atac. Keen i Howard Krauthammer, el cap de redacció, acompanyaven Feldman. Keen va tancar la porta i va donar un diari a Gray.

—Has vist això?

Era el diari de Nova Orleans, el Times-Picayune, un article de primera plana parlava de les morts de Verheek i Callahan, i hi havia dues grans fotografies. Ho va llegir de pressa mentre el miraven. Parlava de la seva amistat, i de les estranyes morts amb només sis dies de diferència. I esmentava Darby Shaw, que havia desaparegut. Però no feia esment de l’informe.

—Suposo que el gat és fora del sac —digué Feldman.

—Només és la base —féu Gray—. Ho podíem haver publicat fa tres dies.

—I per què no ho vam fer? —li preguntà Krauthammer.

—No hi ha res. Hi ha dos cadàvers, el nom de la noia, i un miler de preguntes sense resposta. Han trobat un policia disposat a parlar, però no sap altra cosa que els fets sagnants.

—Però estan investigant, Gray —li recordà Keen.

—Voleu que els aturi?

—El Times ha recollit la notícia —va dir Feldman—. En publicaran alguna cosa demà o diumenge. Què poden saber?

—Per què m’ho pregunta a mi? Miri, és possible que tinguin una còpia de l’informe. És molt poc probable, però no pas impossible. Però no hem parlat amb la noia. La tenim nosaltres, la noia. És nostra.

—Això esperem —afegí Krauthammer.

Feldman es va fregar els ulls i va mirar el sostre.

—Suposem que tenen una còpia de l’informe, que saben qui el va escriure, i que ha desaparegut. No poden verificar-ho tot ara mateix, però no els fa cap por d’esmentar l’informe sense anomenar Mattiece. Suposem que saben que Callahan era professor seu, entre altres coses, i que va portar l’informe aquí i el va donar al seu amic Verheek. I ara són tots dos morts i ella fugint. No està malament la història, eh, Gray?

—És una gran història —digué Krauthammer.

—És pura palla comparat amb el que vindrà —féu Gray—. No vull publicar-la encara perquè és només la punta de l’iceberg i atraurà tots els diaris del país. No tenim cap necessitat d’ensopegar amb un miler de periodistes ficant el nas a tot arreu.

—Opino que l’hem de publicar —afirmà Krauthammer—. Si no, el Times ens passarà al davant.

—No podem publicar-ho —digué Gray.

—Per què no? —va preguntar Krauthammer.

—Perquè no penso escriure res, i si ho escriu algú altre d’aquí, perdrem la noia. És així de fàcil. Ara mateix està pensant a agafar un avió i abandonar el país. Si cometem un error, desapareixerà.

—Però ja ho ha confessat tot —va dir Keen.

—Jo li vaig donar la meva paraula. No penso escriure la història fins que estigui tot lligat i Mattiece pugui ser assenyalat. És molt senzill.

—L’estàs utilitzant, oi? —féu Keen.

—És una font. Però no és a la ciutat.

—Si el Times té l’informe, saben la història de Mattiece —va dir Feldman—. I si saben la història de Mattiece, pot estar segur que estan investigant com a esperitats per verificar-ho. I si ens guanyen?

Krauthammer va grunyir amb desgrat.

—Ens quedarem amb el cul enganxat a la cadira i perdrem la millor història que hem tingut en vint anys. Penso que hem de publicar el que tenim. Només és la superfície, però així i tot és una història fantàstica.

—No —va dir Gray—. No l’escriuré fins que no ho tingui tot.

—I quant de temps pot trigar? —preguntà Feldman.

—Una setmana, potser.

—No tenim una setmana —li replicà Krauthammer.

—Puc descobrir què sap el Times —digué Gray desesperat—. Necessito quaranta-vuit hores.

—Ells publicaran alguna cosa demà o diumenge —va tomar a dir Feldman.

—Que ho publiquin. Em jugo el que sigui que serà la mateixa història amb els mateixos detalls. Estan assumint massa coses. Estan assumint que tenen una còpia de l’informe, quan no en té ni l’autora. Nosaltres tampoc no en tenim cap. Esperem, llegim la seva història, i després tornem a parlar.

Els periodistes es van mirar els uns als altres. Krauthammer estava frustrat. Keen, angoixat. Però el qui manava era Feldman, i va dir:

—Molt bé. Si publiquen alguna cosa al matí, ens reunirem aquí al migdia i ens ho mirarem.

—Molt bé —féu Gray, i va anar cap a la porta.

—Més val que es mogui ràpid, Grantham —li digué Feldman—. No podem guardar-ho gaire temps més.

Grantham se n’anà.





TRENTA-TRES


La limusina avançava lentament pel cinturó a l’hora punta. Era fosc, i Matthew Barr llegia amb l’ajuda d’un llum al sostre. Coal anava fent glops de Perrier i observava el trànsit. Havia memoritzat l’informe i podria haver-lo explicat a Barr, però volia veure la seva reacció.

Barr no va reaccionar fins que veié la fotografia, llavors va moure el cap lentament. El deixà sobre el seient i es va quedar pensatiu.

—Molt desagradable —digué.

Coal va grunyir.

—Què hi ha de veritat? —va preguntar Barr.

—M’encantaria saber-ho.

—Quan el va veure per primer cop?

—Dimarts de la setmana passada. El va portar l’FBI en un dels seus informes diaris. —Què va dir el president?

—No li va agradar gens, però no teníem cap motiu d’alarma. Vam pensar que era una bastonada de cec. Va parlar amb Voyles, i Voyles va acceptar deixar-ho córrer un temps. Ara no n’estic pas tan segur.

—El president va demanar a Voyles que ho deixés córrer? —va preguntar Barr a poc a poc.

—Sí.

—No és gaire lluny de l’obstrucció a la justícia, això, en el cas que l’informe resulti ser veritat.

—I si és veritat, què?

—Malament rai, problemes per al president. Jo tinc una condemna per obstrucció, o sigui que sé què és. És com un frau per correu. És molt clar i relativament fàcil de demostrar. Vostè hi té res a veure?

—Què li sembla?

—Llavors em penso que també té problemes.

Van continuar en silenci contemplant el trànsit. Coal hi havia pensat des del punt de vista de l’obstrucció, però volia sentir l’opinió de Barr. No el preocupaven les responsabilitats criminals: el president s’havia limitat a tenir una breu conversa amb Voyles per demanar-li que mirés una temporada cap a una altra banda; allò era tot. Tampoc no era tan il·legal. El que preocupava molt Coal era la reelecció, i un escàndol que impliqués un gran col·laborador com Mattiece seria devastador. La idea el feia posar malalt: un conegut del president, un home que li havia regalat milions, havia fet matar dos magistrats del Tribunal Suprem per tal que el seu col·lega, el president, pogués nomenar dos homes més raonables que li permetessin de treure el petroli. Tots els grups parlamentaris del Congrés es reunirien. Tots els diaris en parlarien durant un any. El Departament de Justícia es veuria obligat a investigar. Coal es veuria obligat a acceptar la seva culpa i dimitir. Merda, hauria de marxar tothom de la Casa Blanca, tret del president. Era un malson de proporcions horribles.

—Hem d’esbrinar si l’informe és cert —va dir Coal de cara a la finestra.

—Si està morint gent, vol dir que ho és. Doni’m una raó millor per matar Callahan i Verheek.

No hi havia cap altra raó, i Coal ho sabia.

—Vull que faci una cosa.

—Trobar la noia.

—No. És morta o amagada en una cova qui sap on. Vull que parli amb Mattiece.

—Estic segur que deu sortir a les pàgines grogues.

—Pot trobar-lo. Hem d’establir contacte amb ell sense que el president ho sàpiga. Primer hem de decidir què és veritat de tot això.

—Vostè creu que Victor m’agafarà confiança de seguida i m’explicarà els seus secrets?

—Sí, a la llarga sí. No és policia, recordi-ho. Imagini’s que és veritat, i que li sembla que està a punt de ser descobert. Està desesperat i matant gent. Què tal si li digués que la premsa sap tota la història i que tot està a punt d’acabar-se? Que si té ganes de desaparèixer, ara és el moment. El va a veure des de Washington, m’entén? Des de dins. De part del president, o això es pensa ell. L’escoltarà.

—Molt bé. I si em diu que tot és veritat? Què ens espera?

—Tinc algunes idees, totes a nivell de control dels danys. La primera cosa que farem serà nomenar immediatament dos magistrats amants de la natura. Em refereixo als radicals autèntics contempladors d’ocells. Això demostraria que en el fons respectem el medi ambient. I això mataria Mattiece i el seu camp de petroli, etcètera. Tot això podríem fer-ho en cosa d’hores. Gairebé simultàniament, el president cridaria Voyles, el Primer Fiscal i el Departament de Justícia per ordenar-los una investigació immediata de Mattiece. Lliurarem còpies de l’informe a tots els periodistes de la ciutat, després ens aixoplugarem i aguantarem la tempesta.

Barr somreia d’admiració.

—No serà pas gens bonic —va continuar Coal—, però és molt millor que quedar-se aquí assegut pregant perquè l’informe sigui pura ficció.

—Com explicarà la fotografia?

—No té explicació. Farà una mica de mal, però és de fa set anys, i la gent es toma boja. Farem un retrat de Mattiece com un bon ciutadà en aquell temps que ara ha perdut el seny.

—És boig.

—Sí que ho és. I ara mateix és com un gos ferit en un racó. L’ha de convèncer que llenci la tovallola i desaparegui. Em penso que l’escoltarà. I em penso que descobrirem per ell si és veritat.

—I com ho faig per trobar-lo?

—Tinc un home treballant-hi. Estiraré unes quantes cordes i establiré contacte amb ell. Prepari’s per anar-hi el diumenge.

Barr va somriure cap a la finestra. Li agradaria conèixer Mattiece.

El trànsit era més lent. Coal feia glops lents d’aigua.

—Alguna cosa de Grantham?

—No, de fet. Estem escoltant i vigilant, però no hi ha res d’excitant. Parla amb la seva mare i un parell de noies, però no hi ha res digne de ser informat. Treballa molt. El dimecres va marxar de la ciutat i va tornar el dijous.

—On va anar?

—A Nova York. Probablement està investigant alguna cosa.

Cleve havia de ser a la cantonada de Rhode Island i la Sisena a les deu en punt de la nit, però no hi era. Gray havia de baixar a tota velocitat per Rhode Island fins que Cleve el detingués, de manera que si realment el seguia algú pogués pensar que es tractava d’un simple conductor perillós. Va baixar per Rhode Island i va travessar la Sisena a vuitanta per hora i buscant els llums blaus. No hi eren. Va fer una volta i, quinze minuts després, va tornar a baixar per Rhode Island. Allà! Va veure els llums blaus i va parar a la vorera.

No era Cleve. Era un policia blanc que estava molt agitat. Va agafar la llicència de Gray, la va examinar, i li va preguntar si anava begut. No, senyor, va dir ell. El policia va escriure la multa i la va donar amb orgull a Gray, que es va quedar assegut al volant mirant-la fins que va sentir veus que venien del darrere.

Hi havia un altre policia en escena, i discutien. Era Cleve, i volia que el policia blanc oblidés la multa, però el policia blanc li deia que ja l’havia escrita i que a més a més aquell idiota havia passat la cruïlla a cent per hora. Cleve li va dir que era amic seu. Doncs ensenyi-li a conduir abans que mati algú, va dir el policia blanc tot dirigint-se al seu cotxe.

Cleve feia ganyotes a la finestra de Gray.

—Ho sento —va dir amb un somriure.

—És tot culpa teva.

—Una altra vegada vés més a poc a poc.

Gray va llançar la multa a terra.

—Parlem de pressa. Em vas dir que Sarge deia que els de l’ala oest parlaven de mi. Oi?

—Sí.

—Molt bé, necessito saber si parlen d’altres periodistes, especialment del New York Times. Haig de saber si pensen que algú més està seguint la història.

—És tot?

—Sí. Ho necessito ràpid.

—No corris —va dir Cleve en veu alta i se’n va anar cap al seu cotxe.

Darby va pagar l’habitació per als següents set dies, en part perquè volia un lloc familiar per tornar-hi si calia, i en part perquè també volia deixar la roba nova que havia comprat. Era un pecat, això de marxar i deixar-ho tot. No és que fos res de l’altre món, la roba, però a Nova York encara era més cara i volia conservar-la. No arriscaria la vida per la roba, però l’habitació li agradava, li agradava la ciutat i volia la roba.

Ja era hora de tornar a córrer. Pensava viatjar amb poc equipatge. Va sortir del Saint Moritz amb una bossa de lona petita i va pujar en un taxi. Eren gairebé les onze de la nit del divendres, i Central Park South era ple de gent. A l’altra banda del carrer, una filera de cavalls i carros esperaven clients per fer breus excursions pel parc.

El taxi va trigar deu minuts a arribar al carrer Setanta-dos i Broadway, que era en direcció contrària, però tot aquest viatge seria difícil de seguir. Va caminar deu metres i entrà al metro. N’havia estudiat el mapa i el llibre del sistema, i esperava que li fos fàcil. No li agradava el metro perquè no el coneixia i n’havia sentit explicar coses espantoses. Però aquella era la línia de Broadway, la més freqüentada de Manhattan, i deien que, de vegades, era segura. I a la superfície les coses tampoc no eren pas tan fàcils. El metro no podia ser pitjor.

Es va esperar en el lloc adient, amb un grup d’adolescents borratxos però ben vestits i, al cap de dos minuts, va arribar el tren. No anava ple, i va ocupar un seient a la vora de les portes centrals. Mira el terra i agafa bé la bossa, es deia una i altra vegada. Mirava a terra, però des de darrere les ulleres fosques estudiava la gent. Era la seva nit de sort. No hi havia punks ni ganivets. Cap captaire. Cap pervertit, almenys a la vista. Però, per a una novençana, era igualment horripilant.

Els nois borratxos van sortir a Times Square, i ella s’afanyà a baixar de pressa a la següent parada. No havia vist mai Penn Station, però ara no era el moment de fer turisme. Potser un dia podria tornar i passar-se un mes admirant la ciutat sense pensar si el soca, l’home prim o qui sap qui corrien per allà. Però ara no.

Tenia cinc minuts, i va trobar el seu tren quan era a punt de sortir. Va tornar a seure al fons per vigilar tots els passatgers. No hi havia cap cara familiar. Segurament, tant de bo, segurament no l’havien seguida en aquesta fuga desigual. Un cop més, el seu error havia estat les targetes de crèdit. Havia comprat quatre bitllets a O’Hare amb American Express, i d’alguna manera sabien que era a Nova York. Estava segura que el soca no l’havia vista, però era a la ciutat, i evidentment tenia amics. Podien ser més de vint. Però, de fet, no estava segura de res.

Un quart d’hora després, el tren es va aturar a Newark, i en va baixar. Era una noia amb sort. Hi havia una filera de taxis a la sortida de l’estació i, deu minuts després, era a l’aeroport.





TRENTA-QUATRE


Era dissabte al matí, la primera dama havia anat a Florida a demanar diners als rics, i a fora era clar i feia fred. Ell volia dormir fins tard, i anar a jugar a golf quan es despertés. Però eren les set, i es trobava assegut a la taula vestit, amb corbata, i escoltant Fletcher Coal que suggeria què havien de fer en tal tema i en tal altre. Richard Horton, el primer fiscal, havia parlat amb Coal, i Coal estava alarmat.

Algú va obrir la porta, i Horton entrà tot sol. Van encaixar. Horton va seure a l’altra banda de la taula. Coal era dret allà a la vora, i això irritava d’allò més el president.

Horton era un tipus ensopit però sincer. No és que fos ruc o lent, només que tot s’ho rumiava molt. Pensava cada paraula abans de dir-la. Era lleial ad president i es podia confiar en el seu sòlid judici.

—Estem considerant seriosament convocar un jurat d’acusació per fer una investigació formal de les morts de Rosenberg i Jensen —anuncià amb gravetat—. A la llum del que va passar a Nova Orleans, creiem que s’hauria d’emprendre immediatament.

—L’FBI està investigant —va dir el president—. Tenim tres-cents agents en el cas. Per què ens hi hem d’implicar?

—Estan investigant l’informe pelicà? —preguntà Horton.

Sabia la resposta. Sabia que Voyles era a Nova Orleans en aquell moment amb centenars d’agents. Sabia que havien parlat amb desenes de persones i aplegat una pila de proves inútils. Sabia que el president havia demanat a Voyles que ho deixés córrer, i sabia que Voyles no informava de tot el president.

Horton mai no havia esmentat l’informe pelicà al president, i el fet que conegués aquell maleït paper l’exasperava. Quanta gent més en sabia alguna cosa? Probablement milers.

—Estan seguint totes les pistes —va dir Coal—. Ens en van donar una còpia fa gairebé dues setmanes i, per tant, suposem que hi són al damunt.

Exactament el que esperava Horton de Coal.

—Penso que l’administració hauria d’investigar l’assumpte de seguida —va dir com si s’ho hagués après de memòria.

—Per què? —va preguntar el president, irritat pel seu to.

—Què passaria si l’informe fos cert? Si no fem res i en un moment donat es descobreix la veritat, els danys seran irreparables.

—Creu honestament que hi ha res de veritat? —va preguntar el president.

—És francament sospitós. Els primers dos homes que el van veure són morts, i la persona que el va escriure ha desaparegut. És perfectament lògic, si algú té ganes de matar magistrats del Tribunal Suprem. No hi ha més sospitosos convincents. Pel que he sentit, l’FBI està desconcertat. Sí, s’ha d’investigar.

Les investigacions de Horton tenien més filtracions que el soterrani de la Casa Blanca, i a Coal l’aterria la idea d’aquell pallasso convocant un tribunal d’acusació i reunint testimonis. Horton era un home honorable, però el Departament de Justícia estava ple d’advocats que parlaven massa.

—No creu que és una mica prematur? —va preguntar Coal.

—No.

—Ha vist els diaris d’aquest matí? —demanà Coal.

Horton havia donat una ullada a la primera pàgina del Post, i havia llegit la secció d’esports. Era dissabte, després de tot. Havia sentit que Coal llegia vuit diaris abans de l’alba, i la pregunta no li va agradar.

—N’he llegit un parell —digué.

—Jo n’he vist uns quants —va dir Coal amb modèstia—. I no diuen ni una paraula sobre els advocats morts, ni sobre la noia, o Mattiece, ni res relacionat amb l’informe. Si comença una investigació formal en aquest moment, serà notícia de primera plana durant un mes.

—Creu que desapareixerà i ja està? —va preguntar Horton a Coal.

—Podria ser. Això esperem, per raons òbvies.

—Em penso que és molt optimista, senyor Coal. No acostumem a quedar-nos asseguts esperant que la premsa faci les seves investigacions.

Coal va fer una ganyota i gairebé va riure en sentir això. Somrigué al president, el qual li donà una ràpida ullada. Horton es va començar a impacientar.

—Què té de dolent esperar una setmana? —preguntà el president.

—Res —va contestar Coal.

Així de ràpid s’havia pres la decisió d’esperar una setmana, i Horton ho sabia.

—En una setmana les coses poden esclatar —va dir sense convicció.

—Esperi una setmana —li ordenà el president—. Ens trobarem aquí divendres que ve i ho tornarem a comentar. No dic que no, Richard, només dic que esperem set dies.

Horton arronsà les espatlles. Era més del que havia esperat, perquè ell ja s’havia cobert. Aniria directament al seu despatx, dictaria un memoràndum detallant tot el que recordés d’aquesta reunió, i tindria el cap protegit.

Coal va fer un pas endavant i li donà un tros de paper.

—Què és això?

—Més noms. Els coneix?

Era la llista d’ornitòlegs: quatre jutges que eren massa liberals per anar bé, però el pla B exigia ecologistes radicals al Tribunal.

—Deu ser una broma —va dir Horton parpellejant diverses vegades i mirant-se-la amb atenció.

—Investigui’ls —va dir el president.

—Aquests homes són liberals de cap a peus —murmurà Horton.

—Sí, però veneren el sol i la lluna, els arbres i els ocells —explicà Coal per ajudar-lo.

—Ja ho entenc —digué Horton apuntant un somriure—. Amants dels pelicans.

—Gairebé no en queden, ja ho sap —féu el president.

Coal anà cap a la porta.

—Tant de bo s’haguessin extingit fa deu anys.

A les nou, quan Gray arribà a la seva taula de la sala de redacció, ella encara no havia trucat. Havia llegit el Times, i no deia res. Va obrir el diari de Nova Orleans sobre la taula plena i va donar-hi un cop d’ull. Res. Havien dit tot el que sabien. Callahan, Verheek, Darby, i un miler de preguntes sense resposta. Havia de suposar que el Times i potser el Times-Picayune de Nova Orleans havien vist l’informe o n’havien sentit alguna cosa, i per tant sabien alguna cosa de Mattiece. I havia de suposar que s’estaven movent com felins per tal de verificar-ho. Però ell tenia Darby, trobarien Garcia i, si la història de Mattiece podia ser verificada, ho seria.

De moment, no hi havia cap pla alternatiu. Si Garcia desapareixia o es negava a ajudar, es veurien obligats a explorar el món tenebrós i sòrdid de Victor Mattiece. Darby no aguantaria gaire, en això, i no era pas estrany. Tampoc no estava segur que ell pogués durar gaire.

Va aparèixer Smith Keen amb un got de cafè i va seure a la taula.

—Si el Times ho tingués, esperaria demà per publicar-ho?

—No —va dir Gray—. Si tinguessin alguna cosa més que el Times-Picayune, ho haurien tret avui.

—Krauthammer vol que publiquem el que tenim. Troba que ja podem fer sortir el nom de Mattiece.

—No ho entenc.

—Es recolza en Feldman. El seu punt de vista és que podem explicar la història de la mort de Callahan i Verheek per culpa d’aquest informe que resulta que parla de Mattiece, el qual resulta que és amic del president, sense acusar directament Mattiece de res. Diu que podem ser molt cautelosos i deixar clar que és l’informe qui esmenta Mattiece, no nosaltres. I com que l’informe està provocant tantes morts, ja ha quedat verificat fins a cert punt.

—Vol amagar el cap darrere l’informe.

—Exactament.

—Però, fins que no es confirmi, tot és pura especulació. Krauthammer no ho entén. Imaginem per un segon que el senyor Mattiece no hi té res a veure. Que és completament innocent. Traiem la història amb el seu nom, i després què? Quedem com uns imbècils i tenim plets durant els pròxims deu anys. Jo no penso escriure l’article.

—Vol que l’escrigui algú altre.

—Si aquest diari treu un article del pelicà que no estigui escrit per mi, la noia desapareix. Em pensava que ho havia explicat ahir, això.

—Sí. I Feldman ho va sentir. Ell està a favor teu, Gray, i jo també. Però, si tot això és veritat, explotarà en qüestió de dies. Tots ho creiem, això. Ja saps com odia Krauthammer el Times, i té por que aquells malparits ho publiquin.

—No ho poden publicar, Smith. Potser tenen més fets que el Times-Picayune, però no poden fer sortir el nom de Mattiece. Nosaltres ho verificarem abans que ningú. I quan estigui tot lligat, escriuré l’article amb tots els noms que calguin, hi posaré aquesta petita fotografia de Mattiece i el seu amic a la Casa Blanca, i tothom serà feliç.

—Ho verificarem? Ho has tornat a dir. Has dit nosaltres.

—La meva font i jo —va dir Gray tot obrint un calaix i traient la fotografia de Darby amb la Coca-cola light. La va donar a Keen, el qual la va admirar.

—On és? —va preguntar.

—No ho sé segur. Em penso que ve cap aquí des de Nova York.

—Que no la matin.

—Anem amb molt de compte —va dir Gray tot mirant per sobre l’espatlla i acostant-se més a Keen—. De fet, Smith, em sembla que em segueixen. Només volia que ho sabessis.

—Qui pot ser?

—M’ha arribat d’una font de la Casa Blanca. No faig servir el telèfon de casa.

—Més val que ho diguem a Feldman.

—Molt bé. Però no crec pas que sigui perillós, de moment.

—Ho ha de saber —va dir Keen posant-se dret d’un salt per marxar.

Ella va trucar al cap d’uns minuts.

—Sóc aquí —digué—. No sé quants paios m’han seguit, però sóc aquí i viva, de moment.

—On ets?

—A Tabard Inn, carrer N. Ahir vaig veure un vell amic a la Sisena Avinguda. Te’n recordes del soca, greument ferit a Bourbon Street? Te’n vaig explicar la història, oi?

—Sí.

—Doncs ja toma a caminar. Una mica coix, però ahir passejava per Manhattan. No crec que em veiés.

—Ho dius de veritat, Darby? És espantós.

—Pitjor que espantós. Vaig deixar sis pistes possibles quan vaig marxar ahir a la nit i, si el veig en aquesta ciutat coixejant per la vorera que sigui, penso rendir-me. Aniré cap a ell i em rendiré.

—No sé pas què dir-te.

—Digues el mínim possible, perquè aquesta gent té radar. Faré de detectiu privat durant tres dies, i després me n’aniré. Si visc el dimecres que ve, penso agafar un avió cap a Aruba o Trinidad o a qualsevol lloc de platja. Si he de morir, vull que sigui a la platja.

—Quan ens veurem?

—M’ho estic pensant. Vull que facis dues coses.

—T’escolto.

—On tens aparcat el cotxe?

—A prop de l’aparcament.

—Deixa’l allà i lloga’n un. Gens espectacular, un Ford o una cosa així. Actua com si algú t’estigués mirant a través del punt de mira d’un rifle. Vés a l’hotel Marbury de Georgetown i agafa una habitació per tres dies. Accepten diners en metàl·lic… ho he confirmat. Inscriu-te amb un altre nom.

Grantham prenia notes i movia el cap.

—Pots sortir del teu apartament sense que et vegin quan es faci de nit? —li va preguntar ella.

—Em penso que sí.

—Doncs fes-ho i agafa un taxi fins al Marbury. Allà demanes el cotxe llogat. Agafa dos taxis fins a Tabard Inn, i entra al restaurant a les nou en punt de la nit.

—Molt bé. Alguna cosa més?

—Porta roba. Com si haguessis d’estar almenys tres dies sense tomar a l’apartament. I lluny del diari.

—De fet, Darby, em penso que el diari és prou segur.

—No estic d’humor per discutir. Si penses posar-m’ho difícil, me’n vaig. Estic convençuda que com abans me’n vagi del país més possibilitats tindré de viure.

—Sí, senyoreta.

—Bon noi.

—Suposo que tens algun pla genial en algun lloc del cervell.

—Potser. En parlarem tot sopant.

—És una mena de cita amorosa?

—En podríem dir sopar de negocis.

—Sí, senyoreta.

—Ara penjo, Gray. Vés amb compte. Ens estan vigilant. Va penjar.

Seia a la taula trenta-set, en un racó fosc del petit restaurant, quan ell va arribar a les nou en punt. La primera cosa que va veure fou el vestit i, tot acostant-se a la taula, era conscient que les cames eren a sota, però no les podia veure. Potser quan s’aixequés. Ell portava jaqueta i corbata, i feien una parella atractiva.

Va seure al seu costat en la foscor per tal que tots dos poguessin veure la gent. El Tabard Inn semblava tan vell que podia haver servit menjar a Thomas Jefferson. Hi havia un sorollós grup d’alemanys que reien i parlaven en el pati de fora del restaurant. Les finestres eren obertes i l’aire fred; per un breu moment, els va ser fàcil oblidar que s’estaven amagant.

—On t’has comprat aquest vestit?

—T’agrada?

—És molt bonic.

—He anat a comprar roba, aquesta tarda. Com la major part del meu vestuari recent, és només per uns dies. Probablement el deixaré a l’habitació la pròxima vegada que fugi per salvar la vida.

El cambrer era davant d’ells amb la carta. Van demanar begudes. El restaurant era tranquil i agradable.

—Com has arribat aquí? —li preguntà ell.

—Donant la volta al món.

—M’agradaria saber-ho.

—He agafat un tren a Newark, un avió a Boston, un avió a Denver i un altre a Dulles. He estat viatjant tota la nit, i dos cops he oblidat on era.

—Com poden haver-te seguit?

—No poden. He pagat amb metàl·lic, però ja me’n queda poc.

—Quant necessites?

—M’agradaria fer una transferència del meu banc a Nova Orleans.

—Ho farem dilluns. Em penso que estàs segura, Darby.

—Ho he pensat diverses vegades. De fet, em pensava que estava segura quan vaig pujar a la barca amb Verheek, tret que no era Verheek. I em sentia segura a Nova York, fins que vaig veure el soca que baixava per la vorera. Des de llavors no he pogut menjar.

—Se’t veu prima.

—He de dir gràcies, suposo. Has menjat mai aquí? —va dir ella mirant la carta.

—No —li respongué ell mirant la seva—, però he sentit a dir que s’hi menja molt bé. T’has tomat a canviar els cabells.

Eren castany clars, i portava una mica de rímmel i maquillatge. I pintallavis.

—Me’n quedaré sense si continuo veient aquesta gent.

Van arribar les begudes, i van demanar menjar.

—Suposem que sortirà alguna cosa en el Times del matí —va dir sense esmentar el diari de Nova Orleans per no parlar de les fotografies de Callahan i Verheek. Suposava que ella l’havia vist.

—Com què? —va dir sense gaire interès i mirant al seu voltant.

—No n’estem segurs. Ens molesta molt que el Times ens passi al davant. És una antiga rivalitat.

—A mi no m’interessa, això. No sé res de periodisme, i no tinc cap ganes d’aprendre’n. Sóc aquí perquè tinc una idea, només una, la de com trobar Garcia. Si no funciona, i ràpid, me’n vaig.

—Perdona. De què voldries parlar?

—D’Europa. Quin és el teu lloc favorit a Europa?

—Odio Europa, i odio els europeus. De tant en tant vaig al Canadà, a Austràlia, i a Nova Zelanda. Per què t’agrada Europa?

—El meu avi era immigrant escocès, i jo tinc una pila de cosins a Escòcia. Hi he anat dues vegades.

Gray es va posar unes gotes de llima a la ginebra amb tònica. Va entrar un grup de sis persones i ella se’ls mirà atentament. Quan parlava, disparava els ulls cap a totes bandes.

—Em penso que necessites un parell de copes per relaxar-te —va dir Gray.

Ella va fer que sí però no va dir res. El grup de sis van seure en una taula de prop i es van posar a parlar en francès. Era agradable de sentir.

—Has sentit parlar el francès dels cajun?

—No.

—És un dialecte que està a punt de desaparèixer, com els aiguamolls. Diuen que ni els francesos no el poden entendre.

—És raonable. Estic segur que els cajuns tampoc no entenen el francès.

Ella va fer un llarg glop de vi blanc.

—T’he parlat mai de Chad Brunet?

—No ho crec.

—Era un pobre noi cajun d’Eunice. La seva família sobrevivia caçant i pescant als aiguamolls. Era un noi molt brillant que va anar a l’institut gràcies a una beca, després va ser admès a Dret a Stanford, i va acabar en la mitjana de notes més altes de la història de l’escola. Tenia vint-i-un anys quan va entrar al Col·legi d’Advocats de Califòrnia. Podia haver treballat per a qualsevol bufet del país, però va agafar una feina amb una organització de defensa del medi ambient a San Francisco. Era brillant, un autèntic geni de les lleis que treballava molt, i no va trigar a guanyar algun plet important contra companyies de petroli i químiques. Als vint-i-vuit anys era un advocat francament bo als jutjats. Les grans companyies de petroli i les empreses contaminants el temien. —Féu un glop de vi—. Va fer molts diners, i va muntar un grup per preservar els aiguamolls de Louisiana. Volia participar en el cas pelicà, com li deien, però tenia massa compromisos de judicis. Va donar molts diners a Green Fund per a les despeses del litigi. Poc abans de començar el judici a Lafayette, va anunciar que hi aniria per ajudar els advocats de Green Fund. Van sortir un parell d’articles sobre ell al diari de Nova Orleans.

—Què li va passar?

—Es va suïcidar.

—Què?

—Una setmana abans del judici el van trobar en un cotxe amb el motor engegat. Hi havia una mànega connectada amb el tub d’escapament al seient del davant. Un suïcidi més per enverinament de monòxid de carboni.

—On era el cotxe?

—En un bosc de Bayou Lafourche, a la vora de la ciutat de Galliano. Coneixia molt bé la zona. A la maleta portava material d’acampada i de pesca. Cap nota de suïcidi. La policia va investigar, però no va trobar res sospitós. El cas va ser tancat.

—És increïble.

—Havia tingut alguns problemes amb l’alcohol, i l’havia tractat un psicoanalista de San Francisco. Però el suïcidi va ser una sorpresa.

—Tu creus que el van matar?

—Molta gent ho creu. La seva mort va ser un cop molt fort per a Green Fund. La seva passió pels aiguamolls hauria tingut molta força al judici.

Gray s’acabà la beguda i féu dringar els glaçons. Ella se li va acostar una mica. I va aparèixer el cambrer.





TRENTA-CINC


El vestíbul de l’Hotel Marbury era buit el diumenge a les sis del matí quan Gray va comprar el Times. Feia quinze centímetres de gruix i pesava cinc quilos, i es demanà fins quan es dedicarien a afegir-hi pàgines. Tomà a la seva habitació del vuitè pis, va obrir el diari sobre el llit, i el revisà amb atenció. A la primera plana no deia res, i això era crucial. Si haguessin tingut la gran historia, òbviament l’haurien posada a primera pàgina. Li feia por trobar-hi grans fotografies de Rosenberg, Jensen, Callahan, Verheek, i potser de Darby i Khamel, qui sap, com si fos un repartiment d’actors: el Times hauria tornat a guanyar. Hi havia somniat durant la poca estona que havia dormit.

Però no hi havia res. I cada cop anava passant els fulls més de pressa, fins que arribà als esports i als anuncis classificats. Va anar al telèfon mig ballant. Va trucar a Smith Keen, que era despert.

—Ho has vist? —li preguntà.

—És fantàstic. Em pregunto què deu haver passat.

—No saben res, Smith. Estan investigant com bojos, però encara no ho tenen tot. Amb qui va parlar Feldman?

—No ho diu mai. Però se suposa que era fiable.

Keen estava divorciat i vivia sol en un apartament no gaire lluny del Marbury.

—Estàs ocupat? —preguntà Gray.

—Bé, no exactament. Són gairebé dos quarts de set del matí i és diumenge. —Hem de parlar. Recull-me a l’hotel Marbury d’aquí a un quart.

—L’hotel Marbury?

—És una llarga història. Ja t’ho explicaré.

—Ah, la noia. Mira que tens sort.

—Què més voldria. Ella és en un altre hotel.

—Aquí? A Washington?

—Sí. Un quart d’hora.

—Ara vinc.

Gray bevia cafè neguitós amb un got de paper i esperava al vestíbul. Ella li havia fet agafar tanta paranoia que gairebé esperava bandolers amagats a la vorera amb armes automàtiques. Li feia molta ràbia. Va veure com el Toyota de Keen enfilava el carrer M i s’acostava de pressa.

—On podem anar? —va dir Keen mentre s’allunyava de la vorera.

—Oh, no ho sé. Fa molt bon dia. Què et sembla Virgínia?

—Com vulguis. T’han tret de l’apartament?

—No exactament. M’estic seguint ordres de la noia. Pensa com un mariscal de camp, i sóc aquí per ordre d’ella. Haig de quedar-m’hi fins dimarts, o fins que ella es posi nerviosa i em faci canviar de lloc. Estic a l’habitació 833 si em necessites, però no ho diguis a ningú.

—M’imagino que vols que el Post es faci càrrec de les despeses —va dir Keen amb un somriure.

—Ara mateix no estava pensant en els diners. La mateixa gent que la va intentar matar a Nova Orleans van aparèixer a Nova York el divendres. Si més no, és el que ella pensa. Tenen un talent sorprenent per perseguir-la, i t’asseguro que va amb molt de compte.

—Bé, si et segueix algú, i a ella la segueix algú, potser és que sap què fa.

—Oh, escolta, Smith, t’asseguro que sap molt bé què fa. Ho sap tan bé que gairebé fa por, i dimecres al matí se n’anirà d’aquí per sempre. O sigui que tenim dos dies per trobar Garcia.

—I si estem sobrevalorant massa Garcia? Què passa si el trobes i no vol parlar, o si no sap res? Hi has pensat, en això?

—He tingut malsons i tot. Però em penso que sap alguna cosa grossa. Hi ha un document o un tros de paper, alguna cosa tangible, i el té ell. S’hi va referir una vegada o dues i, quan vaig burxar, no ho va voler admetre. Però el dia que ens havíem de trobar tenia intencions d’ensenyar-m’ho. N’estic convençut. Té alguna cosa, Smith.

—I si no t’ho ensenya?

—Li trencaré el coll.

Van creuar el Potomac i van travessar el cementiri Arlington. Keen va encendre la pipa i va obrir una mica la finestra.

—I si no el pots trobar?

—Pla B. Ella se’n va i s’acaba el tracte. Un cop surti del país, tinc permís per fer el que vulgui amb l’informe tret de fer servir el seu nom com a font. La pobra noia està convençuda que morirà tant si resolem el cas com si no, però vol la màxima protecció possible. No puc fer servir el seu nom, ni tan sols com a autora de l’informe.

—Parla molt de l’informe?

—No de la redacció. Va ser una idea esbojarrada, la va desenvolupar, i gairebé l’havia descartada quan van començar a esclatar les bombes. Li sap molt greu haver-ho escrit. Ella i Callahan estaven enamorats de veritat, se sent culpable i està aclaparada de dolor.

—Quin és el pla B, doncs?

—Atacarem els advocats. Mattiece és massa enrevessat i esquiu per arribar-hi sense citacions, autoritzacions i permisos que no podem aconseguir, però coneixem els seus advocats. Aquí el representen dos grans bufets, i els podem atacar a ells. Jo crec que un advocat o un grup d’advocats devien analitzar la situació del Tribunal Suprem amb atenció i van suggerir els noms de Rosenberg i Jensen. Mattiece no devia saber qui matar, i els advocats li ho van dir. Adoptarem el punt de vista d’una conspiració.

—Però no els pots fer parlar.

—No sobre un client. Però si els advocats són culpables i comencem a fer preguntes, en traurem alguna cosa. Necessitarem una dotzena de periodistes que facin un milió de trucades a advocats, passants, secretàries, copistes, tothom. Atacarem aquests malparits.

—Quins bufets són? —va dir Keen amb certa ambigüitat.

—White and Blazevich, i Brim, Stearns and Kidlow. Busca’ls a la nostra biblioteca.

—He sentit parlar de White and Blazevich. És una gran organització republicana.

Gray va fer que sí i es va acabar el cafè.

—I si es tracta d’un altre bufet? —va preguntar Keen—. I si no és a Washington? I si els conspiradors no apareixen? I si tot fos producte d’una ment jurídica que treballa aquí però que pertany a un passant per hores de Shreveport? I si un dels advocats interns de Mattiece va maquinar el pla?

—De vegades em treus de polleguera. Ho sabies?

—Són preguntes vàlides. Què passa si és així?

—Llavors passarem al pla C.

—De què va?

—Encara no ho sé. Ella no ha arribat tan lluny.

Darby li havia donat ordres de mantenir-se lluny dels carrers i de menjar a la seva habitació. S’havia comprat un entrepà i patates fregides i es dirigia obedientment a la seva habitació del vuitè pis del Marbury. Una minyona asiàtica empenyia el carro per davant de la seva habitació. Es va aturar a la porta i va treure la clau de la butxaca.

—S’ha deixat alguna cosa, senyor? —va preguntar la noia.

—Perdoni, com diu? —va dir Gray.

—Que si s’ha deixat alguna cosa.

—Bé, no. Per què?

—Acaba de marxar i ja torna a ser aquí —va dir la noia tot acostant-s’hi.

—Fa hores que he sortit.

—No senyor. Ha sortit un home de la seva habitació fa deu minuts —va dir vacil·lant i mirant-li la cara de més a prop—. Però, senyor, ara que el veig bé, em penso que era un altre home.

Gray comprovà el número de l’habitació a la porta. El 833. Va mirar la noia.

—N’està segura, que hi havia un altre home en aquesta habitació?

—Sí, senyor. Tot just fa uns minuts.

Li va entrar pànic. Va anar corrent a les escales i va baixar volant els vuit pisos. Què tenia a l’habitació? Només roba. Res de Darby. Es va parar i es ficà la mà a la butxaca. Hi tenia la nota amb l’adreça del Tabard Inn i el número de telèfon. Va sospirar i entrà al vestíbul.

L’havia de trobar, i de pressa.

Darby havia triat una taula buida a la sala de lectura del segon pis de la biblioteca jurídica Edward Bennet Williams a Georgetown. Ara que es dedicava a fer de crític ambulant de biblioteques jurídiques, trobava que la de Georgetown era la més bonica que havia vist. Era un edifici de cinc pisos separat per un pati del McDonough Hall, la facultat de Dret. La biblioteca era nova, pulcra i moderna, però no deixava de ser una biblioteca plena d’estudiants de diumenge que pensaven en els exàmens finals.

Va obrir el volum cinc del Martindale-Hubbell i hi trobà la secció dels bufets de Washington. White and Blazevich ocupava vint-i-vuit pàgines. Nom, data i lloc de naixement, facultat, organitzacions professionals, distincions, premis, comitès i publicacions de quatre-cents dotze advocats, primer els socis, després els associats. Va prendre notes en un bloc.

El bufet tenia vuitanta-un socis, la resta eren associats. Els va agrupar per ordre alfabètic i en va escriure tots els noms en el bloc. Era una estudiant de Dret que prenia notes dels bufets d’advocats a la recerca incansable d’una feina.

Era una feina avorrida que li permetia pensar en altres coses. Thomas havia estudiat allí feia vint anys. Era un estudiant exemplar, i li va dir que havia passat moltes hores a la biblioteca. Havia escrit per al diari de la facultat, una tasca que ella també hauria pogut fer en circumstàncies normals.

Els darrers deu dies havia analitzat des de diferents angles el tema de la mort. Deixant de banda el fet de morir-se tranquil·lament tot dormint, no acabava de decidir quina era la millor manera de morir. Una mort lenta i agònica per culpa d’una malaltia era un malson per a la víctima i per als qui l’estimaven, però almenys hi havia temps per fer preparacions i comiats. Una mort violenta i inesperada acabava en un segon, i probablement era millor per al mort. Però el xoc era estabornidor per als qui quedaven. Es plantejaven tantes preguntes doloroses: Va patir? Quin va ser el seu darrer pensament? Per què ha hagut de passar? I veure la mort sobtada d’una persona estimada era una experiència impossible de descriure.

L’estimava encara més perquè l’havia vist morir, i es repetia que havia de deixar de sentir l’explosió, d’ensumar el foc i de veure’l morir. Si sobrevivia tres dies més, aniria a un lloc on pogués tancar la porta i plorar i llançar coses fins que li passés el dolor. Estava decidida a arribar a aquell lloc. Estava decidida a afligir-se i a guarir-se. Era el mínim que mereixia.

Va memoritzar noms fins que va saber més de White and Blazevich que ningú de fora del bufet. Va sortir ja fosc i agafa un taxi cap a l’hotel.

Matthew Barr va anar a Nova Orleans i es reuní amb un advocat que li va donar ordres de volar a un hotel determinat de Fort Lauderdale. L’advocat no va especificar què passaria a l’hotel, però Barr hi arribà diumenge a la nit i es trobà que tenia una habitació reservada. Una nota a recepció li deia que rebria una trucada a primera hora.

A les deu va trucar Fletcher Coal a casa seva, i l’informà del viatge fins aquell moment. Coal tenia altres coses al cap.

—Grantham s’ha tornat boig. Ell i un individu anomenat Rifkin del Times estan fent trucades a tot arreu. Poden ser mortals.

—Han vist l’informe?

—No sé si l’han vist, però n’han sentit a parlar. Rifkin va trucar a un dels meus ajudants a casa ahir i li demanà què sabia de l’informe pelicà. L’ajudant no en sabia res, i li va semblar que Rifkin encara en sabia menys. No crec que l’hagi vist, però no podem estar-ne segurs.

—Merda, Fletcher. No podem controlar un grapat de periodistes. Aquests paios fan cent trucades per minut.

—Només són dos. Grantham i Rifkin. A Grantham ja el tenim controlat. Facin el mateix amb Rifkin.

—Grantham té el telèfon punxat, però no fa servir el de l’apartament ni el del cotxe. He trucat a Bailey des de l’aeroport de Nova Orleans. Fa vint-i-quatre hores que Grantham no ha anat a casa seva, però hi té el cotxe. L’han trucat per telèfon i han picat a la porta. O és mort al seu apartament, o va fugir ahir a la nit.

—Potser és mort.

—No ho crec. L’estàvem seguint, i l’FBI també. Em penso que se’n va adonar.

—L’han de trobar.

—Ja apareixerà. No pot pas anar gaire lluny de la sala de redacció del cinquè pis.

—Vull que també intervinguin el telèfon de Rifkin. Truqui a Bailey aquesta nit i digui-li que s’hi posi, d’acord?

—Sí senyor —va dir Barr.

—Què creu que faria Mattiece si s’assabentés que Grantham té tota la història i està a punt de publicar-la a la primera plana del Washington Post? —va preguntar Coal.

Barr s’estirà al llit de l’hotel i tancà els ulls. Feia mesos que havia pres la decisió de no contradir mai Fletcher Coal. Era un animal.

—No té cap problema per matar gent, oi? —va dir Barr.

—Li sembla que podrà veure Mattiece, demà?

—No ho sé. Aquesta gent és molt reservada. Parlen molt fluix darrere de portes tancades. M’han dit poca cosa.

—Per què l’han fet anar a Fort Lauderdale?

—No ho sé, però és molt més a prop de les Bahames. Em penso que hi aniré demà, o potser vindrà ell aquí. No ho sé.

—Potser hauria d’exagerar el perill de Grantham. Mattiece podria acabar amb això en un moment.

—Ja hi pensaré.

—Truqui’m al matí.

Va trepitjar la nota quan va obrir la porta. Deia: «Darby, sóc al pati. És urgent, Gray». Va aspirar aire i es posà la nota a la butxaca. Va tancar la porta i va recórrer els estrets i sinuosos passadissos fins al vestíbul, després travessà la sala a les fosques, va passar pel costat del bar, travessà també el restaurant, i sortí al pati. Ell era assegut en una taula petita, parcialment amagat per una paret de rajoles.

—Què hi fas, aquí? —li demanà ella amb un xiuxiueig mentre s’asseia al seu costat. Ell semblava cansat i preocupat.

—On eres? —va preguntar ell.

—Això no és tan important com per què ets tu aquí. No havies de venir si jo no t’ho deia. Què passa?

Li va fer un resum del matí, des de la primera trucada a Smith Keen fins a la noia de l’hotel. S’havia passat la resta del dia recorrent la ciutat amb diversos taxis, gairebé vuitanta dòlars de taxis, i havia esperat que es fes fosc per esmunyir-se al Tabard Inn. Estava segur que no l’havia seguit ningú.

Ella l’escoltava. Mirava el restaurant i l’entrada al pati sense perdre’s ni una paraula.

—No tinc cap idea de com han pogut trobar la meva habitació —digué ell.

—Vas dir a algú el número d’habitació?

—Només a Smith Keen —va dir després de pensar un moment—. Però és impossible que ell digués res.

—On eres quan li vas dir el número d’habitació? —li demanà sense mirar-lo.

—Al seu cotxe.

—Et vaig dir clarament que no ho diguessis a ningú —féu Darby movent el cap lentament—. Ho recordes, oi?

Ell ni li contestà.

—T’ho prens com si fos un joc, oi, Gray? Com si anessis d’excursió. Ets un periodista de soca-rel i ja has tingut abans amenaces de mort, però no tens por. Les bales et reboten, oi? Tu i jo ens podem passar uns dies fent entremaliadures per la ciutat i jugant a detectius per tal que guanyis el premi Pulitzer i et facis ric i famós, i els dolents no són tan dolents, és clar, perquè tu ets Gray Grantham del Washington Post i això et converteix en un malparit mesquí.

—Sisplau, Darby.

—He intentat que entenguessis que són una gent molt perillosa. He vist el que són capaços de fer. Sé el que em faran a mi si em troben. Però no, Gray, per a tu continua essent un joc. Lladres i policies. L’acuit.

—M’has convençut, de veritat.

—Escolta, llumenera, més val que sigui cert. Un error més i som morts. Ja no em queden cops de sort. Ho entens?

—Sí! Et juro que ho entenc.

—Agafa una habitació aquí. Demà a la nit, si som vius, ja trobaré un altre hotel petit.

—I si està ple?

—Doncs dormiràs al meu bany amb la porta tancada.

Ella parlava amb tota serietat. Gray se sentia com un estudiant de primer rebent el primer esbronc de l’any. Van estar cinc minuts callats.

—Com em deuen haver trobat? —va preguntar ell.

—Suposo que els telèfons del teu apartament estan punxats, i el del cotxe també. I suposo que el cotxe de Smith Keen també està intervingut. Aquesta gent no són aficionats.





TRENTA-SIS


Va passar la nit a l’habitació 14 de l’últim pis, però dormí poc. El restaurant obria a les sis, va baixar a fer un cafè i tornà a l’habitació. Era una pensió pintoresca i antiga, i estava formada per la unió de tres cases velles. Hi havia portes petites i passadissos estrets pertot arreu. L’atmosfera era intemporal.

Seria un dia llarg i esgotador, però el passaria sencer amb ella, i això li feia il·lusió. Havia comès un error, un error important, però ella l’havia perdonat. A dos quarts de nou en punt va trucar a la porta de l’habitació número 1. Ella obrí de seguida, i va tomar a tancar.

Novament era l’estudiant de Dret amb texans i una camisa de franel·la. Li va servir cafè i s’assegué davant la tauleta on hi havia el telèfon envoltat de notes.

—Has dormit bé? —li va preguntar ella, però només per cortesia.

—No —digué ell llançant un exemplar del Times sobre el llit. L’havia fullejat, i no deia res.

Darby va agafar el telèfon i va marcar el número de la facultat de Dret de Georgetown. Se’l mirava amb l’aparell a l’orella.

—Amb l’oficina de col·locació, sisplau. —Hi va haver una llarga pausa—. Sí, sóc Sandra Jernigan, sòcia de White and Blazevich. Tenim un problema amb els ordinadors. Estem mirant de reconstruir algunes nòmines i els comptables m’hem dit que demanés els noms dels estudiants d’aquesta facultat que hi van treballar l’estiu passat. Em penso que eren quatre. —Va escoltar un segon—. Jernigan. Sandra Jernigan —repetí—. Entenc. Quant de temps trigara? —Una pausa—. I el seu nom és Joan. Gràcies, Joan.

Darby va tapar l’auricular i sospirà. Gray la mirava amb atenció, i amb una ganyota d’admiració.

—Sí, Joan. Set. Els nostres llibres són un embolic. Té les adreces i els números de seguretat social? Ho necessitem per a la renda. És clar. Quant trigarà? Molt bé. Tenim un missatger per la zona. Es diu Snowden, i serà aquí en trenta minuts. Gràcies, Joan.

Darby va penjar i tancà els ulls.

—Sandra Jernigan? —digué ell.

—Les mentides no són el meu fort.

—Ets meravellosa. Suposo que el missatger sóc jo.

—Podries passar com a tal. Tens aire d’estudiant veterà de Dret —va dir. I ets encantador, va pensar.

—M’agrada la camisa de franel·la.

—Avui serà un dia llarg —va dir ella després de fer un glop de cafè.

—De moment tot va bé. Vaig a buscar la llista i ens trobem a la biblioteca. D’acord?

—Sí. L’oficina de col·locació és al cinquè pis de la facultat. Jo seré a la sala 336, una petita sala de conferències del tercer pis. Surt tu primer i agafa un taxi. Ens trobarem allí d’aquí a quinze minuts.

—Sí, senyoreta.

Grantham va marxar. Darby esperà cinc minuts i va sortir amb la bossa de lona.

El trajecte amb taxi era curt, però el trànsit matinal era lent. La vida de fugitiva era prou dura, però fugir i fer de detectiu alhora era un excés. Portava cinc minuts al taxi quan va pensar per primer cop que potser la seguien. No estava malament: potser un dia de feina dura com a periodista investigadora li trauria del cap el soca i tots i els altres turmentadors. Treballaria dos dies, i dimecres a última hora seria a la platja.

Començarien per la facultat de Georgetown. Si no els portava enlloc, intentarien la de George Washington. Si tenien temps, intentarien l’American University. Tres intents, i tocava el dos.

El taxi va parar a McDonough Hall, a la falda de Capitol Hill. Amb la bossa i la camisa de franel·la no era gens diferent de les moltes estudiants de Dret que arribaven a classe. Va pujar les escales fins al tercer pis i va tancar la porta de la sala de conferències al seu darrere. La sala servia de vegades d’aula de classe i s’hi feien les entrevistes al personal del campus. Va escampar les notes a la taula: era una estudiant de Dret preparant la classe.

Al cap d’uns minuts va entrar Gray.

—Joan és una noia encantadora —va dir tot deixant la llista sobre la taula—. Noms, adreces i números de seguretat social. No està malament, eh?

Darby va mirar la llista i tragué una guia de telèfons de la bossa. Hi van trobar cinc noms. Donà un cop d’ull al rellotge.

—Són les nou i cinc. Estic segura que en aquest moment no n’hi ha pas més de la meitat a classe. Alguns tindran classe més tard. Trucaré a aquests cinc per veure quin d’ells és a casa. Agafa els dos que no tenen telèfon i vés a demanar els seus horaris de classe a secretaria.

—Ens tomem a trobar aquí al cap quinze minuts, oi? —va dir Gray mirant l’hora.

Ell va marxar primer i Darby després. Ella va anar a les cabines del primer pis a fora de les aules, i va marcar el número de James Maylor.

—Digui —féu una veu d’home.

—Dennis Maylor? —va preguntar.

—No. Sóc James Maylor.

—Perdoni.

Va penjar. L’adreça era a deu minuts de distància. No tenia classe a les nou i, si la tenia a les deu, seria a casa quaranta minuts més. Potser.

Va trucar als altres quatre. N’hi va haver dos que van respondre i va poder confirmar que no eren a classe, i els altres dos no van contestar.

Gray s’estava impacientant a la secretaria del tercer pis. Una estudiant que feia hores d’oficinista estava intentant trobar la secretària, molt amagada. L’estudiant li va dir que no sabia segur si podia dir-li els horaris de classe. Gray estava segur que ho podia fer si volia.

Va aparèixer la secretària general amb cara de desconfiança.

—El puc ajudar?

—Sí. Sóc Gray Grantham del Washington Post i estic intentant trobar dos estudiants d’aquí. Laura Kaas i Michael Akers.

—Hi ha algun problema? —va preguntar neguitosa.

—En absolut. Només tinc unes preguntes. Són a classe, aquest matí? —va dir somrient, un somriure càlid i confiat que solia dirigir a les dones grans. Poques vegades li fallava.

—Té un carnet d’identitat o una cosa així?

—És clar.

Va obrir la cartera i li ensenyà el carnet de lluny, com un policia que sap tan bé que és policia que no cal que ensenyi la placa.

—Bé, de fet, hauria de parlar amb el degà, però…

—Molt bé. On és el seu despatx?

—És que no hi és. És fora de la ciutat.

—Només necessito els horaris de classe per trobar-los. No li demano pas l’adreça de casa seva, ni les notes ni cap document. Res de confidencial o personal.

La secretària general va mirar la seva ajudant que arronsava les espatlles com dient: Què passa aquí?

—Un moment —va dir, i va desaparèixer.

Darby s’estava esperant a la petita sala quan ell va deixar els papers impresos sobre la taula.

—Segons això, Akers i Kaas haurien de ser a classe ara mateix.

—Akers té Procediment criminal —va dir Darby mirant els horaris—. Kaas té classe de Dret administratiu; tots dos de nou a deu. Intentaré trobar-los.

Va ensenyar a Gray les notes que havia pres.

—Maylor, Reinhart, i Wilson eren a casa. No he pogut trobar Ratliff i Linney.

—Maylor és el que viu més a prop. Puc ser allà en cinc minuts.

—Tens cotxe? —va preguntar Darby.

—He trucat a Hertz. El deixaran a l’aparcament del Post d’aquí a quinze minuts.

L’apartament de Maylor era al tercer pis d’un magatzem convertit en habitatges per a estudiants i gent de pocs ingressos. Va obrir la porta poc després del primer truc, amb la cadena posada.

—Estic buscant James Maylor —va dir Gray com un vell col·lega.

—Sóc jo.

—Sóc Gray Grantham del Washington Post M’agradaria fer-te un parell de preguntes molt ràpides.

Va treure la cadena i va obrir la porta. Gray va entrar a l’apartament de dues habitacions. Hi havia una bicicleta enmig que ocupava la major part de l’espai.

—Què passa? —va preguntar Maylor. Estava intrigat, i semblava delerós de contestar preguntes.

—Tinc entès que l’estiu passat vas treballar per a White and Blazevich.

—Exacte. Tres mesos.

Gray ho va anotar a la llibreta.

—A quina secció estaves?

—Internacional. Feina pesada. Res d’engrescador. Molta investigació i redacció de pactes.

—Qui era el teu supervisor?

—No era només un. Hi havia tres associats que em tenien sempre enfeinat. El soci per sobre d’ells era Stanley Coopman.

Gray va treure una fotografia de la butxaca de la jaqueta. Era Garcia al carrer.

—Reconeixes aquesta cara?

Maylor va agafar la fotografia i la va estudiar. Va fer que no amb el cap.

—Em penso que no. Qui és?

—És un advocat, em sembla que de White and Blazevich.

—És una empresa molt gran. Jo era sempre en un racó de la meva secció. Hi ha més de quatre-cents advocats, sap?

—Sí, ja ho he sentit a dir. Estàs segur que no l’has vist mai?

—Segur. Ocupen dotze plantes i a moltes no hi he anat mai.

—Vas trobar-te altres estudiants? —va dir Gray tot ficant-se la fotografia a la butxaca.

—Oh, és clar. Un parell de Georgetown que ja coneixia, Laura Kaas i Joanne Ratliff. Dos nois de la George Washington, Patrick Frank i un que es deia Vanlandingham; una noia de Harvard que es deia Elizabeth Larson, una de Michigan que es deia Anny MacGregor; i un noi d’Emory anomenat Moke, però em penso que ja no hi són. Sempre hi ha molts eventuals a l’estiu.

—Tens plans d’anar-hi treballar quan acabis?

—No ho sé. No estic segur que m’agradin els grans bufets.

Gray va somriure i es ficà la llibreta a la butxaca del darrere dels pantalons.

—Escolta, tu que hi has estat, com creus que podria localitzar aquest individu?

—Suposo que hi pots anar i posar-te a fer preguntes —va dir Maylor després de rumiar-s’ho uns segons.

—Bona suposició.

—I no tens res més que la fotografia?

—No.

—Doncs llavors suposo que això és el millor. Algun estudiant el pot reconèixer.

—Gràcies.

—Té problemes, aquest home?

—Oh, no. Potser va ser testimoni d’alguna cosa. És només una possibilitat —va dir Gray obrint la porta—. Gràcies altra vegada.

Darby mirava la llista de classes de tardor en el mural del vestíbul a l’altra banda dels telèfons. No sabia ben bé què havia de fer quan acabessin les classes de les nou, però maldava per inventar alguna cosa. El mural era exactament com el de Tulane: una filera de llistes de classes, anuncis de feines, de llibres, de bicicletes, d’habitacions, de companys de pis, i un centenar de coses més clavades sense ordre; invitacions a festes, jocs i reunions. Una noia amb una motxilla de llibres i amb botes de muntanya es va aturar al seu costat per mirar el mural. Era evident que era estudiant.

—Perdona —li va dir Darby somrient—. Coneixes Laura Kaas?

—Sí.

—Li haig de donar un missatge. Em podries dir qui és?

—És a classe?

—Sí, a classe de Dret administratiu amb Ship, aula 207.

Es van dirigir tot parlant cap a la classe de Ship. El vestíbul es va omplir de cop en buidar-se quatre aules alhora. L’excursionista li va assenyalar una noia alta i grossa que caminava cap a elles. Darby li va donar les gràcies i va seguir Laura Kaas fins que la gent s’anà escampant.

—Perdona. Ets Laura Kaas? —La noia grossa s’aturà i la va mirar.

—Sí.

Ara venia la part més desagradable, les mentides.

—Sóc Sara Jacobs, i estic preparant un article per al Washington Post. Et puc fer unes preguntes?

Havia escollit primer Laura Kaas perquè no tenia classe a les deu. Michael Akers sí. Miraria d’abordar-lo a les onze.

—Sobre què?

—Només serà un minut. Podem entrar aquí? —va dir Darby dirigint-se a una aula buida. Laura la seguia sense pressa.

—Vas treballar a White and Blazevich l’estiu passat?

—Sí —va dir amb reticència.

Sara Jacobs lluitava per controlar els nervis. Era horrible.

—A quina secció?

—Impostos.

—T’agraden els impostos? —va dir en un petit intent de confraternitzar.

—Abans sí. Ara els odio.

Darby va somriure com si fos la cosa més graciosa que havia sentit feia anys. Va treure una fotografia de la butxaca i l’ensenyà a Laura Kaas.

—Coneixes aquest home?

—No.

—Em penso que és advocat de White and Blazevich.

—N’hi ha molts.

—N’estàs segura?

—Sí —digué tomant-li la fotografia—. No vaig sortir mai del cinquè pis. Caldrien molts anys per conèixer tothom, i entren i se’n van molt de pressa. Ja saps com són els advocats.

Laura va donar una ullada al seu voltant. La conversa s’havia acabat.

—Moltes gràcies —féu Darby.

—De res —li respongué Laura camí de la porta.

A dos quarts d’onze en punt es van tornar a trobar a la sala 336. Gray havia enxampat Ellen Reinhart quan sortia per anar a classe. Havia treballat a la secció de litigació a les ordres d’un soci anomenat Daniel O’Mallet, i havia estat gran part de l’estiu en un judici a Miami. Va estar poc temps a l’oficina de Washington. White and Blazevich tenia oficines a quatre ciutats, incloent-hi Tampa. No va reconèixer Garcia, i anava de pressa.

Judith Wilson no era al seu apartament, però la seva companya li va dir que tornaria cap allà a la una.

Van treure de la llista Maylor, Kaas i Reinhart. Van fer nous plans i es van tomar a separar. Gray va anar a trobar Edward Linney, el qual, segons la llista, havia treballat els dos darrers estius a White and Blazevich. No sortia a la guia de telèfons, però l’adreça era Wesley Heights, al nord del campus principal de Georgetown.

A tres quarts d’onze Darby es va trobar novament fent temps davant del mural, en espera d’un altre miracle. Akers era un home, i hi havia diferents maneres d’aproximar-s’hi. Confiava que fos on havia de ser: a l’aula 201, a classe de Procediment criminal. S’hi va dirigir i va esperar un moment que s’obrís la porta i sortissin cinquanta estudiants al vestíbul. Mai no podria ser periodista. No s’hi acostumava, a això d’acostar-se a estranys i fer-los una pila de preguntes. Resultava incòmode i desagradable. Però es va adreçar a un jove d’aspecte tímid amb els ulls tristos i ulleres gruixudes.

—Perdona. Coneixes Michael Akers? Em penso que és en aquesta classe.

El noi va somriure. Era agradable que algú el veiés. Li va assenyalar un grup d’homes que es dirigien cap a la porta d’entrada.

—És ell, el del jersei gris.

—Gràcies —va dir, i el va deixar allà palplantat. El grup es va desfer en sortir de l’edifici, i Akers i un amic eren al carrer.

—Senyor Akers —el va cridar ella.

Es van aturar tots dos i es van girar, després li va somriure quan s’acostava neguitosa.

—Ets Michael Akers? —va preguntar ella.

—Sí. Qui ets, tu?

—Sóc Sara Jacobs i treballo per al Washington Post. Puc parlar amb tu un moment?

—És clar.

L’amic va copsar la indirecta i va marxar.

—De què? —preguntà Akers.

—Vas treballar per a White and Blazevich l’estiu passat?

—Sí —va dir Akers amb simpatia i interès.

—A quina secció?

—Propietats. Era més avorrit que l’infern, però era una feina. Què vols saber?

Li va ensenyar la fotografia.

—Coneixes aquest home? Treballa a White and Blazevich.

Akers el volia reconèixer. Volia ajudar-la i tenir una llarga conversa amb ella, però la cara no li deia res.

—Una fotografia prou sospitosa, oi? —va dir ell.

—Això sembla. El coneixes?

—No, no l’he vist mai. És una empresa molt gran. Els socis porten etiquetes i tot amb el nom a les reunions. T’ho imagines? Els amos de la firma no es coneixen entre ells. Deuen haver-hi uns cent socis.

Vuitanta-un, per ser exactes.

—Tenies supervisor?

—Sí, un soci anomenat Walter Welch. Un sòmines fet i pastat. En realitat, no em va agradar gens aquella empresa.

—Recordes altres estudiants?

—És clar. Era ple d’eventuals d’estiu.

—Si em caiguessin els noms, et faria res que te’ls demanés?

—Quan vulguis. Té algun problema, aquest home?

—No ho crec. Potser sap alguna cosa.

—Espero que els facin tots fora del cos d’advocats. Són una pila de degenerats. És un lloc horrible per treballar. Tot és política.

—Gràcies —va dir Darby amb un somriure i allunyant-se. Ell es va quedar admirant-li el cul—. Truca’m quan vulguis.

—Gràcies.

Darby, la periodista investigadora, va anar a la porta del costat de l’edifici de la biblioteca i va pujar les escales fins al cinquè pis, on hi havia les oficines del Georgetown Law Journal. Havia trobat l’edició més recent del Journal a la biblioteca, i havia vist que Joanne Ratliff era ajudant de redacció. Suposava que la majoria de revistes i diaris jurídics eren iguals: un lloc sovintejat pels millors estudiants on preparaven els seus articles i comentaris acadèmics. Es creien superiors a la resta dels estudiants i formaven una capelleta que reconeixia la seva genialitat. Passaven una pila d’hores a la seu del diari. Era com una segona llar.

Va entrar i va preguntar a la primera persona que va veure on podia trobar Joanne Ratliff. Li van assenyalar un racó. Segona porta a la dreta. La segona porta donava a una sala de treball tota envoltada de llibres. Hi havia dues dones treballant concentrades.

—Joanne Ratliff —digué Darby.

—Sóc jo —contestà una dona potser més gran de quaranta anys.

—Hola. Sóc Sara Jacobs i estic preparant un article per al Washington Post. Et puc fer unes preguntes?

Va deixar lentament el llapis sobre la taula i féu un gest a l’altra dona. Devien estar fent una cosa terriblement important, i aquella interrupció era una autèntica creu. Eren estudiants destacades.

Darby volia somriure i dir alguna cosa intel·ligent. De fet, ella era la segona de la seva classe i no tenia per què tolerar tanta supèrbia.

—Sobre què és l’article? —preguntà Ratliff.

—Podem parlar en privat? —li respongué mirant-la als ulls.

—Tinc molta feina.

Jo també, va pensar Darby. Tu estàs buscant cites per a un article sense sentit i jo estic intentant trobar l’home que va matar dos magistrats del Tribunal Suprem.

—Ho sento. De veritat que serà només un minut.

Van sortir al vestíbul.

—Em sap molt greu molestar-te, però tinc molta pressa.

—I ets periodista del Post?

Era més un repte que una pregunta, i es va veure obligada a dir més mentides. Es deia que mentiria, enganyaria i robaria durant dos dies, després marxaria al Carib i Grantham ja s’ho faria.

—Sí. Vas treballar per White and Blazevich l’estiu passat?

—Sí. Per què?

Ràpidament, la fotografia. Ratliff la va agafar i se la va mirar.

—El reconeixes?

—Em sembla que no —va dir movent el cap—. Qui és?

La malparida seria una bona advocada. Preguntes i més preguntes. Si sabés qui era, Darby no s’estaria allà dreta en aquell petit vestíbul fent de periodista i suportant aquella bruixa.

—És un advocat de White and Blazevich —explicà Darby amb tota la sinceritat possible—. He pensat que potser el reconeixeries.

—No —va dir tornant-li la fotografia. Ja n’hi havia prou.

—Bé, gràcies. I perdona que t’hagi molestat.

—I ara —li respongué Ratliff tot desapareixent darrere la porta.

Va entrar d’un salt dins del Pontiac nou de la Hertz quan es va aturar a la cantonada. Es van endinsar en el trànsit. Ja havia vist prou de la facultat de Dret de Georgetown.

—He fracassat —va dir Gray—. Limney no era a casa.

—Jo he parlat amb Akers i Ratliff, i cap dels dos el coneix. Són cinc de set que no reconeixen Garcia.

—Tinc gana. Vols menjar alguna cosa?

—Estaria bé.

—És possible tenir cinc passants en un bufet d’advocats durant tres mesos i que cap d’ells no pugui reconèixer un associat jove?

—Sí, no és només possible, sinó que és molt probable. Recorda que és una possibilitat remota. Quatre-cents advocats vol dir un miler de persones si hi afegeixes les secretàries, els passants, els escrivents, els secretaris, els copistes, els encarregats del correu, tota mena d’oficinista i gent de suport. Els advocats tendeixen a passar-se el dia a les seves seccions.

—Físicament, les seccions són en terrenys separats?

—Sí. És possible que un advocat de banca del tercer pis s’estigui setmanes sense veure un conegut de litigació del desè pis. Recorda que són gent molt ocupada.

—Creus que ens hem equivocat d’empresa?

—Potser ens hem equivocat d’empresa, o potser de facultat.

—El primer noi, Maylor, m’ha donat dos noms d’estudiants de la George Washington que hi van treballar l’estiu passat. Els podríem buscar després de dinar.

Va aturar el cotxe i aparcà il·legalment darrere d’una filera d’edificis petits.

—On som?

—En un bloc de Mount Vemon Square, al centre. El Post és a sis blocs d’aquí. El meu objectiu a quatre blocs. I aquest petit restaurant és a la cantonada.

Van entrar al restaurant, que s’estava omplint de pressa. Ella esperava en una taula tocant a la finestra mentre ell feia cua i demanava sandvitxos. Ja havia passat mig dia i, encara que no li agradava aquella mena de feina, era molt agradable estar ocupada i oblidar-se de les ombres. No es faria periodista i, de moment, tampoc no estava gaire clar que acabés la carrera de Dret. No gaire temps abans havia pensat de fer-se jutge després d’uns anys de pràctica. Oblida-ho. És massa perillós.

Gray arribà amb una safata de menjar i te fred i es van posar a menjar.

—Això és un dia normal, per a tu? —preguntà ella.

—És el que faig per guanyar-me la vida. Em passo tot el matí tafanejant, escric els articles a la tarda, i després investigo fins a última hora.

—Quants articles fas a la setmana?

—De vegades tres o quatre, de vegades cap. Busco i trio, i hi ha poca supervisió. Aquest és una mica diferent. No he publicat res en deu dies.

—I si no pots vincular-hi Mattiece? Què escriuràs sobre el cas?

—Depèn d’on arribi. Podíem haver publicat la història sobre Verheek i Callahan, però no calia. Era un gran article, però no teníem res de nou per acompanyar-la. Només havia gratat la superfície.

—I ara busques el gran cop.

—Això. Si podem verificar el nostre informe, tindrem una història sensacional.

—Ja pots veure’n els titulars, oi?

—Sí. L’adrenalina m’empeny. Serà el millor article des de…

—Watergate?

—No. Watergate va ser una sèrie d’articles que van començar com a menuderies i es van anar inflant. Aquells nois van seguir pistes durant mesos i van amar picotejant fins que van aconseguir ajuntar totes les peces. Molta gent sabia parts diferents de la història. Això, amiga meva, és molt diferent. És una història molt més forta i només sap la veritat un grup de gent molt reduït. Watergate va ser un robatori estúpid amb una tapadora matussera. Això no, això són crims molt ben organitzats per gent molt rica i elegant.

—I la tapadora?

—Això ve després. Un cop vinculat Mattiece amb els assassinats, publiquem el gran article. El gat és fora del sac, i s’iniciaran en un moment mitja dotzena d’investigacions. Hi haurà una gran commoció, especialment quan se sàpiga que el president i Mattiece són vells amics. Quan les coses es calmin, perseguirem l’Administració i mirarem de saber qui sabia què i quan.

—Però, primer, Garcia.

—Ah, sí. Sé que és allà. És un advocat d’aquesta ciutat i sap alguna cosa molt important.

—I si el trobem i no vol parlar?

—Tenim maneres d’aconseguir-ho.

—Com per exemple?

—Tortura, segrest, extorsió, amenaces de tota mena.

De sobte va aparèixer un home cepat amb la cara torçada cap al costat de la taula.

—Ràpid! —va cridar—. Estan parlant massa!

—Gràcies, Pete —va dir Gray sense alçar els ulls. Pete es va perdre entre la gent, però se’l sentia cridar a les altres taules. Darby deixà l’entrepà.

—És l’amo del bar —va explicar Gray—. Forma part de l’ambient.

—Encantador. Que hem de pagar suplement?

—Oh, no. Com que ho ven tot molt barat, depèn de la quantitat. No vol servir cafè perquè la gent no s’entretingui. Vol que mengem com refugiats i que ens n’anem.

—Ja acabo.

—És un quart d’una —va dir Gray mirant el rellotge—. Hem d’arribar a l’apartament de Judith Wilson a la una. Vols anar a buscar els diners ara?

—Quant trigarem?

—Podem demanar-los ara i recollir-los després.

—Anem-hi.

—Quant vols treure?

—Quinze mil.

Judith Wilson vivia al segon pis d’una casa vella i atrotinada amb apartaments de dues habitacions. A la una no hi era, i van estar donant voltes una hora. Gray va fer de guia turístic. Va passar a poc a poc pel Montrose Theatre, encara tancat i cremat. Li va ensenyar l’espectacle quotidià del Dupont Circle.

Estaven aparcats al carrer a dos quarts de tres quan un Mazda vermell s’aturà al petit passatge.

—Ja és aquí —va dir Gray, i sortí del cotxe. Darby s’hi va quedar.

Va atrapar Judith a la vora de les escales. Era prou amable. Van conversar, li ensenyà la fotografia, ella la mirà un moment i va fer que no. Moments després, ell tornava a ser el cotxe.

—Zero de sis —va dir.

—Això ens deixa Edward Linney, el qual podria ser la nostra millor opció perquè hi va treballar dos estius.

* * *

Van trobar una cabina en uns magatzems a tres blocs, i Gray va marcar el número de Linney. No va contestar ningú. Va penjar el telèfon empipat i tornà al cotxe.

—No era a casa a les deu del matí, i no hi és ara.

—Potser és a classe —digué Darby—. Necessitem el seu horari. L’havies d’haver demanat amb els altres.

—No m’ho has suggerit.

—Qui és el detectiu, aquí? Qui és el gran periodista investigador del Washington Post? Jo només sóc una antiga estudiant de Dret emocionada de ser amb tu al seient del davant del cotxe mirant com treballes.

Què tal si proves el seient del darrere?, va estar a punt de dir ell.

—Molt bé. On anem?

—Tornem a la facultat —digué ella—. Esperaré al cotxe mentre entres i aconsegueixes l’horari de classes de Linney.

—Sí, senyoreta.

Hi havia una estudiant diferent darrere el taulell de la secretaria general. Gray demanà l’horari de classe d’Edward Linney, i l’estudiant anà a buscar la secretària general. Cinc minuts després, va arribar al taulell i se’l mirà fixament.

—Hola —va dir ell fent un somriure—, se’n recorda, de mi? Gray Grantham, del Post. Necessito un altre horari de classes.

—El degà diu que no.

—Em pensava que era fora, el degà.

—És fora. L’ajudant del degà diu que no. M’ha dit que no doni més horaris de classe. Ja m’ha ficat en massa embolics.

—No ho entenc. No demano res de personal.

—L’ajudant del degà diu que no.

—On és l’ajudant del degà?

—Està ocupat.

—L’esperaré. On és el seu despatx?

—Estarà ocupat molta estona.

—Esperaré molta estona.

—No li donarem més horaris de classe —va dir ella quadrant-se i plegant els braços—. Els nostres estudiants tenen dret a la intimitat.

—Oi tant. Quina mena de problemes li he causat?

—Bé, no li ho vull dir.

—Sisplau.

L’estudiant va anar cap a un racó i desaparegué.

—Un dels estudiants amb qui ha parlat aquest matí ha trucat a White and Blazevich, i ells han trucat a l’ajudant del degà, i l’ajudant del degà m’ha trucat a mi i m’ha dit que no donés més horaris de classe a cap periodista.

—I què els preocupa?

—Els preocupa, això és tot. Hem tingut una llarga relació amb White and Blazevich. Contracten molts estudiants d’aquí.

Gray va mirar de fer un posat llastimós i desesperat.

—Només estic intentant trobar Edward Linney. Li asseguro que no té cap problema. Només li he de fer unes quantes preguntes.

Ella ensumava la victòria. Havia vençut un periodista del Post, i n’estava molt orgullosa. Li donaria una mica de peixet.

—El senyor Linney ja no estudia aquí. És tot el que li puc dir.

—Gràcies —murmurà ell dirigint-se a la porta.

Era gairebé al cotxe quan algú el va cridar. Era l’estudiant de l’oficina de la secretaria general.

—Senyor Grantham —li va dir corrent cap a ell—. Jo conec Edward. Ha deixat la carrera un temps. Per problemes personals.

—On és?

—Els seus pares l’han ingressat en un hospital privat. Fa un tractament de desintoxicació.

—On?

—A Silver Spring. Un lloc que es diu Parklane Hospital.

—Quant de temps hi porta?

—Un mes.

Grantham li donà la mà.

—Gràcies. No diré a ningú que m’ho has dit.

—No està ficat en cap problema, oi?

—No. T’ho prometo.

Vern parar al banc, i Darby en sortí amb quinze mil dòlars. De cop i volta, White and Blazevich li feia por.

Parklane era un centre de desintoxicació per a rics o per a gent amb una assegurança molt cara. Era un petit edifici envoltat d’arbres i aïllat a set-cents metres de l’autopista. Els va semblar que no seria fàcil.

Gray entrà primer i demanà per Edward Linney a la noia de recepció.

—És un pacient.

—Sí —digué Gray amb el seu millor somriure—. Ja sé que és un pacient. M’ho han dit a la facultat de Dret. A quina habitació s’està?

—Es a l’habitació 22, però no el pot veure.

—A la facultat m’han dit que el podria veure.

—I qui és vostè?

Era tan simpàtic!

—Gray Grantham del Washington Post. A la facultat m’han dit que li podria fer un parell de preguntes.

—Em sap greu que li hagin dit això. Veurà, senyor Grantham, l’hospital el dirigim nosaltres.

Darby agafà una revista i s’assegué en un sofà.

El somriure s’havia desdibuixat molt, però encara hi era.

—Ja ho entenc —va dir ell, encara cortès—. Podria veure el director?

—Per què?

—Perquè és una cosa molt important. Haig de veure el senyor Linney aquesta tarda. No marxaré d’aquí fins que hagi parlat amb el director.

Ella li donà una mirada com per enviar-lo a l’infern, i es va allunyar del taulell.

—Un moment. Més val que segui.

—Gràcies.

Se’n va anar i Gray mirà Darby. Li va assenyalar unes portes dobles que semblaven dur a un únic passadís. Ella va respirar fondo i les travessà de pressa. Donaven a una gran cruïlla de la qual sortien tres passadissos estèrils. Una placa de metall assenyalava les habitacions 18 a 30. Era l’ala central de l’hospital, i el passadís estava a les fosques i tranquil, amb moqueta industrial i paper estampat de flors a les parets.

La podrien detenir per allò. Un guàrdia de seguretat fornit o una infermera massissa la immobilitzarien i la portarien a una habitació tancada, els policies l’emmanillarien en arribar i el seu company d’allà fora es quedaria mirant com se l’enduien sense poder-hi fer res. El seu nom sortiria al diari, al Post, i, si sabia llegir, el soca ho veuria i l’enxamparien.

Mentre avançava per aquelles portes tancades, les platges i la pinya colada semblava que es feien inabastables. La porta del número 22 estava tancada; al damunt hi figuraven els noms d’Edward L. Linney i del Dr. Wayne McLatchee. Va trucar.

El director de l’hospital encara era més dur de rosegar que la noia. Però també cobrava més. Li va explicar que tenien una política molt estricta pel que feia a visites. Els seus pacients eren gent molt malalta i delicada i els havien de protegir. I els metges, que eren els millors en el seu terreny, eren molt estrictes amb les visites que rebien els pacients. Només es permetien visites els dissabtes i els diumenges, i a un grup de gent molt reduït. Normalment només els amics més propers i la família podien estar amb els pacients, i només trenta minuts. Havien de ser molt estrictes.

Eren persones fràgils i, evidentment, no podien pas ser sotmeses a les preguntes d’un periodista, per molt greus que fossin les circumstàncies.

El senyor Grantham preguntà quan podien donar l’alta al senyor Linney. Absolutament confidencial, va exclamar l’administrador. Probablement quan s’acabi l’assegurança, suggerí el senyor Grantham, que parlava i callava mig esperant sentir crits d’alarma darrere les portes dobles.

Aquesta menció de l’assegurança va empipar realment el director. El senyor Grantham li demanà si ell, el director, podia preguntar al senyor Linney si volia respondre dues preguntes del senyor Grantham, que tot plegat no l’ocuparia més de trenta segons.

—De cap manera —li etzibà el director. Tenien una política molt estricta.

Una veu contestà amb suavitat i ella entrà a l’habitació. La moqueta era més gruixuda i els mobles de fusta. Ell s’estava assegut al llit amb texans, sense samarreta, llegint una novel·la gruixuda. La va sorprendre el bon aspecte que tenia.

—Perdona —va dir ella amablement mentre tancava la porta.

—Entra —respongué ell amb un somriure. Era la primera cara no mèdica que veia en dos dies. I quina cara més bonica. Tancà el llibre.

—Sóc Sara Jacobs —va dir ella en arribar als peus del llit—. Estic preparant un article per al Washington Post.

—Com has entrat? —va preguntar ell clarament content que ho hagués aconseguit.

—Caminant. Vas treballar a White and Blazevich l’estiu passat?

—Sí, i l’anterior. Em van oferir una feina quan em llicenciés. Si és que em llicencio.

—Reconeixes aquest home? —va dir tot ensenyant-li la fotografia.

—Sí —va dir ell agafant-la i somrient—. Es deia, uf!, espera un moment. Treballa a la secció de petroli i gas de la novena planta. Com es diu?

Darby aguantà la respiració. Linney tenia els ulls tancats mirant de recordar.

—Morgan. Em penso que es deia Morgan. Sí.

—El cognom és Morgan?

—És ell. No recordo com es deia de nom. Una cosa així com Charles, però no ben bé. Comença amb C.

—I estàs segur que és a la secció de petroli i gas? —Tot i que no en recordava el número exacte, recordava haver vist un Morgan a la llista de White and Blazevich.

—Sí.

—A la novena planta?

—Sí. Jo treballava a la secció de fallides de la vuitena, i els de petroli i gas ocupen mitja planta vuitena i tota la novena —va dir tornant-li la fotografia.

—Quan sortiràs d’aquí? —preguntà ella, conscient que seria de molt mala educació marxar corrent.

—La setmana que ve, espero. Què ha fet aquest home?

—Res. Només hem de parlar amb ell —va dir mentre s’anava allunyant del llit—. Me n’haig d’anar. Gràcies. I bona sort.

—Sí. De res.

Tancà la porta al seu darrere i s’escapolí cap a l’entrada.

—Ep! Vostè! On va? —féu una veu al seu darrere. Darby es va gireu* i va veure un guàrdia de seguretat negre immens amb una pistola al maluc. Feia cara de culpable total.

—Què fa? —va preguntar ell un altre cop mentre l’empenyia cap a la paret.

—Venia a veure el meu germà —li respongué ella—. I no em cridi.

—Qui és el seu germà?

Ella va assenyalar la porta.

—Habitació 22.

—Ara no el pot visitar. És fora d’hores.

—Era important. Ja me’n vaig.

Es va obrir la porta de l’habitació 22, i Linney els va mirar.

—És la teva germana? —li preguntà el guàrdia.

Darby li suplicà amb els ulls.

—Sí, deixa-la en pau —va dir Linney—. Ja se’n va.

Ella respirà alleujada i féu un somriure a Linney.

—La mare vindrà aquest cap de setmana.

—Molt bé —digué Linney suaument.

El guàrdia es va fer enrere i Darby gairebé arrencà a córrer cap a les portes. Grantham estava alliçonant el director sobre el cost de la salut pública. Ella travessà les portes del vestíbul i, quan ja era gairebé a la porta del carrer, el director la va cridar.

—Senyora! Senyora! Em pot dir el seu nom?

Darby ja era a fora i es dirigia cap al cotxe. Grantham va arronsar les espatlles mirant el director i sortí de l’edifici. Van pujar al cotxe i vam marxar.

—El cognom de Garcia és Morgan. Linney l’ha reconegut de seguida, però li ha costat molt recordar-ne el nom. Diu que el nom de pila comença amb C —va dir Darby buscant entre les notes del Martindale-Hubbell—. Diu que treballa a la secció de petroli i gas de la novena planta.

—Petroli i gas! —va dir Grantham mentre s’allunyava a tota velocitat de Parklane.

—És el que ha dit. —L’havia trobat—. Curtis D. Morgan, secció de petroli i gas, edat vint-i-nou anys. Hi ha un altre Morgan a litigació, però és soci i, a veure, té cinquanta-un anys.

—Garcia és Curtis Morgan —va dir Gray alleujat. Va mirar el rellotge—. Són tres quarts de quatre. Haurem d’afanyar-nos.

—Me’n moro de ganes.

Rupert els va veure quan sortien de l’avinguda de Parklane. El Pontiac llogat recorria els carrers volant. Conduïa com un idiota per no perdre’ls de vista, després avisà per ràdio.





TRENTA-SET


Matthew Barr no havia pujat mai en una llanxa motora i, després de cinc hores de viatge fent batzegades pel mar, estava xop i li feia mal tot. Tenia el cos balb i, quan va veure terra, va dir una pregària, la primera de feia dècades. Després reprengué la maledicció incessant a Fletcher Coal.

Van atracar en una petita marina a la vora d’una ciutat que li semblava que era Freeport. El capità havia dit alguna cosa de Freeport a l’home anomenat Larry quan van sortir de Florida. No havien dit ni una sola paraula més durant el viatge. El paper de Larry era bastant incert. Feia com a mínim dos metres d’alt, amb un coll més gruixut que un pal de telèfons, i no feia altra cosa que mirar Barr; això al començament no el molestava, però al cap de cinc hores el tenia mortificat.

Es van aixecar com van poder quan la llanxa s’aturà. Larry fou el primer a sortir i va fer gest a Barr que el seguís. S’acostava un altre home pel moll i, plegats, van escortar Barr fins a una furgoneta que els esperava. El vehicle tenia poques finestres.

En aquest punt, Barr hauria preferit acomiadar-se dels seus nous companys i desaparèixer en direcció a Freeport. Agafaria un avió a Washington i li faria un bolet a Coal en el moment que veiés el seu front lluent. Però havia de mantenir la calma. No gosarien fe-li mal.

La furgoneta va parar uns moments després en una petita pista d’aviació i Barr fou escortat fins a un Lear negre. L’admirà un moment abans de seguir Larry escales amunt. Estava tranquil i relaxat; una feina més. Al cap i a la fi, en el seu moment havia estat un dels millors agents de la CIA a Europa. Era un ex-marine. Sabia tenir cura d’ell mateix.

Va seure tot sol a la cabina. Les finestres estaven cobertes, i això l’enutjava. Però comprenia que, per al senyor Mattiece, la seva vida privada era un tresor, i ho respectava. Larry i l’altre pes pesant eren al davant de la cabina, mirant revistes i ignorant-lo del tot.

Trenta minuts després d’emprendre el vol, el Lear començà el descens i Larry el va abordar.

—Posi’s això —li va dir tot donant-li una bena per posar-se als ulls. En aquell moment, un foraster s’hauria mort de por. Un aficionat hauria començat a fer preguntes. Però Barr s’havia tapat els ulls abans i, malgrat els dubtes seriosos que tenia sobre aquesta missió, agafà la bena i es tapà els ulls.

L’home que li va treure la bena dels ulls es presentà com Emil, un ajudant del senyor Mattiece. Era un home petit i nerviüt amb els cabells negres i un bigoti prim que resseguia la comissura dels llavis. Ell s’assegué en una cadira a dos metres i va encendre un cigarret.

—La nostra gent ens ha dit que esteu més o menys legitimat —va dir amb un somriure amistós. Barr va mirar el seu voltant. No hi havia parets, només finestres amb petits vidres. El sol hi relluïa i feria els ulls. A fora hi havia un jardí ple de flors envoltat d’un seguit de fonts i estanys. Eren al darrere d’una casa molt gran.

—He vingut de part del president —digué Barr.

—El creiem —va fer Emil, que era cajun sense cap mena de dubte.

—Li puc preguntar el seu nom? —va dir Barr.

—Em dic Emil, amb això n’hi ha prou. El senyor Mattiece no es troba bé. Potser m’hauria de deixar el missatge a mi.

—Tinc ordres de parlar personalment amb ell.

—Ordres del senyor Coal, suposo —digué Emil sense deixar de somriure.

—Exacte.

—Bé. El senyor Mattiece prefereix no rebre’l. Vol que parli amb mi.

Barr va fer que no. Si les pressions esdevenien empentes, si les coses se sortien de mare, parlaria encantat amb Emil si calia. Però de moment, es mantindria ferm.

—No estic autoritzat a parlar amb ningú més que el senyor Mattiece —digué Barr, com esqueia.

El somriure gairebé havia desaparegut. Emil va assenyalar, més enllà dels estanys i les fonts, una gran pèrgola amb finestres altes del sostre a terra envoltada per fileres de matolls perfectament tallats i de flors.

—El senyor Mattiece és a la pèrgola. Segueixi’m.

Van deixar l’assolellada habitació i donaren la volta lentament a un petit llac. Barr tenia un nus a l’estómac, però seguia aquell individu com si fos un dia qualsevol a l’oficina. El so de l’aigua que queia ressonava a tot el jardí. Un passeig empedrat portava a la pèrgola. Es van aturar a la porta.

—Em sap greu, però s’haurà de treure les sabates —digué Emil amb un somriure. Ell anava descalç. Barr es descordà les sabates i les deixà al costat de la porta.

—No trepitgi les tovalloles —digué Emil amb gravetat.

Les tovalloles?

Emil va obrir-li la porta i Barr va entrar sol. L’habitació era totalment rodona, d’uns quinze metres de diàmetre. Hi havia cadires i un sofà, tots tapats amb llençols blancs. A terra hi havia tovalloles gruixudes de cotó que formaven un camí perfecte per tota l’habitació. El sol lluïa a través dels vidres. Es va obrir una porta i Victor Mattiece sortí d’una petita habitació.

Barr es quedà glaçat mirant-lo amb cara d’enze. Era petit i esprimatxat, amb cabells grisos llargs i una barba bruta. Portava pantalons curts blancs i caminava amb cura sobre les tovalloles sense mirar Barr.

—Segui allà —va dir tot assenyalant una cadira—. No trepitgi les tovalloles.

Barr va anar a seure esquivant les tovalloles. Mattiece es girà d’esquena i es posà de cara a les finestres. Tenia la pell fina i de color bronze fosc. Els peus descalços deixaven veure unes venes fastigoses. Tenia les ungles dels peus llargues i grogues. Estava boig com una cabra.

—Què vol? —va preguntar de cara a les finestres.

—M’envia el president.

—No. L’envia Fletcher Coal. Dubto que el president sàpiga que és aquí.

Potser no estava boig. Parlava sense moure un sol múscul del cos.

—Fletcher Coal és el cap de personal del president. M’envia ell.

—Ja conec Coal, i el conec a vostè. I conec la seva petita unitat. Ara digui’m, què vol?

—Informació.

—No jugui amb mi. Què vol?

—Ha llegit l’informe pelicà? —li preguntà Barr.

—L’ha llegit vostè? —respongué l’altre sense moure el fràgil cos.

—Sí —digué Barr ràpidament.

—Creu que és veritat?

—Potser. Per això he vingut.

—Per què preocupa tant al senyor Coal l’informe pelicà?

—Perquè hi ha un parell de periodistes a l’aguait. I si és veritat, ho hem de saber de seguida.

—Qui són aquests periodistes?

—Gray Grantham del Washington Post Va ser el primer, i sap més que ningú. Investiga molt. Coal creu que està a punt de publicar alguna cosa.

—Podem ocupar-nos d’ell, oi? —va dir Mattiece a les finestres—. Qui és l’altre?

—Rifkin, del Times.

Mattiece continuava sense moure’s ni un centímetre. Barr mirà els llençols i les tovalloles del voltant. Sí, havia d’estar boig. La sala feia olor d’alcohol de fregues. Potser estava malalt.

—El senyor Coal creu que és veritat?

—No ho sé. Està molt preocupat. Per això he vingut, senyor Mattiece. Ho hem de saber.

—I si és veritat?

—Doncs tenim problemes.

Per fi Mattiece va semblar afectat. Passà el pes del cos a la cama dreta i plegà els braços damunt del pit. Els ulls no es movien. Dunes de sorra i camps de joncs allà lluny, però no el mar.

—Sap què penso? —va dir tranquil·lament.

—Què?

—Penso que el problema és Coal. Va donar l’informe a massa gent. El va donar a la CIA. Va deixar que el veiés vostè. Això em molesta molt.

A Barr no se li acudia cap resposta. Era ridícul pensar que Coal volia fer córrer l’informe. El problema ets tu, Mattiece. Tu vas matar els magistrats. Et vas espantar i vas matar Callahan. Ets un malparit avariciós que no et vas conformar amb només cinquanta milions.

Mattiece es girà i el mirà. Tenia els ulls negres i vermells. No s’assemblava gens a la fotografia amb el vice-president, però d’allò feia set anys. Havia envellit vint anys en els últims set, i potser s’havia passat de rosca pel camí.

—La culpa de tot això és seva, dels pallassos de Washington —va dir una mica més alt.

—És veritat, senyor Mattiece? —digué Barr sense gosar mirar-lo—. És tot el que volem saber.

Al darrere de Barr s’obrí una porta sense fer cap soroll. Larry, amb mitjons i esquivant les tovalloles, va fer dues passes endavant i s’aturà.

Mattiece va anar cap a una porta de vidre per sobre les tovalloles, i l’obrí. Va mirar a fora i parlà amb suavitat.

—És clar que és veritat.

Va travessar la porta i la tancà al seu darrere. Barr veié com arrossegava els peus cap a les dunes de sorra.

I ara què?, va pensar. Potser Emil l’aniria a buscar. Potser.

Larry es va acostar amb una corda i Barr no va sentir res fins que va ser massa tard. Com que Mattiece no volia sang a la seva pèrgola, Larry només li va envoltar el coll i tibà fins a ofegar-lo.





TRENTA-VUIT


El pla d’acció deia que ella havia de ser en aquell ascensor en aquell moment de la recerca, però Darby trobava que ja havien passat prou esdeveniments inesperats per justificar un canvi en el pla. Gray trobava que no. Havien entaulat un seriós debat sobre el viatge en aquell ascensor, i ara ja hi era. Ell tenia raó; era una manera molt perillosa d’arribar a Curtis Morgan. Però totes les altres maneres també ho eren. Tot el pla de persecució era letal.

Portava el seu únic vestit i l’únic parell de sabates de taló. Gray deia que se la veia molt bé, però això era normal. L’ascensor es va aturar a la novena planta i, quan va sortir-ne, li feia tant mal l’estómac que a penes podia respirar.

La recepció era a l’altra banda del guarnit vestíbul. El nom de WHITE AND BLAZEVICH cobria la paret del darrere amb lletres gruixudes de ferro. Els genolls li fallaven, però aconseguí arribar a la noia del taulell, que somreia com li tocava. Eren les cinc menys deu.

—En què puc servir-la? —va preguntar. El nom de la placa proclamava que era Peggy Young.

—Tinc una entrevista a les cinc amb Curtis Morgan —aconseguí de dir Darby aclarint-se la gola—. Em dic Dorothy Blythe.

La noia es quedà esbalaïda. Va obrir la boca i es mirà ara Darby, ara Dorothy, inexpressiva.

A Darby se li aturà el cor.

—Hi ha cap problema?

—Bé, no. Ho sento. Un moment —va dir Peggy Young, i desaparegué.

Corre! El cor li bategava com un tambor. Corre! Mirava de controlar la respiració, però no podia. Tenia les cames com de goma.

Corre!

Va mirar al seu voltant, intentant aparentar despreocupació, com un client més esperant veure el seu advocat. Segur que no la matarien allà, a l’entrada d’un despatx d’advocats.

Ell arribà primer, seguit de la noia. Tenia uns cinquanta anys, cabells grisos arrissats i una ganyota terrible.

—Hola —va dir, però només per obligació—. Sóc Jarreld Schwabe, un soci de la firma. Diu que té una cita amb Curtis Morgan.

Aguanta.

—Sí. A les cinc. Hi ha cap problema?

—I es diu Dorothy Blythe?

Sí, però em pot dir Dot.

—Això mateix. Sí. Què passa?

Semblava realment irritada. Ell se li va acostar una mica més.

—Quan van concertar la cita?

—No ho sé. Fa unes dues setmanes. Vaig trobar Curtis en una festa a Georgetown. Em digué que era advocat de petroli i gas, i resulta que jo en necessitava un. Vaig trucar-li aquí, i em donà una cita. Ara, sisplau, seria tan amable de dir-me què passa?

La sorprenia la facilitat amb què li sortien les paraules de la boca seca.

—Per què necessita un advocat de petroli i gas?

—No crec que li ho hagi d’explicar, a vostè —féu ella, realment empipada.

S’obrí l’ascensor i un home amb un vestit barat es va acostar al grup. Darby li va fer una ganyota. Li tremolaven les cames.

—No tenim constància d’aquesta cita —va dir Schwabe, realment antipàtic.

—Doncs ja poden acomiadar la noia que dóna les cites. És així com reben sempre els seus clients?

Oh, estava indignada, però Schwabe no cedia.

—No pot veure Curtis Morgan —va dir ell.

—I per què no? —va preguntar ella.

—Perquè és mort.

Els genolls eren a punt de doblegar-se-li. Un dolor agut li va recórrer l’estómac. Però de seguida pensà que era adequat mostrar sorpresa. Al cap i a la fi, havia de ser el seu nou advocat.

—Ho sento. Per què no em va trucar ningú?

Schwabe encara semblava que sospitava.

—Com li he dit, no tenim constància de Dorothy Blythe.

—Què li ha passat? —va preguntar, estabornida.

—El van apallissar al carrer fa una setmana. Pensem que va ser un grup de caps rapats.

L’home del vestit barat va fer un pas cap a ells.

—Té alguna identificació?

—Qui diantre és, vostè —va etzibar-li ella en veu alta.

—És de seguretat —va dir Schwabe.

—Seguretat de què? —va preguntar ella encara més alt—. Què és això, un bufet d’advocats o una presó?

El soci va mirar l’home del vestit barat. Era evident que cap dels dos no sabia exactament què fer en aquell moment. Ella era molt atractiva, l’havien ofès, i la seva història era més o menys creïble. Es van relaxar una mica.

—Per què no se’n va, senyora Blythe? —digué Schwabe.

—No veig el moment de fer-ho.

L’home de seguretat allargà la mà per ajudar-la.

—Per aquí.

Ella va donar-li un cop a la mà.

—Si em toca li asseguro que li poso un plet demà al matí a primera hora. Fugi del meu costat!

Això els va sorprendre una mica. Estava embogida i indignada. Potser s’havien excedit una mica.

—L’acompanyaré a baix.

—Sé el camí. Em sorprèn que tinguin algun client. —Caminava cap enrere. Tenia la cara vermella, però no de ràbia. Era por—. Tinc advocats a quatre estats, i mai no m’han tractat d’aquesta manera —els va cridar. Era al centre de l’entrada—. L’any passat vaig pagar mig milió de factures d’advocats, i l’any que ve en pagaré un milió, però per idiotes no en veuran ni cinc. —Com més a prop era de l’ascensor més cridava. Estava com boja. La van mirar fins que la porta de l’ascensor s’obrí i ella va desaparèixer.

Gray caminava al llarg dels peus del llit amb el telèfon a la mà esperant que Smith Keen es posés a l’aparell. Darby era estirada al llit amb els ulls tancats.

—Hola, Smith. Necessito que miris una cosa.

—On ets? —va preguntar Keen.

—En un hotel. Mira sis o set dies enrere. Necessito l’obituari de Curtis D. Morgan. —Qui és?

—Garcia.

—Garcia! Què li ha passat, a Garcia?

—Va morir, és clar. Apallissat per uns delinqüents.

—Ja me’n recordo. Vam treure un article la setmana passada sobre un advocat jove a qui van robar i matar.

—Probablement era ell. Ho pots comprovar? Necessito el nom i l’adreça de la seva dona, si és que ho tenim.

—Com ho has descobert?

—És una llarga història. Intentarem parlar amb la seva vídua aquesta nit.

—Garcia és mort. Això és estrany, noi.

—És més que estrany. Sabia alguna cosa, i l’han matat.

—Et sembla que esteu en perill?

—Qui sap.

—On és la noia?

—Amb mi.

—I si vigilen la casa?

Gray no hi havia pensat, en això.

—Haurem d’arriscar-nos. Et tornaré a trucar d’aquí a un quart.

Va deixar el telèfon a terra i va seure en un balancí antic. Tenia una cervesa sobre la taula, i en va fer un glop. Se la va mirar. Tenia el braç sobre els ulls. Portava texans i una samarreta. El vestit era en un racó. Les sabates de taló eren per terra.

—Estàs bé? —li va preguntar amb suavitat.

—Fantàstic.

Era realment orgullosa, i això li agradava en les dones. És clar que estudiava per a advocada, i a la facultat els devien ensenyar a ser orgullosos. Va fer un glop de cervesa i li va admirar els texans. Va gaudir un breu moment de mirar-la sense interrupció i sense que l’enxampés.

—M’estàs mirant? —va preguntar ella.

—Sí.

—L’última cosa que tinc al cap és el sexe.

—Doncs per què l’esmentes?

—Perquè puc copsar el delit que et provoquen les ungles dels meus peus.

—És veritat.

—Tinc mal de cap. Un mal de cap real, autèntic.

—Te l’has guanyat. Et puc donar alguna cosa?

—Sí. Un bitllet d’anada a Jamaica.

—Pots marxar aquesta nit. Et portaré a l’aeroport ara mateix.

Ella es va treure el braç dels ulls i es va fregar les temples amb suavitat.

—Perdona que hagi plorat.

Ella es va acabar la cervesa amb un glop llarg.

—Te n’has guanyat el dret.

Havia sortit plorant de l’ascensor. Ell l’esperava a fora com un pare, només que tenia una pistola del 38 a la butxaca, una pistola de la qual ella no sabia res.

—Bé, doncs, què en penses del periodisme d’investigació? —va preguntar ell.

—Preferiria matar granotes.

—Bé, si et dic la veritat, no tots els dies passen tantes coses. Hi ha dies que me’ls passo assegut a la taula fent centenars de trucades a buròcrates que no tenen cap comentari per fer.

—Sembla fantàstic. Demà ho farem.

Ell es tragué les sabates i posà els peus al llit. Ella va tancar els ulls i respirà profundament. Van estar uns minuts sense dir res.

—Saps que Louisiana és conegut com l’Estat del Pelicà? —li preguntà ella amb els ulls tancats.

—No. No ho sabia.

—És una llàstima, de fet, perquè els pelicans marrons pràcticament van desaparèixer a començament dels anys seixanta.

—Què els va passar?

—Els pesticides. Només mengen peix, i el peix viu a l’aigua del riu, plena d’hidro-carbonats clorats de pesticides. Les pluges arrosseguen els pesticides de la terra i els aboquen en corrents que desemboquen als rius i, finalment, entren al Mississipí. Quan els pelicans de Louisiana mengen el peix, va carregat de DDT i altres productes químics que es van acumulant en els teixits de greix dels ocells. La mort rarament és immediata, però en condicions difícils, de fam o de mal temps, els pelicans, les àguiles i els cormorans es veuen obligats a viure de les seves reserves, i es poden enverinar literalment amb el seu propi greix. Si no acaben morint, normalment no són capaços de reproduir-se. Els seus ous són petits i fràgils i es trenquen durant la incubació. Ho sabies?

—Per què havia de saber-ho?

—Al final dels seixanta, Louisiana va començar a portar pelicans marrons del sud de Florida i, amb el temps, la població ha anat augmentant. Però els ocells encara corren perill. Fa quaranta anys n’hi havia milers. L’aiguamoll de xiprers que Mattiece vol destruir conserva només unes quantes dotzenes de pelicans.

Gray va pensar en tot això. Va estar callat molta estona.

—Quin dia és? —va preguntar ella sense obrir els ulls.

—Dilluns.

—Vaig marxar de Nova Orleans fa una setmana. Thomas i Verheek van sopar junts fa només dues setmanes. Aquell va ser, evidentment, el moment fatal en què l’informe pelicà va canviar de mans.

—Demà farà tres setmanes que Rosenberg i Jensen van ser assassinats.

—Jo era una estudianta de Dret innocent que m’ocupava de les meves coses i tenia una meravellosa història d’amor amb el meu professor. Suposo que aquells temps s’han acabat per sempre.

La facultat de Dret i el professor potser havien desaparegut, va pensar ell.

—Quins plans tens?

—Cap. Només estic intentant sortir d’aquest maleït embolic i continuar viva. Marxaré a algun lloc i m’amagaré uns quants mesos, potser uns anys. Tinc prou diners per viure una temporada llarga. Quan arribi al punt de no haver de mirar per sobre l’espatlla a cada moment, si és que hi arribo, potser tornaré.

—A la facultat de Dret?

—No ho crec. Les lleis han perdut el seu encant.

—Per què volies ser advocada?

—Per idealisme, i per diners. Em pensava que podia canviar el món, i al damunt, em pagarien.

—Però ja està tot ple d’advocats. Per què entren tants estudiants brillants a la facultat de Dret?

—És fàcil. Per cobdícia. Volen un BMW i targetes de crèdit d’or. Si vas a una bona facultat de Dret, acabes entre els deu per cent millors, i aconsegueixes una feina en un gran bufet, guanyes una quantitat de sis números en poc temps, i sempre va pujant. Garantit. Als trenta-cinc anys pots ser soci i fer un mínim de dos-cents mil dòlars l’any. N’hi ha que guanyen molt més.

—I l’altre noranta per cent?

—No en treuen tant suc. Es queden les sobres.

—La majoria d’advocats que conec odien la feina. Preferirien ser qualsevol altra cosa.

—Però no poden deixar-ho pels diners. Fins i tot un advocat de segona amb un petit despatx pot guanyar cent mil dòlars l’any després de deu anys de pràctica, i potser ho odia, però on podria guanyar tants diners?

—Jo detesto els advocats.

—I espero que no et pensis que tothom adora els periodistes.

Bon argument. Gray va mirar l’hora i va agafar el telèfon. Va marcar el número de Keen. Keen li llegí l’obituari, i la història del Post sobre l’estúpid assassinat d’aquest jove advocat. Gray va prendre notes.

—Un parell de coses més —digué Keen—. Feldman està molt preocupat per la vostra seguretat. Esperava un informe al seu despatx avui, i l’ha empipat molt no rebre’l. Assegura’t de dir-li alguna cosa demà abans del migdia. Entesos?

—Ho intentaré.

—Fes més que intentar-ho, Gray. Aquí estem molt nerviosos.

—El Times us desvetlla, eh?

—No em preocupa el Times, ara mateix. Em preocupeu molt més la noia i tu.

—Estem bé. Tot va perfectament. Què més em vols dir?

—Has rebut tres missatges les últimes dues hores d’un home anomenat Cleve. Diu que és policia. El coneixes?

—Sí.

—Bé, vol parlar amb tu aquesta nit. Diu que és urgent.

—Li trucaré després.

—Molt bé. Aneu amb compte. Serem aquí fins tard, digues alguna cosa.

Gray penjà i es mirà les notes que havia pres. Eren gairebé les set.

—Vaig a veure la senyora Morgan. Vull que et quedis aquí.

Ella va seure entre els coixins i encreuà els braços sobre els genolls.

—Preferiria venir.

—I si vigilen la casa? —va preguntar ell.

—Per què l’haurien de vigilar? És mort.

—Potser ara sospiten alguna cosa per culpa d’una misteriosa clienta que ha anat avui a demanar per ell. Tot i ser mort, atrau l’atenció.

—No, vinc —va dir ella després de pensar-hi un moment.

—És massa arriscat, Darby.

—No em parlis de risc. He sobreviscut als camps de mines durant dotze dies. Això és fàcil.

Ell l’esperava a la porta.

—Per cert, on m’allotjaré aquesta nit?

—A l’hotel Jefferson.

—Tens el telèfon?

—Què et sembla?

—Pregunta estúpida.

L’avió privat amb Edwin Sneller a bord va aterrar al National de Washington pocs minuts després de les set. Estava encantat de marxar de Nova York. Hi havia passat sis dies donant cops de cap a les parets de la seva habitació del Plaza. Durant gairebé una setmana, els seus homes havien controlat els hotels, vigilat els aeroports, i recorregut els carrers, i sabien perfectament que perdien el temps, però les ordres eren les ordres. Els havien dit que es quedessin allà fins que rebessin una nova ordre. Era estúpid mirar de trobar la noia a Manhattan, però havien de ser a la vora per si cometia un error, com una trucada telefònica o una transacció bancària que poguessin localitzar, i els necessitaven.

Ella no va cometre cap error fins a dos quarts de tres de la tarda d’aquell dia, quan va necessitar diners i va anar al banc. Sabien que passaria una cosa així, sobretot si volia marxar del país i no volia fer servir la targeta. En algun moment necessitaria diners i hauria de fer una transacció, perquè el seu banc era a Nova Orleans i ella no. El client de Sneller era propietari del vuit per cent del banc; no era gaire, però una acció de dotze milions de dòlars alguna cosa podia aconseguir. Uns minuts després de les tres, va rebre una trucada des de Freeport.

No sospitaven que fos a Washington. Era una noia intel·ligent que fugia dels problemes, no que hi anava. I certament no esperaven que s’hagués aliat amb el periodista. No se’ls havia acudit, però ara semblava lògic. I la situació era més que crítica.

Van passar mil cinc-cents dòlars del compte d’ella al d’ell, i de sobte tornava a tenir feina. Tenia dos homes amb ell. Un altre avió privat era de camí des de Miami. Havia demanat una dotzena d’homes immediatament. O feien una feina ràpida, o ho deixaven córrer. No podien perdre ni un segon.

Sneller no tenia gaires esperances. Amb Khamel a l’equip, tot semblava possible. Havia matat Rosenberg i Jensen amb tota netedat, després havia desaparegut sense deixar rastre. Ara era mort, li havien disparat al cap per culpa d’una innocent estudiant de Dret.

La casa de Morgan era en un bon barri d’Alexandria. El veïnat era jove i ric, amb bicicletes i tricicles a cada pati.

Hi havia tres cotxes aparcats al camí. Un tenia matrícula d’Ohio. Gray va trucar a la porta i va mirar el carrer. Res sospitós.

Un home vell va obrir una mica la porta.

—Sí —va dir molt fluix.

—Sóc Gray Grantham del Washington Post i ella és la meva ajudant Sara Jacobs. —Darby va forçar un somriure—. Voldríem parlar amb la senyora Morgan.

—No poden.

—Sisplau. És molt important.

Els va mirar amb atenció.

—Esperin un moment. —Va tancar la porta i va desaparèixer.

La casa tenia un estret porxo de fusta amb un petit balcó a sobre. Ells es trobaven a la fosca i no se’ls veia des del carrer. Va passar un cotxe a marxa lenta.

L’home va tornar a obrir la porta.

—Sóc Tom Kupcheck, el seu pare; ella no té cap necessitat de parlar.

Gray va assentir com si ho entengués.

—No serà més de cinc minuts. Li ho prometo.

L’home va sortir al porxo i va tancar la porta al seu darrere.

—Suposo que deu ser dur d’oïda. Dic que no vol parlar.

—Ja l’he sentit, senyor Kupcheck. I respecto la seva intimitat, sé per tot el que ha passat.

—Des de quan respecten la intimitat?

Era evident que el senyor Kupcheck era fàcil d’encendre. Semblava a punt de pegar-li.

Gray mantingué la calma. Darby va fer un pas enrere. Ja havia tingut prou altercats per un dia.

—El seu marit em va trucar tres vegades abans de morir. Vaig parlar amb ell per telèfon, i no crec pas que la seva mort fos un assassinat casual dels caps rapats.

—És mort. La meva filla està consternada. No vol parlar. Ara marxin d’una vegada.

—Senyor Kupcheck —va dir Darby amablement—. Tenim motius per creure que el seu gendre va ser testimoni d’un acte criminal molt ben organitzat.

Això el calmà una mica; va mirar Darby fixament.

—De debò? Bé, no li ho poden pas preguntar a ell ara, oi? La meva filla no en sap res. Ha passat molt mal dia i està medicada. Ara marxin.

—La podem veure demà? —va preguntar Darby.

—No ho crec. Truquin abans.

Gray li donà una targeta.

—Si vol parlar, que em truqui al número del darrere. Estic vivint en un hotel. Jo trucaré demà cap al migdia.

—Molt bé. Ara marxin. Ja l’han molestada prou.

—Perdoni —va dir Gray mentre marxaven. El senyor Kupcheck va obrir la porta però vigilà fins que van ser fora. Gray s’aturà i es va girar cap a ell—. Ha trucat o vingut algun altre periodista?

—Una pila van trucar l’endemà de la mort. Volien tota mena de coses. Gent mal educada.

—Però no aquests darrers dies.

—No. Ara marxin.

—No ha vingut ningú del New York Times?

—No —va dir entrant i tancant la porta de cop.

Van córrer cap al cotxe aparcat quatre portes més avall. No hi havia trànsit al carrer. Gray va recórrer en ziga-zagues els curts carrers del barri i va sortir del veïnat. Controlà pel retrovisor fins que va estar segur que no el seguien.

—La fi de Garcia —va dir Darby mentre entraven a la 395 i es dirigien a la ciutat.

—Encara no. Farem l’últim intent demà, i potser voldrà parlar.

—Si ella sabés alguna cosa, el seu pare ho sabria. I si el seu pare ho sabés, per què no hauria de col·laborar? No trobarem res, Gray.

Era perfectament lògic. Van quedar-se en silenci uns minuts. El cansament s’afermava.

—Podem ser a l’aeroport d’aquí a un quart d’hora —va dir ell—. Et deixo allà, i d’aquí a mitja hora ja seràs fora del país. Agafes un avió a qualsevol lloc i desapareixes.

—Me n’aniré demà. Necessito descansar, i vull pensar on anar. Gràcies.

—Et sents segura?

—En aquest moment, sí. Però la cosa pot canviar en segons.

—Si vols puc dormir a la teva habitació aquesta nit. Com a Nova York.

—A Nova York no vas dormir a la meva habitació, vas dormir al sofà de la sala.

Ho deia somrient, i això era bon senyal. Ell també somreia.

—Molt bé. Aquesta nit dormiré a la sala.

—No tinc sala.

—Bé, bé. Doncs, on puc dormir?

De cop i volta, ella ja no somreia. Es va mossegar els llavis i se li vern ennuvolar els ulls. Gray havia forçat massa. Era Callahan novament.

—No estic preparada —va dir ella.

—Quan ho estaràs?

—Gray, sisplau. Deixa-ho.

Darby mirava el trànsit del davant i no deia res.

—Ho sento —va dir ell.

A poc a poc, ella es va anar estirant al seient i li va posar el cap a la falda. Ell li acaricià l’espatlla amablement, i ella li agafà la mà.

—Estic morta de por —li digué amb calma.





TRENTA-NOU


Havia sortit de l’habitació d’ella cap a les deu, després de prendre uns entrepans d’ou i una ampolla de vi. Havia trucat a Mason Paypur, el periodista-policia nocturn del Post, i li havia demanat que comprovés les seves fonts sobre l’assassinat de Morgan. S’havia esdevingut al centre, en un àrea on no acostumava a haver-hi assassinats; només unes quantes pallisses i algunes baralles.

Estava cansat i desanimat. I era infeliç perquè ella se n’anava l’endemà. El Post donava sis setmanes de vacances, i estava temptat de marxar amb ella. Mattiece podia aconseguir el seu petroli. Però li feia por no tornar, cosa que no seria la fi del món tampoc, tret del complicat fet que ella tenia diners i ell no. Anirien de platja en platja i es divertirien al sol durant dos mesos amb els diners d’ell, després dependria d’ella. I, el que era més important, no l’havia convidat a fugir amb ella. Ella estava de dol. Quan parlava de Thomas Callahan, ell podia copsar el seu dolor.

Ara era a l’hotel Jefferson a la Setzena, seguint, evidentment, les instruccions d’ella. I va trucar Cleve a casa.

—On ets? —va preguntar-li irritat.

—En un hotel. És una llarga història. Què passa?

—Han donat una baixa mèdica a Sarge per noranta dies.

—Què li passa?

—Res. Diu que el volen lluny una temporada. És com un búnker, allò. Tothom té ordres de callar, de no parlar amb ningú. Estan morts de por. A Sarge l’han fet marxar aquest migdia. Li sembla que corres perill de veritat. Ha sentit el teu nom mil vegades durant la setmana. Estan obsessionats amb tu i amb descobrir què saps.

—Qui?

—Coal, és clar, i el seu ajudant Birchfield. Dirigeixen l’ala oest com si fos la Gestapo. De vegades hi inclouen aquell individu, com es diu, el petit esquirol amb corbata de llaç. El d’Assumptes Interns.

—Emmitt Waycross.

—Això. Principalment són Coal i Birchfield qui fan les amenaces i maquinen l’estratègia.

—Quina mena d’amenaces?

—Ningú a la Casa Blanca, tret del president, no pot parlar amb la premsa sense l’aprovació de Coal. Això inclou el secretari de premsa. Coal ho controla tot.

—És increïble!

—Estan espantats. I Sarge diu que són perillosos.

—Molt bé. Estic amagat.

—Ahir a la nit vaig passar pel teu apartament. M’agradaria que m’avisessis quan desapareixes.

—Et trucaré demà a la nit.

—Quin cotxe portes?

—Un Pontiac llogat de quatre portes. Molt esportiu.

—He donat una ullada al Volvo aquesta tarda. Està bé.

—Gràcies, Cleve.

—Estàs bé?

—Em penso que sí. Digues a Sarge que estic bé.

—Truca’m demà. Estic preocupat.

Va dormir quatre hores i es despertà quan va sonar el telèfon. A fora era fosc, i ho seria almenys durant dues hores més. Va mirar el telèfon, i el va agafar a la cinquena trucada.

—Sí —va dir amb veu de sospita.

—És Gray Grantham? —va dir una veu de dona molt tímida.

—Sí. Amb qui parlo?

—Beverly Morgan. Ahir a la nit va passar per aquí.

Gray es va posar dret i va escoltar amb atenció, despert del tot.

—Sí. Perdoni si la vam molestar.

—No. El meu pare em protegeix molt. I està empipat. Els periodistes es van portar molt malament quan van matar Curtis. Trucaven de tot arreu. Volien fotografies d’ell i fotos recents de la nena i jo. Trucaven a totes hores. Va ser terrible, i el meu pare se’n va atipar. En tragué dos o tres a empentes.

—Suposo que vam tenir sort, doncs.

—Espero que no l’ofengués.

La veu era superficial, llunyana, però mirava de ser forta.

—No gens.

—Ara està dormint, al pis de baix, al sofà. Podem parlar.

—Per què no està dormint, vostè?

—Prenc pastilles per dormir i tinc els horaris capgirats. Últimament dormo de dia i em passo la nit amunt i avall.

Era evident que estava desperta i tenia ganes de parlar. Gray va seure al llit i mirà de relaxar-se.

—Deu ser difícil superar un xoc com aquest.

—Es triga uns quants dies a creure-s’ho. Primer, el dolor va ser horrible. Simplement horrible. No podia moure el cos sense que em fes mal. No podia pensar per culpa del xoc i la impossibilitat de creure-m’ho. Vaig fer l’esforç de suportar el funeral, que ara em sembla com un malson. L’avorreixo?

—No gens.

—Haig de deixar les pastilles. Dormo massa i no parlo amb gent adulta. A més a més, el meu pare tendeix a fer fugir tothom. Està enregistrant la conversa?

—No, només escolto.

—El vern matar fa exactament una setmana. Jo vaig pensar que s’havia quedat a treballar fins tard, cosa no gaire estranya. El van matar i li van agafar la cartera perquè els policies no el poguessin identificar. Vaig sentir a les notícies de la nit que havien matat un advocat jove al centre, i vaig saber de seguida que era Curtis. No em pregunti com sabien que era advocat si no en sabien el nom. És curiós la quantitat de coses inexplicables que acompanyen un assassinat.

—Per què treballava fins tard?

—Treballava vuitanta hores a la setmana, de vegades més. A White and són uns explotadors. Intenten matar els associats durant set anys i, si no ho aconsegueixen, els fan socis. Curtis odiava aquell lloc. Estava tip Blazevich de ser advocat.

—Quant de temps hi va estar?

—Cinc anys. Guanyava noranta mil dòlars l’any, per això ho aguantava.

—Sabia que em va trucar?

—No. El meu pare m’ho va dir, i hi he estat pensant tota la nit. Què li va dir?

—No es va identificar mai. Feia servir el nom de Garcia. No em pregunti com em vaig assabentar de la seva identitat… em passaria hores explicant-ho. Em va dir que possiblement sabia alguna cosa sobre els assassinats dels magistrats Rosenberg i Jensen, i que volia dir-me el que sabia.

—Randy Garcia era el seu millor amic a l’escola elemental.

—Em va fer la impressió que havia vist alguna cosa a l’oficina, i que potser algú sabia que ell l’havia vista. Estava molt nerviós, i sempre em trucava des de cabines. Li semblava que el seguien. Havíem planejat veure’ns a primera hora del dissabte anterior al passat, però em va trucar per desdir-se’n. Estava mort de por, i deia que volia protegir la família. Sabia res de tot això?

—No. Jo sabia que estava sotmès a molta tensió, però portava cinc anys així. Mai no deia res de l’oficina a casa. En realitat, l’odiava.

—Per què l’odiava tant?

—Treballava per a una pila d’homes sense escrúpols, una pila de facinerosos encantats de veure com sues sang per guanyar un dòlar. Es gasten tones de diners en aquesta façana meravellosa de respectabilitat, però són pura merda. Curtis era un bon estudiant i va poder escollir entre diverses feines. Quan el van reclutar, eren un grup d’homes meravellosos, però uns monstres per treballar amb ells. Molt poc ètic, tot plegat.

—Per què s’hi va quedar?

—Cada vegada cobrava més diners. Va estar a punt de marxar fa un any, però l’oferta de feina que li havien fet va fallar. Se sentia molt infeliç, però mirava de dissimular. Em penso que se sentia culpable d’haver comès un error tan gran. Aquí teníem la nostra rutina. Quan venia a casa, jo li preguntava com li havia anat el dia. De vegades això era a les deu de la nit, i jo ja sabia que havia estat un mal dia. Però sempre deia que el dia havia estat profitós; aquesta és la paraula, profitós. I després parlàvem de la nena. No volia parlar de l’oficina, i jo no tenia cap interès a saber-ne res.

Bé, doncs s’ha acabat la història de Garcia. És mort, i no deia res a la seva dona.

—Qui va netejar la seva taula?

—Algú de l’oficina. Van portar les seves coses el divendres, tot ben empaquetat i tancat en tres caixes de cartró. Pot venir-les a mirar, si vol.

—No, gràcies. Estic segur que ho van revisar tot. Quina assegurança de vida tenia?

Ella va callar un moment.

—És un home intel·ligent vostè, senyor Grantham. Fa dues setmanes, va contractar una pòlissa d’un milió de dòlars amb indemnització doble per mort accidental.

—És a dir, dos milions.

—Sí senyor. Suposo que vostè té raó. Suposo que sospitava alguna cosa.

—No crec que el matessin delinqüents del carrer, senyora Morgan.

—Què diu ara? —va dir amb la veu una mica tremolosa, però lluitadora.

—Li han fet moltes preguntes, els policies?

—No. Va ser una pallissa més de Washington, en la qual es van excedir una mica. No és gran cosa. Passa cada dia.

La dada de l’assegurança era interessant però inútil. Gray s’estava començant a cansar de la senyora Morgan i de la seva xerrameca. Li sabia greu per ella però, si no sabia res, ja es podien acomiadar.

—Què creu vostè que sabia ell? —va preguntar la senyora.

La resposta podia durar hores.

—No ho sé —va contestar Gray donant una ullada al rellotge—. Ell va dir que sabia alguna cosa sobre els assassinats, però això és tot. Jo estava convençut que ens veuríem en algun lloc i que ell m’ho explicaria tot i m’ensenyaria alguna cosa. Em vaig equivocar.

—Com podia saber res sobre els magistrats morts?

—No ho sé. A mi em va trucar de cop i volta.

—Si hagués tingut alguna cosa per ensenyar-li, què podia haver estat? —va preguntar ella.

El periodista era ell. Era ell qui havia de fer les preguntes.

—No en tinc ni idea. No em va donar cap indici.

—On podia amagar una cosa així?

La pregunta era sincera, però irritant. Llavors Gray es va adonar que ella intentava anar a parar a algun lloc.

—No ho sé. On guardava els papers valuosos?

—Tenim una caixa al banc amb accions, documents i coses així. Jo sempre he sabut que existia. Ell manejava tots els seus assumptes legals, senyor Grantham. Dijous passat vaig mirar la caixa amb el meu parc, i no hi vaig veure res d’estrany.

—Tampoc no esperava trobar-hi res d’estrany, oi?

—No. Llavors el dissabte al matí a primera hora, encara fosc, vaig repassar els papers de la seva taula al dormitori. Tenim un buró d’aquests antics que ell feia servir per a la correspondència i els seus papers, i hi vaig trobar una cosa una mica estranya.

Gray era dret, amb el telèfon a la mà, mirant a terra desesperat. L’havia trucat a les quatre del matí, s’havia passat vint minuts conversant com si res, i esperava el moment que ell ja anava a penjar per deixar caure la bomba.

—Què és? —va dir amb la mínima emoció possible.

—Una clau.

—Una clau de què? —féu ell amb un nus a la gola.

—D’una altra caixa bancària.

—De quin banc?

—First Colúmbia. Mai no hi vam tenir els diners.

—Ja. I vostè no en sabia res, d’aquesta altra caixa?

—Oh no. Fins dissabte al matí. Em va sobtar bastant, encara em sobta, però com que vaig trobar tots els nostres papers legals a la caixa vella, no vaig trobar motiu per mirar aquesta. Vaig pensar que ja la miraria quan em vingués de gust.

—Podria mirar-la per mi?

—M’imaginava que m’ho demanaria. I si trobo el que està buscant?

—No sé què estic buscant. Però, què passa si hi ha alguna cosa que va deixar i que resulta ser molt, diguem, periodística?

—Utilitzi-ho.

—Sense condicions?

—Una condició: si deshonra d’alguna manera el meu marit, no ho pot utilitzar.

—Accepto el pacte. Ho juro.

—Quan vol la clau?

—La té a la mà?

—Sí.

—Si m’espera al porxo de l’entrada, seré aquí en tres segons.

L’avió privat de Miami només havia portat cinc homes, i Edwin Sneller en tenia només set a la seva disposició. Set homes, gens de temps, i un equipament valuós. No havia dormit el dilluns a la nit. La seva habitació d’hotel va esdevenir un centre de comandament reduït mentre miraven els plànols tota la nit i intentaven planejar les següents vint-i-quatre hores. Hi havia unes quantes coses segures. Grantham tenia un apartament, però no hi era. Tenia un cotxe i no el feia servir. Treballava al Post, al carrer Quinze. White and Blazevich era en un edifici a la Desena, prop de Nova York, però ella no hi tornaria. La vídua de Morgan vivia a Alexandria. Tret d’això, estaven buscant dues persones entre tres milions.

Els homes que necessitava no eren de la mena que es poden trobar en una casa de caritat. Se’ls havia de buscar i contractar, i li havien promès tots els possibles a la fi del dia.

Sneller no era pas cap novici en el joc de matar, i això era impossible. Estava desesperat. Li queia el món a sobre. Faria el que pogués donades les circumstàncies, però no les tenia totes.

Pensava en la noia. S’havia trobat amb Khamel, i se n’havia sortit. Havia esquivat bales i bombes, i s’havia evadit dels millors del ram. Li encantaria veure-la, però no per matar-la, sinó per felicitar-la. Una principiant en fuga que viu per explicar-ho.

Es concentrarien a l’edifici del Post Era un lloc on ell segur que tornaria.





QUARANTA


El trànsit del centre era d’allò més dens, i a Darby li semblava molt bé.

No tenia cap pressa. El banc obria a dos quarts de deu, i cap allà a les set, davant d’un cafè i d’unes pastes que no vern tocar, ell l’havia convençut de ser ella qui fes una visita a la cambra cuirassada. Ella no n’estava del tot convençuda, però ho havia de fer una dona, i no n’hi havia gaires a l’abast. Beverly Morgan havia dit a Gray que el seu banc, el First Hamilton, havia immobilitzat el dipòsit tan bon punt es van assabentar de la mort de Curtis i que només li van permetre mirar els continguts i fer-ne inventari. També li havien permès copiar el testament, però l’original fou deixat novament a la caixa de la cambra cuirassada. La caixa seria alliberada quan els inspectors d’hisenda acabessin la seva feina.

La qüestió immediata, doncs, era si el First Colúmbia sabia que havia mort. Els Morgan no hi havien tingut mai cap compte. Beverly no tenia ni idea per què l’havia escollit. Era un banc gran amb un milió de clients, i ells van decidir que ho tenien tot en contra.

Darby estava cansada de tenir-ho sempre tot en contra. La nit abans havia perdut una magnífica oportunitat de pujar a un avió, i ara era a punt de fer de Beverly Morgan i provar el seu enginy amb el First Colúmbia per tal de poder robar a un home mort. I què faria mentrestant el seu company? La protegiria. Tenia la pistola, que a ella la feia morir de por i a ell li feia el mateix efecte però no ho reconeixia, i tenia intenció de fer de guardaespatlles a la porta principal mentre ella revisava la caixa.

—I si saben que és mort —va dir ella—, i jo els dic que no?

—Doncs un mastegot a la cara i arrenques a córrer. Jo et recolliré a la porta principal. Tinc una pistola, i la faré servir per protegir-nos la fugida.

—Au, Gray. No crec que en siguis capaç.

—Ho aconseguiràs. Vés tranquil·la. Segura. Intel·ligent. Et sortirà natural.

—Molt agraïda. I si criden a seguretat? M’ha agafat una fòbia sobtada envers els guàrdies de seguretat.

—Jo et rescataré. Entraré com un grup d’homes de Harrelson.

—Ens mataran a tots dos.

—Relaxat, Darby. Funcionarà.

—Per què estàs tan animat?

—Ho ensumo. Hi ha alguna cosa en aquella caixa, Darby. I tu l’has de treure, nena. Tot depèn de tu.

—Gràcies per treure’m responsabilitat.

Eren al carrer E prop de la Novena. Gray reduí la marxa i aparcà il·legalment en una zona de càrrega a deu metres de l’entrada principal del First Colúmbia. Va sortir del cotxe. La sortida de Darby va ser més lenta. Plegats, van dirigir-se a bon pas cap a la porta. Eren gairebé les deu.

—T’esperaré aquí —va dir ell tot assenyalant una columna de marbre—. Ja pots entrar-hi.

—Ja pots entrar-hi —va murmurar ella mentre desapareixia per la porta giratòria. Sempre era ella la qui era llançada als lleons. El vestíbul era més gran que un camp de futbol, amb columnes i aranyes i falses catifes perses.

—Els dipòsits de seguretat? —va preguntar a una dona jove darrere el taulell d’informació. La noia li assenyalà un racó a la dreta.

—Gràcies —li digué Darby tot dirigint-s’hi. Les cues dels mostradors eren de quatre o cinc persones a la seva esquerra, i a la dreta hi havia un centenar de vice-presidents parlant per telèfon. Era el banc més gran de la ciutat, i ningú no es va fixar en ella.

La cambra cuirassada era darrere d’unes portes massisses de bronze que lluïen prou per semblar gairebé d’or, per donar sens dubte l’aparença d’una seguretat i una invulnerabilitat infinites. Les portes s’obrien a poc a poc per permetre entrar i sortir uns pocs escollits. A l’esquerra hi havia una dona de seixanta anys amb cara d’important asseguda en una taula amb les paraules CAIXES DE SEGURETAT al davant. Es deia Virgínia Baskin.

Virgínia Baskin va veure com Darby s’acostava al taulell. No somreia.

—Necessito accés a una caixa —digué Darby sense respirar. Feia dos minuts i mig que no respirava.

—El número, sisplau —li demanà la senyora Baskin mentre manipulava el teclat i es girava cap al monitor.

—F566.

Va teclejar el número i esperà que sortissin les paraules a la pantalla. Va arrufar les celles, i acostà la cara a la pantalla. Corre!, va pensar Darby. Arrufà encara més les celles i es va gratar la barbeta. Corre, abans que agafi el telèfon i cridi els guàrdies. Corre, abans que sonin les alarmes i l’idiota del teu company entri disparant al vestíbul.

La senyoreta Baskin enretirà el cap de la pantalla.

—Va ser contractada fa només dues setmanes —digué gairebé en veu baixa.

—Sí —va dir Darby com si l’hagués contractat ella.

—Suposo que és la senyora Morgan —féu tot teclejant.

Continua suposant, maca.

—Sí, Beverly Anne Morgan.

—I l’adreça?

—El 891 de Pembroke, Alexandria.

Va fer que sí mirant la pantalla com si la pogués veure i donar l’aprovació. Va teclejar un altre cop.

—El telèfon?

—703-664-5980.

Això també agradà a la senyoreta Baskin. I a l’ordinador.

—Qui la va contractar?

—El meu marit, Curtis D. Morgan.

—I el seu número de seguretat social?

Darby va obrir la gran bossa de pell i va treure la cartera. Quantes dones se saben de memòria el número de seguretat social del seu marit? La va obrir.

—510-96-8686.

—Molt bé —va dir la senyoreta Baskin quan deixà el teclat i anà cap a la seva taula.

—Quanta estona necessitarà?

—Només un minut.

Va posar una gran tarja sobre el taulell, i la va assenyalar.

—Signi aquí, senyora Morgan.

Darby va signar neguitosa en el segon espai. El primer l’havia signat el senyor Morgan el dia que va contractar la caixa.

La senyoreta Baskin va mirar la firma mentre Darby aguantava la respiració.

—Té la clau? —li preguntà ella.

—És clar —va dir Darby amb un somriure.

La senyoreta Baskin tragué una petita caixa del calaix i va donar la volta a la taula.

—Segueixi’m.

Van entrar per les portes de bronze. La cambra cuirassada era tan gran com una sucursal bancària de barri. Dissenyada com un mausoleu, era un laberint de passadissos i petites cambres. Dos homes amb uniforme caminaven amunt i avall. Van passar per quatre sales idèntiques amb les parets folrades de caixes. A la cinquena sala hi devia haver la F566, perquè la senyoreta Baskin va entrar-hi i va obrir la seva caixa negra. Darby mirava nerviosa al seu voltant.

Virgínia estava enfeinada. Es va a dirigir a la F566, que era a l’alçada de l’espatlla, i va ficar-hi la clau. Va fer una caiguda d’ulls a Darby com dient-li: «El seu torn, imbècil». Darby tragué la clau de la butxaca i la ficà al costat de l’altra. Virginia va fer girar les dues claus i estirà la caixa dos centímetres per la ranura. Retirà la clau del banc.

Va assenyalar una petita cabina amb una porta de fusta.

—Emporti-s’ho allà. Quan acabi, tanqui-la al seu lloc i vingui a la meva taula —va dir tot marxant.

—Gràcies —respongué Darby. Esperà que Virginia fos fora de la vista per estirar la caixa de la paret. No pesava gaire. El davant feia sis per dotze polzades, i tenia una llargada d’un peu i mig. La part de dalt era oberta, i a dins hi havia dues coses: un sobre prim, de color marró, i una cinta de vídeo sense marques.

No li calia la cabina. Ficà el sobre i la cinta de vídeo a la bossa i va tornar a col·locar la caixa a la ranura. Sortí de l’habitació.

Virginia acabava de seure a la seva taula quan va veure arribar Darby.

—Ja he acabat.

—Déu meu, això sí que és anar de pressa.

Tenia raó. Les coses passen de pressa quan es tenen els nervis a flor de pell.

—He trobat el que necessitava —digué.

—Molt bé. —De cop i volta la senyoreta Baskin s’havia tornat amable—. La setmana passada va sortir un article horrible al diari sobre un advocat mort. Ja sap qui vull dir, aquest que van apallissar no gaire lluny d’aquí. No es deia Curtis Morgan? Em sembla que es deia Curtis Morgan. Quina llàstima!

Oh, dona estúpida!

—No ho vaig veure —va dir Darby—. He estat fora del país. Gràcies.

Caminava una mica més de pressa quan va travessar per segona vegada el vestíbul. El banc era ple de gent, i no hi havia guàrdies de seguretat a la vista. Fet. Ja era hora que pogués fer una feina sense que l’enxampessin.

El pistoler estava protegint la columna de marbre. La porta giratòria la va escopir al carrer, i gairebé era al cotxe quan ell la va encalçar.

—Entra al cotxe! —va ordenar ella.

—Què has trobat?

—Marxem d’aquí —digué Darby tot obrint la porta.

—Explica’m què ha passat —va dir ell engegant el cotxe.

—He tret tot el que hi havia a la caixa —li digué ella—. Ens segueix algú?

—Com vols que ho sàpiga? —respongué, mirant pel retrovisor—. Què és?

Ella va obrir la bossa i en tragué el sobre. L’obrí. Gray va pitjar els frens i va estar a punt de topar amb el cotxe del davant.

—Vigila on vas! —va cridar ella.

—Molt bé! Molt bé! Què hi ha, al sobre?

—No ho sé! Encara no ho he llegit, i si em mates no ho podré llegir mai.

El cotxe es tornava a moure. Gray respirà profundament.

—Mira, deixem de cridar, d’acord? Calmem-nos.

—Sí. Tu condueixes i jo em calmo.

—Molt bé. Ara. Estem calmats?

—Sí. Tranquil. I vigila per on vas. On anem?

—No ho sé. Què hi ha, al sobre?

Va treure una mena de document. Se’l va mirar, i ell també.

—Mira cap endavant.

—Llegeix-me el maleït paper.

—Em marejo. No puc llegir al cotxe.

—Merda! Merda! Merda!

—Ja tornes a cridar.

Va girar el volant cap a la dreta i va entrar en una zona d’aparcament del carrer E. Se sentiren uns quants clàxons quan va frenar. Ell la va mirar.

—Gràcies —féu ella, i es va posar a llegir en veu alta.

Era una declaració jurada de quatre pàgines, molt ben mecanografiades i certificades per un notari públic. Estava datada del divendres, el dia abans de la darrera trucada a Grantham. Sota jurament, Curtis Morgan deia que treballava a la secció de petroli i gas de White and Blazevich d’ençà que s’havia incorporat a la firma feia cinc anys. Els seus clients eren empreses d’explotació de petroli de propietat privada de molts països, especialment nord-americanes. Quan es va incorporar a la firma, treballà per a un client que estava involucrat en un gran plet al sud de Louisiana. Aquest client es deia Victor Mattiece, i el senyor Mattiece, el qual no havia vist mai però que era ben conegut pels socis més antics de White and Blazevich, volia guanyar el plet fos com fos per tal de poder treure milions de barrils de petroli dels aiguamolls de Terrebonne Parish, Louisiana. També hi havia centenars de milions de metres cúbics de gas natural. El soci que supervisava el cas per a White and Blazevich era F. Sims Wakefield, que era molt amic de Victor Mattiece i l’anava a veure tot sovint a les Bahames.

S’estaven aturats en una zona de descàrrega amb el para-xocs del Pontiac perillosament sortit al camí del carril dret. No paraven esment als cotxes que circulaven pel seu costat: ella llegia a poc a poc, i ell escoltava amb els ulls tancats.

El plet era molt important per a White and Blazevich. El bufet no estava implicat directament en el judici i en l’apel·lació, però tot passava per la taula de Wakefield. No treballava en res més que en el cas del pelicà, que és com li deien. Es passava la major part del temps al telèfon amb Mattiece o amb un dels centenars d’advocats que treballaven en el cels. Morgan havia treballat una mitjana de deu hores per setmana en el cas, però sempre en aspectes perifèrics. Havia de donar les minutes directament a Wakefield, i això era estrany perquè totes les altres minutes anaven a l’encarregat de factures de petroli i gas, el qual les passava a comptabilitat. N’havia sentit rumors al llarg dels anys, i estava convençut que Mattiece no pagava per hores a White and Blazevich com era habitual. Ell creia que el bufet havia acceptat el cas a canvi d’un percentatge en la collita. Havia sentit esmentar la quantitat del deu per cent dels beneficis nets dels pous. Era una cosa insòlita en la indústria.

Van sentir el xerric d’uns frens i es van preparar per a l’impacte. Per poc.

—Han estat a punt de matar-nos —etzibà Darby.

Gray va posar una marxa i féu pujar les rodes del davant a la vorera. Ara no estor-baven el trànsit. El cotxe feia angle en un espai prohibit amb la part del davant a la vorera i el para-xocs del darrere a penes fora del carril.

—Continua llegint —digué ell com a resposta.

Cap allà al 28 de setembre, Morgan s’estava al despatx de Wakefield. Va entrar amb dos expedients i una pila de documents sense cap relació amb el cas del pelicà. Wakefield parlava per telèfon. Com sempre, les seves secretàries entraven i sortien. El despatx era sempre molt transitat. S’hi quedà uns minuts esperant que Wakefield acabés de parlar, però la conversa s’allargava. Finalment, després d’esperar quinze minuts, Morgan va agafar els seus papers i va marxar. Anà al seu despatx a l’altra punta de l’edifici i es va posar a treballar a la seva taula. Eren més o menys les dues del migdia. Quan agafà un expedient, es trobà una nota escrita a mà sota la pila de papers que acabava de dur al seu despatx. L’havia agafada sense adonar-se’n de la taula de Wakefield. La va llegir, la va tornar a llegir, i la va tornar a llegir. Va donar una ullada al telèfon. La línia de Wakefield continuava ocupada. Hi havia una còpia de la nota adjuntada a la declaració jurada.

—Llegeix-la —etzibà Gray.

—Encara no he acabat amb la declaració —li contestà Darby. No li serviria de res discutir-hi. Ella tenia una mentalitat jurídica, allò era un document jurídic, i ella el llegiria com li vingués de gust.

La nota el va deixar esbalaït. I immediatament després li entrà pànic. Va sortir del seu despatx, anà a la fotocopiadora més propera, i la copià. Va tornar al seu despatx i va col·locar la nota en la mateixa posició sota els papers de la taula. Pensava jurar que no l’havia vista.

La nota tenia dos paràgrafs escrits a mà en paper intern de White and Blazevich. Era de M. Velmano, que és Marty Velmano, un soci antic. Duia data de 28 de setembre, anava dirigida a Wakefield, i deia:


Sims,

Informi el client, recerca finalitzada —i el tribunal seria molt més suau si Rosenberg es jubilés. La segona jubilació és una mica peculiar. Einstein ha trobat una connexió amb Jensen precisament. Aquest noi, és clar, té aquells altres problemes.

Informi’l també que el pelicà hauria d’arribar d’aquí a quatre anys, suposant que tot anés com ha d’anar.



No duia firma.

Gray empassava saliva i arrufava les celles alhora. Tenia la boca oberta. Ella llegia més de pressa.

Marty Velmano era un estafador sense escrúpols que treballava divuit hores al dia i que se sentia inútil si no hi havia algú al seu costat fent vessar sang. Era el cor i l’ànima de White and Blazevich. Per a la gent de poder de Washington, era un interlocutor dur amb molts diners. Dinava amb congressistes i jugava a golf amb els membres del govern. Tallava colls darrere la porta tancada del seu despatx.

Einstein era el sobrenom de Nathaniel Jones, un enfollit geni de l’advocacia el qual tenien tancat a la petita biblioteca del sisè pis. Llegia les decisions de tots els casos del Tribunal Suprem, dels onze tribunals d’apel·lació federals i dels tribunals suprems dels cinquanta estats. Morgan no havia vist mai Einstein. Era estrany veure la gent de la firma.

Després de copiar-la, plegà la còpia de la nota i la posà al calaix de la seva taula. Deu minuts després, Wakefield entrà al seu despatx com una tromba, desencaixat i pàl·lid. Li van escorcollar la taula i van trobar la nota. Wakefield preguntà a Morgan si l’havia llegida. Ell va dir que no, que la devia haver agafat sense adonar-se’n en sortir del seu despatx. Tampoc era una cosa tan greu. Wakefield estava furiós. Li va fer un sermó sobre la inviolabilitat de la taula de cadascú. Es comportava com un idiota, cridant i gesticulant al despatx de Morgan. Finalment es va adonar que s’estava passant i va mirar de calmar-se, però ja era tard per desfer la impressió. Se’n va anar amb la nota.

Morgan va amagar la fotocòpia en un llibre de la biblioteca del novè pis. Li havia xocat la paranoia i la histèria de Wakefield. Abans de marxar aquella tarda, col·locà els articles i papers a la seva taula i als prestatges amb atenció. L’endemà al matí els va comprovar. Algú li havia regirat la taula durant la nit.

Morgan es va tornar molt cautelós. Dos dies després va trobar un petit tornavís darrere un llibre a la seva taula. Després va trobar un tros de cinta negra arrugada i llançada a la paperera. Va suposar que li havien intervingut el telèfon i que li havien posat micròfons al despatx. El avia copsat algunes mirades de sospita de Wakefield. Veia Velmano al despatx de Wakefield més sovint que mai.

Llavors els magistrats Rosenberg i Jensen foren assassinats. No hi havia cap dubte per a ell que era obra de Mattiece i els seus associats. La nota no esmentava Mattiece, però es referia a un «client». Wakefield no tenia cap altre client. I cap client tenia tant a guanyar amb un nou Tribunal com Mattiece.

L’últim paràgraf de la declaració era terrible. En dues ocasions després dels assassinats, Morgan s’havia adonat que el seguien. El van separar del cas del pelicà. Li van donar més feina, més hores, més comandes. Tenia por que el matessin. Si havien matat dos magistrats, no els costaria gens de matar un petit associat.

Va signar sota jurament davant d’Emily Stanford, una notària pública. Hi havia l’adreça sota el nom de la notària.

—Queda’t aquí. Torno de seguida —va dir Gray tot obrint la porta i sortint del cotxe. Va esquivar uns quants cotxes i travessà el carrer E. Hi havia una cabina davant d’un forn. Va marcar el número de Smith Keen i va mirar el cotxe llogat, mal aparcat a la vorera.

—Smith, sóc Gray. Escolta’m atentament i fes el que et digui. Tinc una altra font sobre l’informe pelicà. És gros, Smith, i necessito que tu i Krauthammer sigueu al despatx de Feldman d’aquí a quinze minuts.

—Què és?

—Garcia va deixar un missatge de comiat. Hem de fer una parada més, i venim cap aquí.

—Venim? La noia també?

—Sí. Demana un televisor amb vídeo a la sala de conferències. Em penso que Garcia ens vol dir alguna cosa.

—Va deixar una cinta?

—Sí. Quinze minuts.

—N’esteu segurs?

—Em penso que sí. Però estic molt nerviós, Smith.

Penjà i va tornar corrent al cotxe.

La senyora Stanford era propietària d’un servei d’informació judicial a Vermont. Treia la pols dels prestatges quan van entrar Gray i Darby. Tenien pressa.

—Emily Stanford? —va preguntar ell.

—Sí, sóc jo. Què vol?

Li va ensenyar l’última pàgina de la declaració jurada.

—Va donar fe d’això, vostè?

—Qui és vostè?

—Gray Grantham del Washington Post. És la seva firma?

—Sí.

Darby li va donar la fotografia de Garcia, ara Morgan, a la vorera.

—És aquest l’home que va signar la declaració?

—És Curtis Morgan. Sí. És ell.

—Gràcies —va dir Gray.

—És mort, oi? —va preguntar la senyora Stanford—. Ho vaig veure al diari.

—Sí, és mort —va dir Gray—. Per casualitat va llegir vostè aquesta declaració? —Oh, no. Només vaig testimoniar que ho firmava. Però em vaig adonar que passava alguna cosa.

—Gràcies, senyora Stanford.

Van marxar tan de pressa com havien arribat.

L’home prim amagava el seu front lluent darrere d’un barret descurat. Duia uns pantalons esparracats i sabates foradades, i estava assegut a la seva antiga cadira de rodes davant del Post amb un cartell que proclamava que tenia gana. Movia el cap d’espatlla a espatlla com si els músculs del coll se li haguessin adormit de la gana. A la falda tenia un bol de paper amb uns quants dòlars i monedes, però eren diners seus. Potser li aniria millor fer-se el cec.

Tenia un aspecte miserable, assegut allà com un vegetal, movent el cap i amb ulleres de sol verdes. Mirava tots els moviments del carrer.

Va veure que el cotxe girava a la cantonada i aparcava malament. En van sortir l’home i la dona, i corregueren cap a ell. Tenia una pistola sota la manta esparracada, però ells es movien massa ràpid. Hi havia massa gent a la vorera. Van entrar a l’edifici del Post.

Va esperar un minut i se n’anà fent girar les rodes.





QUARANTA-UN


Smith Keen caminava nerviós d’una banda a l’altra, davant la porta del despatx de Feldman, i la secretària el mirava. Els va veure arribar esquivant les taules de la sala de redacció. Gray anava al davant amb ella agafada de la mà. Definitivament era una dona atractiva, però ja se la miraria més endavant. Panteixaven.

—Smith Keen, Darby Shaw —va dir Gray agafant aire.

—Encantat, Darby. Pel que he sentit, és una dona remarcable.

—Sí. Deixem els compliments per després —digué Grantham.

—Seguiu-me —féu Keen—. Feldman vol que ens reunim a la sala de conferències. Van travessar la sala de redacció i entraren en una acollidora habitació amb una taula llarga al centre. Era ple d’homes parlant que van callar tot d’una en veure-la entrar. Feldman tancà la porta.

Li allargà la mà.

—Sóc Jackson Feldman, director executiu —li digué—. Vostè deu ser Darby.

—Qui si no? —va dir Gray encara respirant amb dificultat.

Feldman l’ignorà i va fer un gest cap a la taula.

—Howard Krauthammer, cap de redacció; Ernie DeBasio, ajudant del cap de redacció d’afers estrangers; Elliot Cohen, ajudant del cap de redacció d’afers nacionals; i Vince Litsky, el nostre advocat.

Ella va assentir amb educació i oblidà tots els noms només sentir-los. Eren almenys cinquanta, tots en mànigues de camisa, tots profundament amoïnats. Es podia palpar la tensió.

—Dóna’m la cinta —va dir Gray.

Ella la va treure de la bossa i la hi va donar. La televisió i el vídeo eren en un extrem de la sala sobre una tauleta portàtil. Posà la cinta a l’aparell.

—L’hem aconseguida fa vint minuts, per tant no ho hem vist.

Darby va seure en una cadira a tocar de la paret. Els homes es van aplegar vora la pantalla i esperaren la imatge.

—Em dic Curtis Morgan i, com que esteu veient això, probablement sóc mort.

Era una primera frase brutal. Els homes van fer ganyotes i es van acostar encara més.

—Avui és dotze d’octubre i estic enregistrant això a casa meva. Estic sol. La meva dona ha anat a cal metge. Jo hauria de ser a la feina, però he trucat dient que estic malalt. La meva dona no sap res de tot això. No ho he dit a ningú. Si esteu veient aquesta cinta, vol dir que heu vist això —deia amb la declaració jurada a la mà—. És un afidàvit que he signat, i tinc plans de deixar-lo amb aquest vídeo, probablement en un dipòsit segur en un banc del centre. Llegiré la declaració i comentaré altres coses.

—Tenim la declaració —féu Gray ràpidament. Era dret a prop de Darby recolzat a la paret. Ningú no el va mirar. Tenien els ulls clavats a la pantalla. Morgan llegia la declaració a poc a poc. Feia anar els ulls de les pàgines a la càmera, amunt i avall, amunt i avall.

Va estar llegint deu minuts. Cada vegada que sentia la paraula pelicà, Darby tancava els ulls i movia el cap. Tot plegat era allò. Era com un malson. Intentà escoltar.

Després de llegir la declaració, Morgan la deixà sobre la taula i va donar una ullada a unes notes d’un bloc. Se’l veia còmode i relaxat. Era un noi atractiu que semblava que tenia menys de vint-i-nou anys. Com que era a casa, no duia corbata. Només una camisa emmidonada, cordada de dalt a baix. Deia que White and Blazevich no era un lloc ideal per treballar, però que la major part dels quatre-cents advocats eren honestos i probablement no sabien res de Mattiece. De fet, dubtava que hi hagués gaires més implicats en la conspiració que Wakefield, Velmano i Einstein. Hi havia un soci anomenat Jarreld Schwabe que era prou sinistre com estar-hi implicat, però Morgan no en tenia cap prova. (Darby el recordava molt bé). Hi havia una secretària que havia plegat sobtadament uns dies abans de l’assassinat. Es deia Miriam LaRue, i havia treballat a la secció de petroli i gas durant divuit anys. Potser ella en sabia alguna cosa. Viu a Falls Church. Una altra secretària, de la qual no diria el nom, li havia dit que havia sentit una conversa entre Wakefield i Velmano sobre si es podia confiar en ell, en Morgan. Però només havia sentit unes quantes paraules. El tractaven diferent d’ençà que havien trobat la nota a la seva taula. Sobretot Schwabe i Wakefield. Era com si volguessin acorralar-lo contra la paret per amenaçar-lo de mort si parlava de la nota, però no ho podien fer perquè no estaven segurs que l’hagués vista i tenien por d’excedir-se. Però ell l’havia vista, i ells estaven gairebé segurs que l’havia vista. I, si conspiraven per matar Rosenberg i Jensen, bé, ell només era un associat. El podien substituir en uns segons.

Litsky, l’advocat, va moure el cap sense poder-s’ho creure. L’esbalaïment ja no era tan punyent, i tots es van remoure una mica en els seients.

Morgan anava a la feina amb cotxe, i el van seguir dos cops: una vegada, a l’hora de dinar, va veure un home que el mirava. Després parlava una mica de la família i començava a divagar. Es veia clar que se li havien acabat les notícies fortes. Gray va donar la declaració i la nota a Feldman. Ho va llegir i ho va passar a Krauthammer, el qual va fer el mateix.

Morgan acabava amb un comiat estremidor.

—No sé qui veurà aquesta cinta. Jo seré mort, o sigui que m’importa poc. Espero que ho feu servir per tancar Mattiece i els seus sòrdids advocats. Però si els qui veieu la cinta sou els sòrdids advocats, us en podeu anar tots a l’infern.

Gray va treure la cinta. Es fregà les mans i féu un somriure al grup.

—Bé, senyors, els hem portat prou proves, o en volen més?

—Jo conec aquesta gent —féu Litsky, estupefacte—. Wakefield i jo vam jugar a tennis fa un any.

Feldman es va posar dret i començà a caminar.

—Com van trobar Morgan?

—És una llarga història —respongué Gray.

—Faci-me’n cinc cèntims.

—Vam trobar un estudiant de Dret de Georgetown que havia treballat a White and Blazevich l’estiu passat. Identificà la fotografia de Morgan.

—Com van aconseguir la fotografia? —va preguntar Litsky.

—No m’ho pregunti. No forma part de la història.

—Jo dic que la publiquem ara mateix —va dir Krauthammer en veu alta.

—Publiquem-la —digué Elliot Cohen.

—Com van saber que era mort? —demanà Feldman.

—Darby va anar a White and Blazevich ahir a la nit. Li ho van dir ells.

—On eren el vídeo i la declaració jurada?

—En una caixa de seguretat del First Colúmbia. La dona de Morgan m’ha donat la clau aquest matí a les cinc. No he fet res de dolent. L’informe pelicà ha estat totalment verificat per una font independent.

—Publiquem-ho —va dir Ernie DeBasio—. Publiquem-ho amb els titulars més grossos des dels de «Nixon dimiteix».

Feldman s’aturà al costat de Smith Keen. Els dos amics es van mirar l’un a l’altre amb atenció.

—Publiquem-ho —va dir Keen.

Feldman es girà cap a l’advocat.

—Vince?

—Legalment, no hi ha cap problema. Però m’agradaria veure la notícia redactada.

—Quant trigarà a escriure-ho? —va preguntar el director a Gray.

—La part de l’informe ja esta embastada. La puc acabar en una hora si fa no fa. Dues hores més per a Morgan. Tres com a màxim.

Feldman no havia somrigut d’ençà que havia encaixat amb Darby. Es va dirigir a l’altra banda de la sala i es quedà davant de Gray.

—I si la cinta és falsa?

—Falsa? Estem parlant de cadàvers, Jackson. He vist la vídua. És real, una vídua de veritat. Aquest diari va publicar la notícia de l’assassinat. És mort. Fins i tot a la seva empresa diuen que és mort. I el de la cinta és ell, i parla de morir. Jo sé que és ell. I hem parlat amb la notària pública que va testimoniar la firma de la declaració. L’ha identificat. —Gray parlava cada cop en veu més alta i mirava al voltant de la sala—. Tot el que diu verifica l’informe pelicà. Tot. Mattiece, el plet, els assassinats. Després tenim Darby, l’autora de l’informe. I més cadàvers, i l’han perseguit per tot el país. No ens falta res, Jackson. És real.

—És més que una història real —va dir somrient per fi i caminant d’una banda a l’altra—. A les dues ha d’estar escrita. Ara són les onze. Quedi’s aquí i tanqui la porta. Ens trobarem aquí exactament a les dues i llegirem l’esborrany. Ni una paraula més.

Tothom s’aixecà i sortí de l’habitació, però no abans d’encaixar amb Darby Shaw. No estaven segurs de si havien de felicitar-la o donar-li les gràcies, i només somreien i li donaven la mà. Ella s’estava asseguda.

Quan es van quedar sols, Gray segué al seu costat i li va agafar la mà. La taula de la sala de conferències era davant d’ells. Les cadires estaven perfectament col·locades al voltant. Les parets eren blanques, i l’habitació estava il·luminada amb fluorescents i dues finestres estretes.

—Com estàs? —li va preguntar.

—No ho sé. Això és el final del camí, suposo. Ho hem aconseguit.

—No se’t veu gaire feliç.

—He tingut mesos millors. Estic contenta per tu.

—Per què estàs contenta per mi? —va dir ell mirant-la.

—Has fet encaixar totes les peces i demà serà el gran cop. Es veu clar que guanyaràs el Pulitzer.

—No hi havia pensat.

—Mentider.

—Molt bé, potser una vegada. Però quan ahir vas sortir de l’ascensor i em vas dir que Garcia era mort, vaig deixar de pensar en Pulitzers.

—No és just. Jo faig tota la feina. Faig servir el cervell, la vista i les cames, i tota la glòria és per a tu.

—M’encantaria posar-hi el teu nom. T’esmentaré com a autora de l’informe. Posarem la teva fotografia a primera pàgina, juntament amb la de Rosenberg, Jensen, Mattiece, el president, Verheek, i…

—Thomas? Sortirà la seva fotografia a la història?

—Depèn de Feldman. Ell l’editarà.

Darby hi va pensar, i no va dir res.

—Bé, senyoreta Shaw. Tenim tres hores per escriure la millor història de la meva carrera. Una història que commourà el món. Una història que podria enderrocar un president. Una història que resoldrà els assassinats. Una història que em farà ric i famós.

—Més val que me la deixis escriure a mi.

—Vols fer-ho? Jo estic cansat.

—Vés a buscar les teves notes. I una mica de cafè.

Van tancar la porta i van desembarassar la taula. Un ajudant hi entrà amb un ordinador i una impressora. El van enviar a buscar cafè i els en va portar una gerra. Després una mica de fruita. Van organitzar la història en parts començant pels assassinats, el cas pelicà al sud de Louisiana, Mattiece i el seu vincle amb el president, l’informe pelicà i els estralls que va ocasionar, Callahan, Verheek, Curtis Morgan i els seus delinqüents, i després White and Blazevich, i Wakefield, Velmano i Einstein. Darby preferia escriure-ho a mà. Ella va fer la part del plet i de l’informe, i el que se sabia de Mattiece. Gray va escriure la resta, a màquina.

Darby era un model d’organització: tenia les notes perfectament disposades sobre la taula i escrivia les paraules al paper amb cura. Ell era un remolí caòtic: tenia els papers a terra, parlava amb l’ordinador, imprimia paràgrafs que ja estaven descartats abans d’arribar al paper. Ella no parava de repetir-li que es tranquil·litzés. Això no és la biblioteca d’una facultat, li explicava ell. És un diari. Es treballa amb un telèfon a cada orella i algú escridassant-te al davant.

A dos quarts d’una, Smith Keen els va enviar menjar. Darby menjà un sandvitx fred i va mirar per la finestra. Gray escorcollava els documents de la campanya.

El va veure. Es repenjava a la paret d’un edifici a l’altra banda del carrer Quinze, i no li hauria semblat sospitós si no fos que l’havia vist recolzat al costat del Madison Hotel una hora abans. Bevia alguna cosa d’un got de plàstic i mirava l’entrada principal del Post Duia un barret negre, jaqueta de cotó i texans. Tenia menys de trenta anys. I era allà parat mirant a l’altra banda del carrer. Darby es va estar menjant el sandvitx i mirant-lo deu minuts. Ell feia glops de la tassa i no es movia per res.

—Gray, vine aquí, sisplau.

—Què passa? —Ell s’hi va acostar. Li assenyala l’home del barret negre.

—Mira-te’l amb atenció i digues què fa.

—Està bevent alguna cosa, cafè, segurament. Està recolzat al costat de l’edifici, i mira cap aquí.

—Què duu posat?

—Cotó de cap a peus, un barret negre. I botes, em sembla. Què passa?

—L’he vist fa una hora dret al costat de l’hotel. Estava més o menys amagat darrere d’una furgoneta de telèfons, però l’he vist bé. Ara és aquí.

—Doncs que com a mínim porta una hora sense fer altra cosa que vigilar aquest edifici.

Gray hi assentí. No era el moment de fer un comentari enginyós. L’individu tenia un aspecte sospitós, i ella estava preocupada. Feia dues setmanes que la seguien, de Nova Orleans a Nova York, i ara potser a Washington, i en sabia més que no pas ell, de persecucions.

—Què dius, Darby?

—Dóna’m una bona raó per la qual aquest home, que és evident que no és un vagabund, pugui ser on és.

L’home mirà el rellotge i s’allunyà caminant lentament per la vorera. Darby també mirà el rellotge.

—És exactament la una —va dir ella—. Controlarem cada quinze minuts, d’acord?

—D’acord. Dubto que tingui res a veure amb nosaltres —va dir amb ganes d’animar-la. No serví. Ella s’assegué a la taula i donà una ullada a les notes.

Ell la va mirar i tornà lentament a l’ordinador.

Gray va escriure amb fúria durant un quart d’hora, després va tornar a la finestra. Darby el mirava amb atenció.

—No el veig.

El va veure a dos quarts de dues.

—Darby —va dir tot assenyalant el lloc on l’havia vist ella abans.

Ella va mirar per la finestra i, a poc a poc, enfocà els ulls en l’home del barret negre. Ara duia una jaqueta folrada de color verd fosc, i no mirava el Post Gray es fixà en les botes, i aproximadament cada deu segons donava una ullada cap a l’entrada principal. Això encara el feia més sospitós, però estava parcialment amagat darrere d’un camió. Ja no tenia el got. Va encendre un cigarret. Donava un cop d’ull al Post i després mirava la vorera del davant.

—Per què tinc aquest nus a l’estómac? —va dir Darby.

—Com et poden haver seguit? És impossible.

—Sabien que era a Nova York. I en aquell moment semblava impossible.

—Potser m’estan seguint a mi. M’han dit que em vigilaven. Deu ser això. Com poden saber que ets aquí? Em segueixen a mi.

—Potser sí —va dir ella lentament.

—L’havies vist abans?

—No acostumen a presentar-se.

—Mira. Tenim mitja hora abans que tornin amb els ganivets per retallar la nostra història. Acabem i després ens dedicarem a veure què fa aquest individu.

Van tomar a la feina. A tres quarts de dues, Darby s’estava altra vegada a la finestra: l’home no hi era. La impressora escopia el primer esborrany, i ella començà a corregir-lo.

Els editors el van llegir amb els llapis a la mà. Litsky, l’advocat, llegia per pur plaer. Semblava gaudir de l’escrit més que els altres.

Era un article llarg, i Feldman es dedicava a tallar com un cirurgià. Smith Keen hi escrivia notes als marges. A Krauthammer li agradava el que llegia.

Van llegir tots a poc a poc en silenci. Gray ho va tornar a corregir. Darby era a la finestra. L’individu tornava a ser-hi, ara amb una jaqueta blau marí i texans. Tenia els cabells blancs i uns seixanta anys, i bevia d’un got. L’agafava amb les dues mans per escalfar-se. Bevia una mica, mirava cap al Post, mirava el carrer, i tornava un altre cop al got. Era davant d’un edifici diferent i, exactament a un quart de tres, va començar a mirar cap al nord del carrer Quinze.

Un cotxe s’aturà al costat de l’home. S’obrí la porta del darrere: era ell. El cotxe es va allunyar i ell va mirar al seu voltant. Coixejant molt lleugerament, el soca s’acostà com per casualitat a l’home del barret negre. Van parlar uns segons i després el soca anà cap al sud a la cruïlla del Quinze i L. L’altre es va quedar al seu lloc.

Darby donà una ullada a la sala. Estaven tots immergits en la història. El soca era fora del camp de visió i, per tant, no podia ensenyar-lo a Gray, que llegia i somreia. No, no vigilaven el periodista. Esperaven la noia.

I devien estar desesperats. Eren a peu dret al carrer amb l’esperança que es produís un miracle i sortís la noia de l’edifici per endur-se-la. Estaven espantats. Ella era a dins explicant-ho tot i repartint còpies d’aquell maleït informe. L’endemà al matí tot hauria acabat. L’havien d’aturar com fos. Eren les ordres.

Ella es trobava en una habitació plena d’homes i, de cop i volta, no estava segura.

Feldman va acabar l’últim. Va passar la còpia a Gray.

—Poca cosa. L’ocupara menys d’una hora. Parlem de les trucades que s’han de fer.

—Només tres, em penso —va dir Gray—. La Casa Blanca, l’FBI, i White and Blazevich.

—Només parla de Sims Wakefield, del bufet. Per què? —va preguntar Krauthammer.

—És de qui parla més Morgan.

—Però la nota és de Velmano. Em penso que hauria de sortir.

—Jo hi estic d’acord —féu Smith Keen.

—Jo també —s’hi afegí DeBasio.

—Ja l’hi he posat jo —va dir Feldman—. A Einstein l’hi ficarem més endavant. Esperem per trucar a la Casa Blanca i a White and Blazevich que siguin quarts de cinc o les cinc. Si ho fem abans, es poden tornar bojos i recórrer als tribunals.

—Hi estic d’acord —digué Litsky l’advocat—. No ho poden aturar, però ho poden intentar. Jo esperaria a les cinc per trucar-los.

—Molt bé —digué Gray—. Ho tindré acabat a dos quarts de quatre. Llavors trucaré a l’FBI per si volen fer algun comentari. Després a la Casa Blanca, i després a White and Blazevich.

—Ens tornarem a trobar aquí a dos quarts de quatre —va dir Feldman gairebé a fora la sala—. Quedeu-vos tots a prop del telèfon.

Quan es va buidar l’habitació, Darby va tancar la porta i assenyalà la finestra.

—Oi que m’has sentit parlar del soca?

—Què dius, ara!

Van escorcollar el carrer de sota amb els ulls.

—Temo que sí. S’ha trobat amb el nostre amic i després ha desaparegut. Estic segura que és ell.

—Suposo que això em deixa fora.

—Em penso que sí. Vull marxar d’aquí, de veritat.

—Pensarem alguna cosa. Donarem l’alerta a seguretat. Vols que ho digui a Feldman? —No. Encara no.

—Conec alguns policies.

—Fantàstic. I et sembla que es presentaran aquí i l’apallissaran.

—Els policies que jo dic, sí.

—No poden molestar-los. No fan res de dolent.

—Només planegen un assassinat.

—Estem segurs en aquest edifici?

Gray s’ho pensà un moment.

—Deixa’m informar Feldman —respongué finalment—. Ens posarà dos guàrdies de seguretat a la porta.

—Molt bé.

Feldman va aprovar el segon esborrany a dos quarts de quatre i Gray va rebre llum verda per trucar a l’FBI. Van portar quatre telèfons a la sala de conferències, van endollar l’enregistradora. Feldman, Smith, Keen i Krauthammer escoltaven amb supletoris.

Gray trucà a Phil Norvell, un bon amic i de vegades contacte, si és que aixo era possible amb l’FBI. Norvell va contestar ell mateix.

—Phil, sóc Gray Grantham del Post.

—Ja sé on treballes, Gray.

—Tinc el magnetòfon engegat.

—Deu ser greu. De què va?

—Al matí publicarem un article explicant detalladament una conspiració en l’assassinat de Rosenberg i Jensen. Esmentem el nom de Victor Mattiece, un especulador del petroli, i dos dels seus advocats d’aquesta ciutat. També esmentem Verheek, no en la conspiració, és clar. Creiem que l’FBI sabia això de Mattiece fa temps, però va deixar d’investigar-ho a instàncies de la Casa Blanca. Us volem donar l’oportunitat de fer-hi un comentari.

No hi va haver resposta a l’altra banda.

—Phil, ets aquí?

—Sí, em penso que sí.

—Algun comentari?

—Estic segur que tindrem algun comentari, però et tornaré a trucar.

—Entrarà tot a màquines aviat, valdrà més que t’afanyis.

—Bé, Gray, això és un cop baix. No podries retenir-ho un dia?

—Impossible.

—Molt bé —va dir Norvell després de pensar un moment—. Vaig a veure el senyor Voyles i et truco de seguida.

—Gràcies.

—No, gràcies a tu, Gray. És fantàstic, això. El senyor Voyles s’emocionarà.

—Espero la trucada —va dir Grantham, i va penjar. Keen aturà l’enregistradora.

Van esperar vuit minuts, i trucà Voyles en persona. Va insistir a parlar amb Jackson Feldman. El magnetòfon tornava a estar engegat.

—Senyor Voyles? —va dir Feldman amablement. S’havien vist diverses vegades, i el «senyor» era innecessari.

—Digui’m Denton, coi. Miri, Jackson, què té el seu noi? És una bogeria. S’estan tirant d’un penya-segat. Nosaltres hem investigat Mattiece, encara l’estem investigant, i és massa d’hora per atacar-lo. A veure, què tenen?

—Li diu alguna cosa el nom de Darby Shaw? —va dir Feldman tot fent una ganyota a ella en fer la pregunta. Estava repenjada a la paret.

Voyles va trigar a respondre.

—Sí —va dir senzillament.

—El meu noi té l’informe pelicà, Denton, i Darby Shaw és exactament davant meu.

—Temia que hagués mort.

—No. Està ben viva. Ella i Gray Grantham han confirmat els fets que plantejava l’informe amb una altra font. És una llarga història, Denton.

Voyles sospirà profundament, i llançà la tovallola.

—Nosaltres estem investigant Mattiece com a sospitós —va dir.

—Tinc el magnetòfon engegat, Denton, vagi amb compte.

—Bé, hem de parlar. Vull dir cara a cara. Puc tenir alguns antecedents que els serveixin.

—Pot venir quan vulgui.

—Molt bé. Arribaré d’aquí a mitja hora.

Els periodistes trobaven d’allò més divertida la idea de F. Denton Voyles saltant a la limusina i dirigint-se a tota pressa al Post. Feia anys que l’observaven i era un geni escapolint-se. Odiava la premsa, i el fet que ara anés a parlamentar al seu terreny i sota les seves condicions volia dir només una cosa: que passaria el mort a algú altre. I l’algú altre més probable era la Casa Blanca.

Darby no tenia gens de ganes de veure aquell home. Només de pensar-ho, volia fugir. Podria ensenyar-li l’home del barret negre, però feia mitja hora que se n’havia anat. I què podria fer l’FBI? Primer l’havien d’agafar, i després què? L’acusarien de vagarejar i planejar una emboscada? El torturarien i li farien dir tot? Probablement no la creurien.

No li venia de gust fer tractes amb l’FBI. No volia la seva protecció. Estava a punt d’emprendre un viatge, i ningú no sabria on anava. Gray sí, potser, o potser no.

Va marcar el número de la Casa Blanca, i tots van agafar els supletoris. Keen engegà el magnetòfon.

—Fletcher Coal, sisplau. Sóc Gray Grantham del Washington Post És molt urgent.

Va esperar.

—Per què Coal? —va preguntar Keen.

—Tot passa a través d’ell —va dir Gray amb la mà a l’aparell.

—Qui ho diu?

—Una font.

La secretària va tornar amb el missatge que el senyor Coal s’hi posaria de seguida. Que no pengés, sisplau. Gray somreia amb l’adrenalina a mil.

—Fletcher Coal —va dir finalment una veu.

—Sí, senyor Coal. Gray Grantham del Post. Estic enregistrant la conversa. M’entén?

—Sí.

—És veritat que vostè ha donat ordre a tot el personal de la Casa Blanca, tret del president, de demanar-li permís abans de fer cap declaració a la premsa?

—Totalment fals. El secretari de premsa s’ocupa d’aquests assumptes.

—Bé. Demà al matí publiquem un article que, en resum, verifica els fets plantejats a l’informe pelicà. Li sona, l’informe pelicà?

—Sí —respongué lentament.

—Hem confirmat que el senyor Mattiece col·laborà a la campanya del president de fa tres anys amb més de quatre milions de dòlars.

—Quatre milions dos-cents mil dòlars, tot per conductes legals.

—També creiem que la Casa Blanca va intervenir per intentar obstruir la investigació de l’FBI sobre el senyor Mattiece, i ens agradaria tenir el seu comentari.

—Això que em diu és una cosa que creu, o que pensa publicar?

—Ho estem intentant confirmar ara.

—I qui creu que li ho confirmarà?

—Tenim les nostres fonts, senyor Coal.

—Les tenen, certament. La Casa Blanca desmenteix rotundament qualsevol implicació en aquesta investigació. El president va exigir que se l’informés de l’estat de la investigació després de les tràgiques morts dels magistrats Rosenberg i Jensen, però no hi ha hagut cap implicació directa de la Casa Blanca en cap aspecte de la investigació. L’han informat malament.

—Considera, el president, que Victor Mattiece és un amic?

—No. Es van trobar en una ocasió i, com ja he dit, el senyor Mattiece va ser un col·laborador significatiu, però no és amic del president.

—Però va ser el màxim col·laborador, oi?

—No ho puc confirmar.

—Algun altre comentari?

—No. Estic segur que el secretari de premsa dirà el que calgui al matí.

Van penjar i Keen desconnectà l’aparell. Feldman era dret fregant-se les mans.

—Donaria la paga d’un any per ser a la Casa Blanca en aquests moments —va dir.

—És fred, l’home, eh? —va dir Gray admirat.

—Sí, però té el cul sobre una olla d’aigua bullent.





QUARANTA-DOS


Per a un home acostumat a donar ordres i veure com tothom abaixava el cap, era difícil presentar-se humilment amb el barret a la mà i demanar pietat. Va recórrer amb tota la humilitat possible la sala de redacció amb K.O. Lewis i dos agents a remolc. Duia l’habitual gavardina arrugada amb el cinturó ben lligat al mig del cos curt i rabassut. No era gaire impressionant, però les seves maneres deixaven clar que era un home que aconseguia el que volia. Anaven tots vestits de negre, semblaven un cap de la màfia i els seus guardaespatlles. Es féu el silenci en l’atrafegada sala quan la travessaven. Per bé que no impressionant, F. Denton Voyles deixava sentir la seva presència, humil o no.

Es va reunir un petit grup de redactors a l’estret passadís fora del despatx de Feldman. Howard Krauthammer coneixia Voyles, i el va sortir a rebre. Van encaixar i es van saludar. Feldman parlava per telèfon amb el senyor Ludwig.’el director del diari, que era a la Xina. Smith Keen s’uní a la conversa i encaixà amb Voyles i Lewis. Els dos agents es van quedar a uns metres.

Feldman obrí la porta, mirà cap a la sala de premsa i hi veié Denton Voyles. Li va fer gest que entrés. K.O. Lewis el seguí. Van intercanviar les plasenteries de rutina fins que Smith Keen tancà la porta i s’assegueren.

—Suposo que tenen una confirmació sòlida de l’informe pelicà —va dir Voyles.

—La tenim —li respongué Feldman—. Per què no llegeixen una còpia de l’article? Em penso que els ho aclarirà tot. Ho enviarem a màquines d’aquí a una hora, i el periodista senyor Grantham vol donar-li l’oportunitat de fer un comentari.

—Li ho agraeixo.

Feldman agafà una còpia de l’article i la donà a Voyles, que la va prendre cautelós. Lewis s’inclinà cap endavant i es van posar a llegir de seguida.

—Nosaltres marxem —digué Feldman—. Així podran llegir amb calma.

Ell i Keen van sortir del despatx, i van tancar la porta. Els agents s’esperaven a prop.

Feldman i Keen van travessar la sala de redacció fins a la porta de la de conferències. Hi havia dos guàrdies de seguretat al passadís. Gray i Darby eren sols a dins quan van entrar.

—Hem de trucar a White and Blazevich —digué Feldman.

—L’estava esperant.

Vern agafar els supletoris. Krauthammer havia sortit un moment, i Keen va donar el telèfon a Darby. Gray marcà el número.

—Marty Velmano, sisplau —va dir Gray—. Sí, sóc Gray Grantham del Washington Post, i haig de parlar amb ell. És molt urgent.

—Un moment, sisplau —va dir la secretària.

Al cap d’una estona s’hi posà una altra secretària.

—Despatx del senyor Velmano.

Gray s’identificà.

—El senyor Velmano està reunit —va dir.

—Jo també —li respongué Gray—. Vagi a la reunió i digui-li que sóc jo, i que a mitjanit la seva fotografia serà a la primera plana del Post.

—Bé, sí senyor.

—Sí, què passa? —va dir Velmano pocs segons després.

Gray es va identificar per tercera vegada i li explicà que estava enregistrant la conversa.

—Entesos —va dir Velmano.

—Demà publiquem un article sobre un client seu, Victor Mattiece, i la seva implicació en els assassinats dels magistrats Rosenberg i Jensen.

—Fantàstic! No pararem de posar-los plets en els pròxims vint anys. No saben amb qui es juguen les peles. Ens farem amos del Post.

—Sí senyor. Recordi que l’estic enregistrant.

—Enregistri el que vulgui! Vostè serà un dels demandats. Serà fantàstic! Victor Mattiece amo del Washington Post És fabulós!

Gray movia el cap mirant Darby sense poder-s’ho creure. Els periodistes somreien mirant a terra. Allò prometia.

—Sí senyor. Ha sentit parlar de l’informe pelicà? En tenim una còpia.

Silenci total. Al cap d’un moment un grunyit distant, com l’últim esbufec d’un gos moribund. Després més silenci.

—Senyor Velmano. És aquí?

—Sí.

—També tenim una còpia de la nota datada el 28 de setembre que vostè va enviar a Sims Wakefield, en la qual suggereix que la posició del seu client milloraria molt si Rosenberg i Jensen fossin eliminats del Tribunal. Tenim una font que ens diu que aquesta idea va ser investigada per un tal Einstein, que ocupa un lloc a la biblioteca del sisè pis, em penso.

Silenci.

—Tenim la història a punt per publicar-la —continuà Gray—, però volia donar-li l’oportunitat de fer algun comentari. Vol dir alguna cosa, senyor Velmano?

—Tinc mal de cap.

—Molt bé. Alguna cosa més?

—Publicaran la nota paraula per paraula?

—Sí.

—Publicaran la meva fotografia?

—Sí. És una fotografia antiga, d’una vista del Senat.

—Fill de puta.

—Gràcies. Alguna cosa més?

—M’adono que ha esperat a les cinc. Una hora abans, i podríem haver apel·lat als tribunals i aturar-ho tot.

—Sí senyor. Ho hem planejat així.

—Fill de puta.

—Gràcies.

—No té escrúpols per arruïnar la gent, oi? —afegí amb veu apagada, gairebé plorosa.

Era una frase meravellosa. Gray havia esmentat el magnetòfon dos cops, però Velmano estava massa afectat per recordar-ho.

—No senyor. Alguna cosa més?

—Digui a Jackson que posarem el plet a les nou del matí, tan bon punt obrin els jutjats.

—Li ho diré. Vostè nega haver escrit la nota?

—És clar.

—Nega l’existència de la nota?

—És una invenció.

—No hi haurà cap plet, senyor Velmano, i em penso que vostè ho sap.

Silenci. Després:

—Fill de puta.

Es va sentir un clic i la línia es tallà. Es van mirar l’un a l’altre, incrèduls.

—No li agradaria ser periodista, Darby? —li preguntà Smith Keen.

—Oh, això és divertit —féu ella—. Però ahir vaig estar a punt de rebre dues vegades. No, gràcies.

—Jo no utilitzaria pas res d’això —digué Feldman tot aixecant-se i assenyalant l’aparell.

—Però m’ha agradat molt la part d’arruïnar vides. I què me’n diu, de l’amenaça dels plets? —preguntà Gray.

—No ho necessitem, Gray. Ara l’article ocupa tota la primera pàgina. Potser més endavant.

Van trucar a la porta. Era Krauthammer.

—Voyles el vol veure —va dir a Feldman.

—Faci’l venir aquí.

Gray s’aixecà tot d’una i Darby anà cap a la finestra. El sol s’anava apagant i apareixien ombres. Hi havia molt de trànsit al carrer. No hi havia cap senyal del soca ni de la seva colla de confabulats, però segur que eren allà a les fosques, sens dubte maquinant l’últim pla per matar-la, per prevenció o per revenja. Gray digué que tenia una idea per sortir de l’edifici sense haver de disparar quan el diari fos a màquines. No havia especificat res.

Voyles va entrar amb K.O. Lewis. Feldman li presentà Gray Grantham i Darby Shaw. Voyles anà cap a ella, somrient i amb el cap alt.

—Així, doncs, vostè es la que va començar tot això —va dir intentant expressar admiració.

Darby no ho interpretà així i el menyspreà a l’acte.

—Jo diria que va ser Mattiece —féu fredament.

Voyles es girà i es tragué la gavardina.

—Podem seure? —va preguntar en general.

Van seure al voltant de la taula: Voyles, Lewis, Feldman, Keen, Grantham i Krauthammer. Darby es va quedar dreta al costat de la finestra.

—Tinc alguns comentaris a fer —va anunciar Voyles tot agafant un full de paper de Lewis. Gray va començar a prendre notes.

—Primer, vam rebre una còpia de l’informe pelicà avui fa dues setmanes i la vam fer arribar a la Casa Blanca el mateix dia. Va ser lliurada personalment pel sots-director, K.O. Lewis, al senyor Fletcher Coal, el qual la va rebre amb el resum diari que fèiem per a la Casa Blanca. L’agent especial Eric East era present a la reunió. Ens va semblar que plantejava prou preguntes per investigar-ho, però no es va començar la investigació fins sis dies després, quan el senyor Gavin Verheek, assessor especial de direcció, va ser assassinat a Nova Orleans. En aquell moment, l’FBI va començar una investigació a gran escala de Victor Mattiece. Uns quatre-cents agents de vint-i-set oficines han participat en la investigació, treballant més d’onze mil hores, entrevistant unes sis-centes persones, i anant a cinc països estrangers. La investigació continua a un ritme intens en aquest moment. Creiem que Victor Mattiece és el principal sospitós dels assassinats dels magistrats Rosenberg i Jensen, i en aquest moment estem intentant localitzar-lo.

Voyles plegà el paper i el va donar a Lewis.

—Què faran quan trobin Mattiece? —preguntà Grantham.

—Detenir-lo.

—Tenen ordre de detenció?

—La tindrem aviat.

—Tenen alguna idea d’on és?

—Francament, no. Fa una setmana que intentem localitzar-lo debades.

—La Casa Blanca ha interferit en la seva investigació de Mattiece?

—Ho diré off the record. D’acord?

Gray va mirar el director executiu.

—D’acord —va dir Feldman.

Voyles va mirar Feldman fixament, després Keen, després Krauthammer, després Grantham.

—És confidencial, d’acord? No ho poden utilitzar sota cap circumstància. Entesos?

Van fer que sí i el van mirar atentament. Darby també el mirava.

Voyles va mirar Lewis amb suspicàcia.

—Fa dotze dies, al despatx oval, el president dels Estats Units em va demanar que ignorés Victor Mattiece com a sospitós. Per dir-ho amb les seves paraules, em va demanar que ho deixés córrer.

—Li va donar alguna raó? —va preguntar Grantham.

—La raó òbvia. Va dir que seria molt incòmode per a ell i podria afectar la reelecció. Li semblava que l’informe pelicà tenia poca credibilitat i que, si s’investigava, la premsa ho sabria i l’afectaria políticament.

Krauthammer escoltava amb la boca oberta. Keen mirava la taula. Feldman no es perdia paraula.

—N’està segur? —va preguntar Gray.

—Vaig enregistrar la conversa. Tinc la cinta, però no la deixaré sentir a ningú si no és que el president ho nega.

Hi va haver un llarg silenci mentre tots admiraven aquell petit malparit i el seu magnetòfon. Una cinta!

—Ja han llegit l’article —va dir Feldman després d’aclarir-se la gola—. Hi va haver un retard per part de l’FBI des del moment que va tenir l’informe fins que va començar la investigació. Això s’ha d’explicar a l’article.

—Tenen la meva declaració. Res més.

—Qui va matar Gavin Verheek? —va preguntar Gray.

—No parlaré dels detalls específics de la investigació.

—Però ho sap?

—En tenim una idea. És tot el que puc dir.

Gray va donar una ullada als de la taula. Era evident que Voyles no tenia res a dir ara, i tothom es relaxà alhora. Els periodistes assaborien el moment.

Voyles s’afluixà la corbata, i gairebé somrigué.

—Això és confidencial, és clar, però, com van descobrir Morgan, l’advocat mort?

—No comentaré els detalls específics de la investigació —digué Gray amb un somriure malvat. Tothom va riure.

—Què faran, ara? —va preguntar Krauthammer a Voyles.

—Convocarem un jurat d’acusació demà al migdia. Es faran inculpacions ràpides. Intentarem trobar Mattiece, però serà difícil. No tenim cap idea d’on és. Ha passat la major part dels últims cinc anys a les Bahames, però té casa a Mèxic, a Panamà i al Paraguai.

Voyles es mirà Darby per segona vegada. Estava repenjada a la paret, al costat de la finestra, escoltant.

—Quan surt la primera edició? —preguntà Voyles.

—Van sortint durant tota la nit, a partir de dos quarts d’onze —li respongué Keen.

—A quina edició sortirà aquest article?

—A l’última de la ciutat, uns minuts abans de mitjanit. És la tirada més llarga.

—Sortirà la fotografia de Coal a primera pàgina?

Keen va mirar Krauthammer, que al seu torn va mirar Feldman.

—Suposo que hi hauria de ser. L’esmentarem a vostè dient que va lliurar l’informe personalment a Fletcher Coal, a qui també citarem dient que Mattiece va donar quatre milions dos-cents al president. Sí, em penso que el senyor Coal sortirà a la portada, amb tots els altres.

—Jo també ho crec —va dir Voyles—. Si envio un home a mitjanit, li podrien donar uns quants exemplars?

—És clar —respongué Feldman—. Per què?

—Perquè vull lliurar-lo personalment a Coal. Vull trucar a la porta de casa seva a mitjanit, veure’l en pijama i passar-li el diari per la cara. Després li vull dir que tornaré amb la citació del jurat d’acusació i que, poc després, tomaré amb la inculpació. I, una mica més tard, amb unes manilles.

Ho deia amb tant plaer que feia por.

—M’alegra veure que no té cap ressentiment —va dir Gray. Només Keen Smith ho va trobar graciós.

—Creu que el processaran? —preguntà Krauthammer amb innocència.

Voyles es mirà Darby altra vegada.

—Acceptarà caure en el lloc del president. Seria capaç d’oferir-se a un escamot d’execució per salvar el seu amo.

Feldman va mirar l’hora i va retirar la butaca de la taula.

—Puc demanar un favor? —va preguntar Voyles.

—És clar. Què?

—M’agradaria parlar uns minuts amb la senyoreta Shaw tots dos sols. És a dir, si ella no hi té inconvenient.

Tothom va mirar Darby, que arronsà les espatlles com dient que sí. Els directors i K.O. Lewis es van aixecar alhora i van sortir de la sala. Darby agafà la mà de Gray i li demanà que es quedés. Estaven asseguts a la taula davant de Voyles.

—Volia parlar en privat —féu Voyles tot mirant Gray.

—Ell es queda —digué ella—. És confidencial.

—Molt bé.

Un bon cop a l’estómac.

—Si pensa interrogar-me, no parlaré si no és en presència d’un advocat.

—No és res d’això —va dir ell fent que no amb el cap—. Només em plantejava què pensava fer ara.

—Per què ho vol saber?

—Perquè la podem ajudar.

—Qui va matar Gavin?

—Confidencial —va dir Voyles vacil·lant.

—Confidencial —repetí Gray.

—Li diré qui creiem que el va matar, però primer digui’m de què va parlar amb ell abans que morís.

—Vam parlar diverses vegades el cap de setmana. Ens havíem de trobar dilluns passat per marxar de Nova Orleans.

—Quan va parlar amb ell per última vegada?

—Diumenge a la nit.

—I on era?

—A la seva habitació del Efilton.

Voyles va respirar fondo i va mirar el sostre.

—I van parlar de la cita del dilluns?

—Sí.

—L’havia vist abans?

—No.

—L’home que el va matar era l’home que estava amb vostè quan li van volar el cervell.

Li feia por preguntar de qui es tractava, però Gray ho va fer per ella.

—Qui era?

—El gran Khamel.

Ella es va ennuegar i es tapà els ulls. Va intentar dir alguna cosa, però no podia.

—És més aviat embolicat, tot això —va dir Gray, que volia ser racional.

—Més aviat, sí. L’home que matà Khamel és un agent independent contractat per la CIA. Era present quan va ser assassinat Callahan, i em penso que va parlar amb Darby.

—Rupert —va dir ella amb calma.

—Aquest no és el seu nom real, és clar, però Rupert ja val. Probablement té uns vint noms. Si és qui jo em penso, és un britànic de tota confiança.

—S’adona que és molt difícil d’entendre-ho, tot plegat? —va preguntar Darby.

—M’ho imagino.

—Per què Rupert era a Nova Orleans? Per què la seguia? —va preguntar Gray.

—És una llarga història, i no la sé sencera. Us asseguro que intento mantenir la CIA a distància. Ja tinc prou problemes. Però té relació amb Mattiece. Fa uns quants anys, necessitava diners per al seu gran projecte i va vendre una participació al govern libi. No estic segur que fos legal, però aquí entra la CIA. Evidentment vern vigilar Mattiece i els libis amb molt d’interès i, quan va començar el plet, la CIA va fer una inspecció. No crec pas que sospitessin de Mattiece com a culpable dels assassinats del Tribunal Suprem, però Bob Gminski va rebre una còpia del petit informe just unes hores després que nosaltres n’haguéssim lliurat una còpia a la Casa Blanca. La hi va donar Fletcher Coal. No tinc cap idea sobre qui va parlar amb Gminski de l’informe, però està clar que la informació va arribar a les orelles equivocades i, vint-i-quatre hores després, el senyor Callahan era mort. I vostè, afortunadament, va tenir molta sort.

—I com és que a mi no m’ho sembla? —demanà ella.

—Això no explica l’existència de Rupert —digué Gray.

—No ho sé segur, però sospito que Gminski va enviar immediatament Rupert a seguir Darby. Em penso que, al començament, l’informe va alarmar molt més Gminski que cap de nosaltres. Probablement va enviar Rupert a seguir-la, en part per vigilar-la, i en part per protegir-la. El cotxe va explotar, i així, de cop i volta, el senyor Mattiece confirmava l’informe. Per què, sinó, podia voler matar Callahan i Darby? Tinc raons per creure que hi havia dotzenes de persones de la CIA a Nova Orleans hores després d’explotar el cotxe.

—Però, per què? —va preguntar Gray.

—L’informe havia estat legitimat, i Mattiece anava matant gent. La majoria dels seus negocis són a Nova Orleans. I em penso que la CIA estava molt preocupada per Darby. Per sort, vern aparèixer quan calia.

—Si la CIA actuava tan de pressa, per què no ho va fer l’FBI?

—Bona pregunta. No ens semblava gaire important l’informe, i no sabíem ni la meitat del que sabia la CIA. La veritat, semblava apuntar molt amunt, i teníem una dotzena més de sospitosos. Ho vam infravalorar. Així de fàcil. A més, el president ens va demanar que ho deixéssim córrer, i no em va ser difícil fer-ho perquè jo no havia sentit parlar mai de Mattiece. No en tenia cap motiu. Però, quan van matar el meu amic Gavin, hi vaig enviar els agents.

—Per què devia donar l’informe a Gminski, Coal? —va preguntar Gray.

—Es va espantar. I, si us dic la veritat, és la raó per la qual els el vaig fer arribar. Gminski és, bé, és Gminski, i de vegades fa les coses a la seva manera sense parar esment en petits obstacles com lleis i coses semblants. Coal volia que comprovessin l’informe i es va imaginar que Gminski ho faria ràpid i amb discreció.

—O sigui que Gminski no està confabulat amb Coal.

—Gminski odia Coal, cosa perfectament comprensible. Ell va tractar amb el president, i no, no està confabulat amb ell. Tot va anar molt ràpid. Recordeu que Gminski, Coal, el president i jo vam veure l’informe per primer cop fa només dues setmanes. Probablement Gminski pensava informar el president de part de la història, però no ha tingut ocasió de fer-ho.

Darby va enretirar la cadira i es dirigí a la finestra. Era fosc, i el trànsit encara era lent i intens. Era agradable que li revelessin aquells misteris, però només servien per crear-ne de nous. L’única cosa que volia era marxar. Estava tipa de córrer i de ser empaitada; tipa de jugar a fer de periodistes amb Gray; tipa de preguntar-se qui va fer què i per què; tipa de sentir-se culpable per haver escrit allò; tipa de comprar-se un raspall de dents cada tres dies. Somniava amb una caseta en una platja deserta sense telèfons ni gent, sobretot sense gent amagada darrere de cotxes i edificis. Volia estar tres dies dormint sense malsons i sense veure ombres. Havia arribat el moment de marxar.

Gray la mirava amb atenció.

—La van seguir a Nova York, després aquí —va dir a Voyles—. Qui són?

—N’esteu segurs? —preguntà Voyles.

—Han estat tot el dia al carrer vigilant l’edifici —digué Darby des de la finestra.

—Els hem vist —va dir Gray—. Són aquí fora.

—Els ha vist abans? —va preguntar a Darby amb escepticisme.

—Un d’ells. Va anar al funeral de Thomas a Nova Orleans. Em va perseguir pel barri francès. Va estar a punt de veure’m a Manhattan, i l’he vist parlant amb un altre home fa cinc hores. Sé que és ell.

—Qui és? —insistí Gray a Voyles.

—No crec que la CIA la persegueixi.

—Doncs ells sí.

—Els pot veure ara?

—No. Han marxat fa dues hores Però hi són.

Voyles es va aixecar i estirà els braços molsuts. Va fer la volta a la taula i desembol·licà un cigar.

—Els molesta que fumi?

—Sí, a mi sí —va dir Darby sense mirar-lo. Ell deixà el cigar sobre la taula.

—La podem ajudar.

—No vull la seva ajuda —replicà ella des de la finestra.

—Què vol?

—Vull marxar del país, però quan ho faci, vull estar segura que no em segueix ningú. Ni l’FBI, ni ells, ni Rupert ni cap dels seus amics.

—Haurà de tornar per fer de testimoni davant del jurat d’acusació.

—Això si em troben. Penso anar a un lloc on no euribin les citacions.

—I el judici? Haurà d’assistir al judici.

—Serà com a mínim d’aquí a un any. Ja m’ho pensaré.

Voyles es posà el cigar a la boca, però no l’encengué. Caminava i rumiava millor amb un cigar entre les dents.

—Li proposo un pacte.

—No tinc ganes de fer pactes —va dir Darby repenjada a la paret, mirant-lo a ell i a Gray.

—És un bon pacte. Tinc avions i helicòpters i molts homes que vern armats i no tenen cap mena de por d’aquests nois d’aquí fora que juguen a l’acuit. Primer la traurem de l’edifici sense que ho sàpiga ningú. Segon, la portarem al meu avió i volarà allà on vulgui. Tercer, pot desaparèixer d’aquí. Té la meva paraula que no la seguirem. Però, quart, haurà de permetre que em posi en contacte amb vostè per mitjà del senyor Grantham en el cas, i només en aquest cas, que fos urgentment necessari.

Darby mirava Gray mentre Voyles feia l’oferta: era evident que el pacte li agradava. Ella mantenia la cara de pòquer, però, merda, era un bon pla. Si hagués confiat en Gavin després de trucar-li per primer cop, ell seria viu i no hauria hagut de donar la mà a Khamel. Si hagués marxat de Nova Orleans amb ell quan ho va suggerir, no l’haurien matat. Hi havia pensat cada cinc minuts els darrers set dies.

Aquest assumpte podia més que ella. Arriba un moment que un ha de cedir i començar a refiar-se de la gent. Aquest home no li agradava, però els últims deu minuts s’havia comportat molt honestament amb ella.

—És el seu avió i són els seus pilots?

—Sí.

—On és?

—A Andrews.

—Fem-ho així. Jo pujo a l’avió per anar a Denver. I no hi ha ningú més que jo, Gray i els pilots. Trenta minuts després d’haver emprès el vol, dono ordres al pilot que vagi, per exemple, a Chicago. Ho podem fer així?

—Ha d’anunciar el pla de vol abans de sortir.

—Ja ho sé. Però vostè és el director del FBI i pot tocar algunes tecles.

—Molt bé. Què passa quan arriben a Chicago?

—Jo baixo sola de l’avió i Gray torna a Andrews.

—I què hi fa, a Chicago?

—Em perdo en un aeroport ple de gent i agafo el primer avió que surti del país.

—Pot anar bé, però té la meva paraula que no la seguirem.

—Ja ho sé. Perdoni que sigui tan cautelosa.

—És un pacte. Quan vol marxar?

—Quan? —va dir tot mirant Gray.

—Em queda una hora per revisar l’article altra vegada i afegir-hi els comentaris del senyor Voyles.

—Esperaré.

—Podem parlar en privat? —va dir ella a Voyles mentre feia un gest a Gray.

—I tant —va dir Voyles agafant la gavardina i aturant-se a la porta. Li va fer un somriure—. Senyoreta Shaw, és una dona remarcable. El seu cervell i la seva valentia estan fent caure un dels homes més sinistres del país. L’admiro. I li prometo que procuraré estar sempre a la seva altura.

Va posar el cigar enmig d’aquell somriure rodanxó i sortí de la sala.

Van mirar com es tancava la porta.

—Et sembla segur? —li demanà ella.

—Sí. Em penso que és sincer. A més, té homes armats que et poden treure d’aquí. Està bé, Darby.

—Pots marxar amb mi, oi?

—És clar.

Ella se li va acostar i li va posar els braços a la cintura. Ell la va abraçar amb força i tancà els ulls.

A les set, els periodistes es van reunir al voltant de la taula per darrera vegada. Van llegir a corre-cuita els afegits de Gray per incloure els comentaris de Voyles. Feldman va entrar més tard amb un enorme somriure.

—No s’ho creuran —va dir—. He rebut dues trucades. Ludwig ha trucat des de la Xina. El president li ha trucat allà per demanar-li que retingués la història vint-i-quatre hores. Ludwig m’ha dit que estava a punt de posar-se a plorar. Ludwig, que és tot un senyor, l’ha escoltat amb respecte i ha declinat educadament. La segona trucada ha estat del jutge Roland, un vell amic meu. Sembla que els de White and Blazevich l’han fet aixecar de taula i li hem demanat permís per presentar un interdicte urgent aquesta nit amb una consideració immediata. El jutge Roland els ha escoltat sense gens de respecte i ha rebutjat la proposta sense cap educació.

—Au, publiquem-ho ja! —va cridar Krauthammer.





QUARANTA-TRES


L’envol va ser suau i l’avió es dirigí cap a l’oest, suposadament cap a Denver. Estava bé però no hi havia luxes; era propietat dels contribuents i el feia servir un home a qui no importaven els refinaments. Gray s’adonà que no hi havia whisky quan va obrir els armaris. Voyles era abstemi, i en aquell moment allò era empipador per a Gray, que era un convidat i es moria de set. Va trobar dos Sprites mig congelats a la nevera i en donà un a Darby. Ella obrí la llauna.

L’avió semblava aturat a l’aire. Va aparèixer el copilot a la porta de la cabina. Es va presentar amb molta educació.

—Ens han dit que sabríem el nou destí poc després de l’envol.

—Exacte —va dir Darby.

—Necessitarem saber-ho d’aquí a deu minuts.

—Molt bé.

—Hi ha alguna mena d’alcohol a bord? —li demanà Gray.

—Ho sento —va dir el copilot fent un somriure, i se’n tornà a la cabina.

Darby i les seves llargues cames ocupaven la major part del petit sofà, però ell estava decidit a encabir-s’hi. Li va aixecar els peus i va seure en un extrem, amb els peus a la falda. Ungles vermelles. Li fregava els turmells i no pensava en res més que en aquest gran esdeveniment; tenir els peus a la falda. Per a ell era una situació terriblement íntima, però a ella no semblava afectar-la. Ara somreia una mica, relaxada. Tot havia acabat.

—Has passat por? —va preguntar ell.

—Sí. I tu?

—Sí, però em sentia segur. Vull dir que és difícil sentir-se vulnerable amb sis homes armats que fan servir el seu cos d’escut. És difícil sentir-te vigilat al darrere d’una furgoneta sense finestres.

—A Voyles l’ha encantat, oi?

—Era com Napoleó, fent plans i donant ordres. És un gran moment per a ell. Al matí rebrà un bon cop, però només de rebot. L’única persona que el pot fer plegar és el president, i diria que, de moment, Voyles el controla.

—I els assassinats estan resolts. Això el deu fer sentir bé.

—Em sembla que hem afegit deu anys a la seva carrera. Quina n’hem fet!

—Jo trobo que és bona persona —va dir Darby—. Primer no m’ha agradat gens, però després m’ha amat entendrint. I és humà. Quan ha parlat de Verheek, he vist que se li negaven els ulls.

—Realment encantador. Estic segur que Fletcher Coal estarà encantat de veure’l d’aquí a unes hores.

Darby tenia els peus llargs i prims. Perfectes, de fet. Ell li acariciava la part de dalt i se sentia com un estudiant que aconseguia arribar al genoll a la segona cita. Els tenia blancs, necessitaven sol, i ell sabia que pocs dies després serien bronzejats i tindrien sorra entre els dits. De moment no l’havia convidat a fer-li una visita, i això el pertorbava. No tenia cap idea d’on anava ella, i era intencionat. No estava segur que ella ho sabés.

El joc de peus li va fer pensar en Thomas. Quan s’emborratxava una mica, li tacava els dits d’esmalt. Amb l’avió brunzint i tremolant suaument, Thomas quedava de sobte a moltes milles de distància. Feia dues setmanes que havia mort, però semblava que fes molt més. Hi havia hagut tants canvis! Era millor així. Si hagués estat a Tulane, entrant al seu despatx, veient la seva classe, parlant amb els altres professors, veient el seu apartament des del carrer, ho hauria passat molt pitjor. Els petits recordatoris són agradables a la llarga, però durant el dol són un destorb. Ara era una persona diferent amb una vida diferent en un lloc diferent.

I un home diferent li acariciava els peus. Al començament el va trobar ruc, fatxenda i agressiu, un típic periodista. Però s’havia anat desglaçant ràpidament i sota la cuirassa es veia un home amable; i era obvi que ella li agradava molt.

—Demà és un gran dia per a tu —va dir ella.

Ell va fer un glop de Sprite. Hauria pagat una escandalosa quantitat de diners per aconseguir una cervesa freda importada en una ampolla verda.

—Un gran dia —va dir ell tot admirant-li els peus. Seria més que un gran dia, però sentia la necessitat de minimitzar-ho. En aquell moment, la seva atenció estava centrada en ella, no en el caos de l’endemà.

—Què passarà? —li preguntà ella.

—Probablement tornaré a l’oficina per esperar el cop. Smith Keen m’ha dit que s’hi quedaria tota la nit. Molta gent arribarà a primera hora. Ens reunirem a la sala de conferències i portarem més televisors. Ens passarem el matí veient l’efecte. Serà molt divertit escoltar la resposta del portaveu de la Casa Blanca. White and Blazevich dirà alguna cosa. I Mattiece, qui sap. El president Runyan hi tindrà alguna cosa a dir. Voyles es farà ben visible. Els advocats reuniran jurats d’acusació. I els polítics viuran un deliri. Mantindran conferències de premsa tot el dia al Capitol Hill. Serà un dia molt significatiu. Em sap greu que te’l perdis.

—Quin serà el pròxim article? —féu ella, amb una ganyota sarcàstica.

—Probablement Voyles i la seva cinta. És molt probable que la Casa Blanca negui cap interferència i, si la cosa s’escalfa massa per a Voyles, atacarà per revenja. M’agradaria tenir la cinta.

—I després què?

—Depèn de moltes coses. Després de les sis del matí, la competència serà més dura. Hi haurà un milió de rumors i un miler d’històries, i s’hi ficaran tots els diaris del país.

—Però tu seràs l’estrella —digué ella amb admiració, no amb sarcasme.

—Sí, tindré els meus quinze minuts de glòria.

El copilot trucà a la porta i obrí. Va mirar Darby.

—Atlanta —va dir ella, i la porta es tancà.

—Per què Atlanta? —preguntà Gray.

—Has canviat mai d’avions, a Atlanta?

—Em penso que sí.

—Doncs no cal que continuï. És immens i hi ha un trànsit meravellós.

Va buidar la llauna i la deixà a terra.

—I d’allà, cap a on? —li preguntà Gray. Sabia que no ho havia de demanar, que ja li ho diria ella si volia. Però ho volia saber.

—Agafaré un avió en direcció a qualsevol lloc. Seguiré la rutina de quatre aeroports en una nit. Probablement no cal, però em sentiré més segura. Finalment aniré a algun lloc del Carib.

A algun lloc del Carib. Això reduïa les possibilitats a un miler d’illes. Per què parlava amb tanta vaguetat? No confiava en ell? El tenia allà assegut acariciant-li els peus i no volia dir-li on anava.

—Què li dic, a Voyles? —li preguntà ell.

—Et trucaré quan arribi. O t’enviaré unes ratlles.

Fantàstic! Podien ser amics per correspondència. Ell li enviaria els seus articles i ella li enviaria postals des de la platja.

—’T’amagaràs de mi? —li preguntà, mirant-la.

—No sé on vaig, Gray. No ho sabré fins que hi arribi.

—Però trucaràs?

—Un dia o altre, sí. T’ho prometo.

A les onze de la nit només quedaven cinc advocats a les oficines de White and Blazevich, i eren al despatx de Marty Velmano, a la desena planta. Velmano, Sims Wakefield, Jarreld Schwabe, Nathaniel Einstein Jones i un soci retirat anomenat Frank Cortz. A la taula de Velmano hi havia dues ampolles de whisky. Una estava buida, l’altra gairebé. Einstein era assegut en un racó parlant tot sol. Tenia els cabells grisos arrissats i despentinats i el nas esmolat, i realment semblava boig. Sobretot ara. Sims Wakefield i Jarreld Schwabe eren asseguts davant la taula sense corbata i amb les mànigues arromangades.

Cortz acabà de parlar per telèfon amb un ajudant de Victor Mattiece. Donà l’aparell a Velmano, que el deixà a la taula.

—Era Strider —informà Cortz—. Són al Caire, a la suite d’algun hotel. Mattiece no vol parlar amb nosaltres. Strider diu que està desesperat, que actua de manera molt estranya. S’ha tancat a la seva habitació, i no cal dir que no pensa acostar-se a aquesta banda del mar. Strider diu que han ordenat als nois de les pistoles que surtin immediatament de la ciutat. La persecució ha acabat.

—I què hem de fer, nosaltres? —va preguntar Wakefield.

—És cosa nostra —va dir Cortz—. Mattiece se’n renta les mans.

Parlaven amb calma i deliberació. Els crits havien acabat feia hores. Wakefield culpà Velmano per la nota. Velmano culpà Cortz d’haver portat un client tan sòrdid com Mattiece a l’empresa. Això era feia dotze anys, li respongué Cortz cridant, i des de llavors ens hem anat prou bé els seus diners. Schwabe culpava Velmano i Wakefield d’haver estat tan poc previsors amb la nota. Van passar Morgan pel fang una i altra vegada. Segur que havia estat ell. Einstein era assegut al racó i els mirava. Però ara tot això ja havia passat.

—Grantham només parla de mi i de Sims —digué Velmano—. Els altres potser esteu segurs.

—Per què no marxeu Sims i tu del país? —demanà Schwabe.

—Jo penso ser a Nova York a les sis del matí —digué Velmano—. Després aniré a Europa a passar-hi un mes.

—Jo no puc marxar —va dir Wakefield—. Tinc dona i sis fills.

Portaven cinc hores sentint com es lamentava pels seus fills. Com si ells no tinguessin família. Velmano estava divorciat i tenia dos fills grans. Podrien suportar-ho. I ell també. En tot cas, ja era hora de retirar-se. Tenia molts diners estalviats i Europa li encantava, sobretot Espanya, així doncs adiós. Li feia una mica de pena Wakefield, que només tenia quaranta-dos anys i no gaires diners. Guanyava bastant, però la seva dona era molt malgastadora i tenia tirada cap als nens. Wakefield estava enfonsat.

—Jo no sé què faré —va dir Wakefield per tretzena vegada—. No ho sé.

Schwabe intentava ajudar-lo una mica.

—Em penso que hauries d’anar a casa teva ara mateix i explicar-ho a la teva dona. Jo no en tinc però, si en tingués, miraria de prevenir-la.

—No ho puc fer —va dir Wakefield mort de llàstima.

—És clar que o li ho dius ara, o esperes sis hores i ja veurà la fotografia a la primera pàgina. Has d’anar a dir-li-ho, Sims.

—No puc —deia, gairebé plorant.

Schwabe va mirar Velmano i Cortz.

—I els meus fills? —tornà a preguntar—. El meu fill gran té tretze anys —va dir tot fregant-se els ulls.

—Vinga, Sims. Coratge —li digué Cortz.

Einstein s’aixecà i anà cap a la porta.

—Seré a casa meva a Florida. No em truqueu si no és urgent —va dir obrint la porta i sortint.

Wakefield s’aixecà com va poder i anà cap a la porta.

—On vas, Sims? —va preguntar Schwabe.

—Al meu despatx.

—A què fer?

—Em vull estirar una estona. Estic bé.

—Deixa que et porti a casa —li va dir Schwabe. El miraven tots atentament. Estava obrint la porta.

—Estic bé —respongué, i semblava més segur. Va tancar la porta en sortir.

—Creus que està bé? —preguntà Schwabe a Velmano—. Em preocupa.

—Jo no diria que està bé —va dir Velmano—. Tots hem tingut temps millors. Per què no vas a veure’l d’aquí a uns minuts?

—Ho faré —va dir Schwabe.

Wakefield es dirigí cap a l’escala concentrat i baixà un tram fins al novè pis. Va alleugerir el pas quan s’acostava al seu despatx. Quan tancà la porta al seu darrere, estava plorant.

De pressa! Oblida la nota. Si l’escrius, et convenceràs de no fer-ho. Tens una assegurança de vida d’un milió. Obrir un calaix de la taula. No pensis en els nens. Seria com si morís en un accident d’aviació. Va treure la pistola del 38 de sota d’un dossier. Fes-ho ràpid! No miris les fotografies de la paret.

Potser algun dia ho entendran. Es va ficar la pistola a la boca, i disparà.

La limusina es va aturar sobtadament davant d’una casa de dos pisos de Dumbarton Oaks, a la part fita de Georgetown. Bloquejava el carrer, però no passava res perquè eren les dotze i vint de la nit i no hi havia trànsit. Voyles i dos agents van sortir del darrere i es van dirigir ràpidament a la porta. Voyles duia un diari. Va trucar a la porta amb el puny.

Cofi no dormia. Estava assegut a les fosques a l’estudi amb pijama i bata, cosa que va complaure prou Voyles quan li obrí la porta.

—Bonic pijama —va dir Voyles tot admirant els pantalons.

Coal sortí a la petita entrada de ciment. Els dos agents miraven des del carrer.

—Què diantre vol? —li preguntà a poc a poc.

—Li he portat això —va dir Voyles tot posant-li el diari davant la cara—. Hi ha una bonica fotografia seva i del president abraçant Mattiece. Com que sé que li agraden molt els diaris, se m’ha acudit portar-n’hi un.

—Demà sortirà la seva —va dir Coal com si ja tingués l’article escrit.

Voyles li llançà el diari als peus i es girà per marxar.

—Tinc una cinta enregistrada, Coal. Si comencen a dir mentides, els trauré els pantalons en públic.

Coal se’l mirà de fit a fit, però no va dir res.

Voyles era a la vora del carrer.

—Tornaré d’aquí a dos dies amb la citació d’un jurat d’acusació —va cridar—. La portaré jo mateix cap a les dues de la matinada. —Ja era al cotxe—. Després portaré la inculpació. És clar que llavors el seu cul ja haurà passat a la història i el president tindrà un nou grup d’idiotes per dir-li què ha de fer.

Pujà a la limusina i va marxar. Coal agafà el diari i va entrar a la casa.





QUARANTA-QUATRE


Gray i Smith Keen eren sols a la sala de conferències i llegien l’article imprès. Ja feia anys que Gray havia superat l’excitació de veure els seus articles a primera pàgina, però aquest l’emocionava especialment. No n’hi havia hagut cap de millor. Les cares estaven ben arrenglerades a la part de dalt: Mattiece abraçant el president, Coal parlant per telèfon amb aures d’important en una fotografia oficial de la Casa Blanca. Velmano assegut davant d’un comitè parlamentari del Senat, Wakefield retallat de la fotografia d’una convenció d’advocats, Verheek somrient a la càmera en una fotografia de l’FBI, Callahan en una de l’anuari, i Morgan en una fotografia treta del vídeo. La senyora Morgan havia donat el consentiment. Paypur, el policia de nit, els havia dit el final de Wakefield una hora abans. A Gray li va saber greu. Però no se’n va sentir culpable.

El moviment començà al voltant de les tres de la matinada. Krauthammer va portar una dotzena de dònuts i se’n va menjar quatre de cop mentre admirava la primera plana. Ernie DeBasio arribà després, dient que no havia pogut dormir gens. En canvi arribà fresc com una rosa. A dos quarts de cinc, la sala era plena de gent i hi havia quatre televisors engegats. La CNN fou la primera a rebre la notícia i, pocs minuts després, televisaven en directe des de la Casa Blanca, que no tenia cap comentari a fer de moment però que assegurava que Zikman diria alguna cosa a les set.

Llevat de la mort de Wakefield, no hi havia res de nou. Les cadenes de televisió passaven de la Casa Blanca al Tribunal Suprem i als estudis. Estaven esperant a l’edifici Hoover, que en aquell moment es veia molt tranquil. Ensenyaven les fotos dels diaris. No aconseguien trobar Velmano. Especulaven sobre Mattiece. La CNN va ensenyar la casa de Morgan a Alexandria, però el sogre de Morgan no els va permetre l’entrada. La NBC tenia un corresponsal davant de l’edifici on hi havia les oficines de White and Blazevich, però no hi havia res de nou. I, tot i que no sortia el seu nom a la història, no era cap secret la identitat de l’autora de l’informe. Hi havia moltes especulacions sobre el parador de Darby Shaw.

A les set, la sala era plena i silenciosa. Les quatre pantalles mostraven imatges idèntiques quan Zikman es va dirigir, nerviós, a la tarima de la sala de premsa de la Casa Blanca. Se’l veia cansat i desmillorat. Va llegir una curta declaració en la qual la Casa Blanca admetia haver rebut diners per a la campanya de diversos canals controlats per Victor Mattiece, però desmentia rotundament que els diners fossin negres. El president havia vist el senyor Mattiece una sola vegada, i quan era vice-president. No hi havia parlat des de les eleccions i, certament, malgrat la col·laboració, no el considerava pas un amic. Havien recollit més de cinquanta milions per a la campanya, i el president no va administrar cap quantitat personalment. Tenia un comitè encarregat de fer-ho. Ningú de la Casa Blanca no havia intentat interferir en la investigació de Victor Mattiece com a sospitós i qualsevol afirmació en sentit contrari era falsa. Segons els seus limitats coneixements, el senyor Mattiece ja no vivia al país. El president esperava una investigació completa de les al·legacions contingudes a la història del Post i, si el senyor Mattiece era qui havia perpetrat aquells crims horribles, havia de comparèixer davant la justícia. Allò era tot, de moment. Farien una conferència de premsa completa més endavant. Zikman baixà de la tarima com un esperitat.

Fou una pobra actuació d’un secretari de premsa torbat, i Gray se sentí alleujat. De cop i volta li va semblar que tenia massa gent al voltant i necessitava aire fresc. Trobà Smith Keen a fora.

—Anem a esmorzar —li va dir.

—Som-hi.

—Si no et sap greu, passaré primer pel meu apartament. Fa quatre dies que no hi he anat.

Van parar un taxi al carrer Quinze i van gaudir de l’aire fresc de tardor que entrava per les finestres.

—On és ella? —li preguntà Keen.

—No en tinc cap idea. La vaig veure per última vegada a Atlanta, fa unes nou hores. Em va dir que se n’aniria al Carib.

—Suposo que aviat voldràs unes vacances —va dir Keen somrient.

—Com ho has endevinat?

—Hi ha molta feina a fer, Gray. Tot just acaba de produir-se l’explosió i ben aviat començaran a caure peces del cel. Ets l’home del dia i has de continuar amb això. Hauràs de recollir les peces.

—Conec la meva feina, Smith.

—Sí, però tens aquesta mirada nostàlgica als ulls. Em preocupa.

—Tu ets director. Et paguen perquè et preocupis.

Van parar a la cruïlla de l’avinguda Pennsilvània. La Casa Blanca s’alçava majestuosament davant d’ells. Era gairebé novembre i el vent arrossegava les fulles seques per sobre la gespa.





QUARANTA-CINC


Després de vuit dies al sol, tenia la pell ben morena i els cabells li estaven recuperant el color natural. Potser no se’ls havia fet malbé del tot. Passejava cada dia uns quants quilòmetres amunt i avall de la platja i només menjava peix rostit i fruites de l’illa. Els primers dies dormia molt, després se’n va cansar.

La primera nit l’havia passat a San Juan, on va trobar una agència de viatges que deia que estava especialitzada en les illes Verges. La noia li trobà una petita habitació en una pensió al centre de Charlotte Amalie, una illa de Saint Thomas. Darby volia molta gent i carrers estrets plens de trànsit, almenys un parell de dies. Charlotte Amalie era perfecta. La pensió era situada en un vessant de la muntanya, a quatre blocs del port, i la seva habitació era al tercer pis. La finestra, esquerdada, no tenia persianes ni cortines, i el sol la despertava a primera hora, un despertar sensual que la feia anar a la finestra per contemplar la majestuositat del port. Era esbalaïdor. A l’aigua relluent hi havia una dotzena de vaixells de creuer de totes mides escampats en desordre gairebé fins a l’horitzó. A primer terme, atracats al moll, un centenar de velers puntuaven el port i semblava com si mantinguessin a la deriva els grans vaixells de turistes. L’aigua de sota els velers era d’un blau cel clar i suau com el vidre. Envoltava amablement l’illa Hassel i s’anava enfosquint fins esdevenir blau anyil i després violeta a frec de l’horitzó. Una filera perfecta de núvols marcava la línia de trobada de l’aigua i el cel.

Tenia el rellotge a la bossa i no pensava posar-se’l en sis mesos. Però de tota manera es mirava el canell de tant en tant. Va obrir la finestra, que grinyolava, i sentí el ressò dels sorolls del carrer. Feia tanta calor com en una sauna.

El primer matí que era a l’illa es va estar una hora a la finestra observant com el port s’omplia de vida sense pressa. Es despertava amb suavitat quan els grans vaixells començaven a solcar les aigües i se sentien les veus esmorteïdes de les cobertes dels velers. La primera persona que va veure en un dels velers va saltar a l’aigua per prendre un bany matinal.

No li costaria acostumar-se a aquella vida. La seva habitació era petita però neta. No hi havia aire condicionat, però el ventilador funcionava bé i no era desagradable. Hi havia aigua pertot. Va decidir quedar-s’hi un parell de dies, potser una setmana. La casa era un dels molts edificis construïts al llarg de carrers que baixaven al mar. De moment, li agradava la seguretat de la gent i els carrers. Caminava una mica i trobava tot el que necessitava. Saint Thomas era famosa per les seves botigues, i ella acaronava la idea de comprar roba i no haver-la de llençar.

Hi havia habitacions millors, però, de moment, aquella li bastava. En sortir de San Juan, va jurar que deixaria de mirar enrere per sobre l’espatlla. Havia comprat el diari a Miami, havia vist la histèria provocada en una televisió de l’aeroport, i sabia que Mattiece havia desaparegut. Si ara l’estaven perseguint havia de ser per pura revenja. I si la trobaven després del complicat viatge que havia fet, volia dir que no eren humans i que no hi tenia res a fer.

No hi eren, n’estava segura. Va estar dos dies sense allunyar-se mai gaire de l’habitació. El centre comercial era a pocs metres. Ocupava una zona de quatre blocs de llarg per dos de fons i era un laberint de centenars de botigues petites on venien de tot. Les voreres i els carrers eren plens d’americans dels grans vaixells. Amb el barret de palla i pantalons curts de colors era com qualsevol altra turista.

Va comprar la seva primera novel·la des de feia un any i mig i la va llegir en dos dies mentre jeia al llit sota l’agradable aire del ventilador del sostre. Va jurar que no llegiria res relacionat amb les lleis fins que tingués cinquanta anys. Cada hora, com a mínim, s’acostava a la finestra i contemplava el port. Una vegada va comptar vint velers fent maniobres per atracar al moll.

L’habitació s’adequava a allò que desitjava. Va passar estones amb Thomas, va plorar, i va decidir que ho feia per darrera vegada. Volia deixar la culpa i el dolor en aquell petit racó de Charlotte Amalie i marxar amb els bons record i la consciència neta. No va ser pas tem difícil com li havia semblat, i cap al tercer dia va deixar de plorar. Només una vegada havia hagut de llençar el llibre a terra.

El quart matí va omplir les maletes que s’havia comprat i va agafar un transbordador cap a Cruz Bay, a vint minuts de l’illa de Sant John. Va agafar un taxi per recórrer la carretera de la costa nord. Tenia les finestres obertes i el vent envaïa el seient del darrere. La música era una barreja rítmica de blues i reggae. El xofer seguia el ritme amb els dits i cantava. Ella el seguia amb el peu i tancava els ulls deixant que l’acaronés la brisa. Era embriagador.

Van sortir de la carretera a Maho Bay i enfilaren un camí que baixava cap al mar. Havia escollit aquell lloc, entre unes cent illes, perquè no era turístic. En aquella badia només s’havia permès construir unes quantes cases de platja i cabanes. El xofer va parar en un carrer estret amb fileres d’arbres. Darby li pagà.

La casa era gairebé al punt on la muntanya es trobava amb el mar. L’arquitectura era la típica del Carib: una estructura de fusta blanca sota una teulada vermella, construïda al vessant perquè tingués bona vista. Va baixar pel camí i pujà les escales de la casa. Era una sola planta amb dues habitacions i una terrassa davant del mar. Costava dos-cents dòlars la setmana i l’havia llogada per un mes.

Va deixar les maletes a l’entrada i va sortir a la terrassa. La platja era a deu metres de la terrassa. Les onades l’envaïen en silenci. Hi havia dos velers immòbils a la badia envoltada de muntanyes per tres costats. Un bot de goma ple de nens avançava a la deriva entre les barques.

La casa més propera era a la platja. A penes podia veure’n el sostre sobre els arbres. Hi havia uns quants cossos estesos a la sorra. Es va posar un petit bikini i va anar cap a l’aigua.

Era gairebé fosc quan finalment el taxi s’aturà al camí. Va baixar, va pagar i es quedà mirant els llums que s’allunyaven fins que van desaparèixer. Amb la bossa que duia, es dirigí cap a la casa. La porta estava oberta i els llums encesos. La va trobar a la terrassa, amb un refresc a la mà i morena com una nativa.

Ella l’esperava, i això era francament important. No volia que el tractés com un convidat. Li va somriure en veure’l i va deixar la beguda a la taula.

Es van besar a la terrassa un minut llarg.

—Arribes tard —li digué ella mentre s’abraçaven.

—No és el lloc del món més fàcil de trobar —va dir Cray tot acariciant-li l’esquena, nua fins a la cintura, on començava una faldilla llarga que li cobria les cames gairebé del tot. Ja les veuria més tard.

—No ho trobes bonic? —li preguntà Darby tot mirant la badia.

—És magnífic —va dir ell al seu darrere tot posant-li la mà a l’espatlla i contemplant un veler que navegava mar endins—. Ets meravellosa.

—Anem a fer un volt.

Gray es va posar uns pantalons curts i va veure que ella l’esperava a la vora de l’aigua. Es van agafar de la mà.

—Aquestes cames necessiten exercici —va dir ella.

—Estan molt blanques, oi?

Sí, va pensar ella, molt blanques però no estan del tot malament. Gens malament. No tenia gens de panxa. Després d’una setmana amb ella a la platja, es posaria com un atleta. Amb els peus esquitxaven l’aigua.

—Has marxat molt aviat.

—Ja n’estava tip. He escrit un article al dia des del primer, i encara en volen més. Keen volia això, Feldman volia allò altre, i jo treballava divuit hores al dia. Ahir els vaig dir que me n’anava.

—Fa una setmana que no miro un diari —va dir ella.

—Coal va dimitir. L’han escollit de cap de turc, però les inculpacions no estem gens clares. En realitat, no crec que el president hi tingui res a veure. És un talòs, no pot fer-hi més. Vas llegir què va fer Wakefield, oi?

—Sí.

—Velmano, Schwabe i Einstein han estat inculpats, però no aconsegueixen trobar Velmano. Com és obvi, Mattiece també ha estat inculpat, juntament amb quatre dels seus homes. Es faran més inculpacions més endavant. Fa uns dies em vaig adonar que la Casa Blanca no havia pas actuat de tapadora i vaig perdre gas. Em penso que això li ha destrossat la reelecció, però no és un criminal. La ciutat és com un circ.

Caminaven en silenci mentre s’anava fent fosc. Ella ja en tenia prou, del tema, i ell també n’estava tip. Hi havia una mitja lluna que es reflectia en les aigües quietes. Li va passar el braç per la cintura i la va acostar més a ell. Eren a la sorra, lluny de l’aigua, a un quilòmetre de la casa.

—T’he trobat a faltar —féu ella amb tendresa.

Ell va sospirar però no va dir res.

—Quant de temps et quedaràs?

—No ho sé. Un parell de setmanes. Potser un any. Depèn de tu.

—Què et sembla un mes? —va dir ella somrient.

—Em sembla molt bé —va dir ell gairebé sense forces.

Darby contemplava la badia i el reflex de la lluna solcat per un veler.

—Anirem de mes en mes, et sembla bé, Gray?

—Perfecte.

Una nit d’octubre, Abe Rosenberg, llegendari membre del Tribunal Suprem de Justícia, és mort a trets a casa seva. La mateixa nit, Glenn Jensen, el membre més jove del Tribunal, és estrangulat. Quina connexió hi ha entre tots dos assassinats?

Darby Shaw, la més brillant, la més bonica i la més ambiciosa de les estudiants de dret de Nova Orleans, creu que ha trobat la resposta. Però quan exposa la seva hipòtesi sobre el cas i la fa arribar fins als cims del poder de Washington, li fa tant d’efecte que el seu amic morirà, que els assassins iniciaran la cacera de la noia, que ella haurà de buscar desesperadament pel país l’home que és tan a la vora de la veritat com ella mateixa, el periodista Gray Grantham. ¿Aconseguiran sobreviure junts prou de temps per revelar què s’amaga sota l’informe Pelicà?

Un thriller apassionant de l’autor que ha captat l’atenció de tot Nord-amèrica.





JOHN GRISHAM (Jonesboro, Arkansas, EUA, 1955). Després de graduar-se en Dret, va exercir com a advocat especialitzat en temes de dret civil i penal. El 1989 es va iniciar en el món literari amb l’obra Temps de matar però va ser amb la seva segona novel·la, La tapadora (1991), amb la qual va aconseguir la popularitat. Des de llavors, totes les seves obres següents han estat rebudes amb enorme entusiasme, no només per part dels lectors i crítics, sinó també per la indústria cinematogràfica, que les ha convertit en autèntiques superproduccions cinematogràfiques. En destaquen L’informe pelicà (1992), El client (1993), El jurat (1996) i Causa justa (1998).





