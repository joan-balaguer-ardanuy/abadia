Casat i pare de dos fills, Oscar Wilde era homosexual a la Gran Bretanya victoriana. Els convencionalismes de l’època el portaren a un procés judicial en què ho perdé tot, essent condemnat a 2 anys de treballs forçats a la presó de Reading. La seva estada a la presó acabaria amb la seva vida, però hi escriuria les seves obres mestres: Balada de la presó de Reading i De profundis, una llarga carta al seu ex-amant. En els dos anys de llibertat que li quedaren abans de morir fou incapaç d’escriure res.





Oscar Wilde





Balada de la presó de Reading




ePUB v2.0

Tompopal 07.07.15





Títol original: The Ballad of Reading Gaol

Oscar Wilde, 1898

Traducció: Miquel Forteza, 1960

Edició digital: Tompopal (v1.0)

Segona edició: Epubqüest (v2.0)

ePUBCat base r1.3





IN MEMORIAM C. T. W., un temps soldat de la Guàrdia Reial Muntada, Obiit H. M. Presó Reading, Berkshire 7 Juliol, 1896.





I


No porta ja roba escarlata,

no du vermell vestit,

car el trobaren amb la morta

de sang i vi tenyit:

la pobra dona que estimava

i ell va matar en son llit.

Entre altres presos caminava,

de vil grisor abillat;

portava al cap gorra de crícket,

son pas era animat

i amb gran anhel brillar mirava

del cel la claredat.

Jamai no he vist al món cap home

amb ulls tan plens d’anhel,

esguardar amb tanta persistència

el petit tros de cel

i el nuvolet que el vent movia

com fúlgid navicel.

Jo amb altres presos caminava

pel pati desolat,

considerant quina seria

la seva malvestat,

quan vaig sentir que murmuraven:

«A forca és condemnat».

Oh Crist! Semblava que voltessin

els murs, sobtadament

i fos el cel damunt nosaltres

un casc d’acer candent.

I, de l’horror, jo no sentia

mon propi patiment.

Sa obsessió torturadora

només vaig pressentir

i per què amb tanta d’avidesa

guaitava el cel lluir:

matà la dona que estimava,

i havia de morir.

I tothom mata allò que estima,

amb crueltat igual:

un amb paraula aduladora,

l’altre amb esguard fatal;

mata el covard amb la besada;

el fort, amb un punyal.

Mata un l’amor en la vellesa,

l’altre en la vida en flor;

un l’estrangula amb la Luxúria,

l’altre amb les mans de l’Or:

el més benèvol mata amb eines

per abreujar la mort.

Un ven l’amor i l’altre el compra,

estimen massa o gens;

maten els uns amb moltes llàgrimes,

els altres indolents;

però no van tots els qui occeixen

al pal dels delinqüents.

No tothom mor a dalt la forca

un dia esglaiador;

la faç tapada, no l’ofega

pel coll nus corredor,

ni del trespol es precipiten

sos peus dins la buidor.

No resta amb homes que el vigilen

silenciosament,

que espien sempre la pregària,

son plor o son lament,

perquè ell mateix robar no pugui

la presa al sofriment.

Mai no es desperta quan clareja,

d’espectres rodejat:

el Capellà veu blanc i trèmul,

veu l’Inspector tibat

i el Director vestit de negre,

amb faç de condemnat.

Ni amb trista pressa ha de vestir-se

d’un infamant burell

mentre el Doctor anota cada

reflex de son cervell

amb un rellotge del qual semblen

els tics, cops de martell.

Ni fa la set com una arena

sa gola comprimir

ans que la porta encotonada

amb guants obri el botxí

i el lligui fort perquè no pugui

la set mai més sentir.

Ni el cap acala quan escolta

el funerari rés

ni, mentre sap que és viu encara

pel seu espant només,

amb son taüt topa a la porta

del maleït recés.

Ni el darrer esguard al cel aixeca

entre els vidratges clars,

ni els llavis secs de Déu imploren

que allunyi el seu traspàs,

ni sent tremir damunt ses galtes

el bes de Caïfàs.





II


Va passejar-se sis setmanes

de vil grisor abillat;

portava al cap gorra de crícket,

son pas era animat

i amb gran anhel brillar mirava

del cel la claredat.

Jamai no he vist al món cap home

amb ulls reblerts d’anhel

esguardar amb tanta persistència

un petit tros de cel

i el nuvolet que arrossegava

el seu toisó rebel.

Ell no crispava ses mans febles,

com fa, foll de dolor,

l’home que encara té esperança

dins l’infernal negror:

només mirava el sol, bevia

la matinal frescor.

Ell no crispava ses mans febles,

no el vèiem defallir:

bevia com un analgèsic

l’aire del dematí;

els raigs de sol, la boca oberta,

bevia com un vi.

I els presoners que caminàvem

pel pati desolat,

ens oblidàvem de quina era

la nostra malvestat

i amb ulls d’horror miràvem l’home

a forca condemnat.

Que es passegés ens estranyava

amb tanta serenor,

esguardant sempre amb tanta d’ànsia

del dia la claror,

i ens estranyava que de pena

de forca fos deutor.

A l’om i al roure belles fulles

la primavera ha duit;

però les víbores roseguen

les rels de l’arbre buit

on morirà penjat un home

abans que doni fruit.

El Lloc més alt de pau i gràcia

dels homes és l’anhel:

mes, qui voldria amb una corda

penjat d’un pal cruel,

llençar amb l’horror de l’homicida

el darrer esguard al cel?

Amb violins dolça és la dansa

d’amor i joventut;

bella és la dansa al so de flautes,

plaent amb el llaüt;

però no és dolç dansar en l’aire

amb peu esmaperdut!

I cada dia l’esguardàvem

fent el mateix camí,

recelant sempre si seria

igual nostre destí,

car ningú sap l’infern on l’ànima

orba el podrà sumir.

Mes l’home mort entre altres homes

per fi aturà el seu pas:

vaig saber sols que en gàbia horrible

dempeus era romàs

i en aquest món de Déu benigne

no reveuré sa faç.

Com dos vaixells que en la tempesta

es creuen fent camí,

no vàrem fer-nos ni un sol signe,

cap mot no ens vàrem dir,

que en la nit santa no ens creuàrem

sinó en el jorn mesquí.

Proscrits del món tots dos estàvem,

pel mateix mur tancats,

i lluny del cor de tots els homes,

de Déu desemparats,

i ens oprimia el ferri cèrcol

fet per punir els pecats.





III


Té el pati dels Deutors humides

parets i rònec pis,

i allà els matins prenia l’aire

sota la volta gris,

amb guardians que el vigilaven

per por que no morís.

O seia amb altres que espiaven

el seu defalliment,

que vigilaven sa pregària,

son plor o son lament

perquè ell mateix no es pogués treure

la vida del turment.

El Director sempre tenia

del Reglament suport;

sols un fenomen científic

pel Metge era la mort,

i el Capellà li duia màximes

perquè trobàs confort.

Dos cops al jorn treia sa pipa

molt reposadament:

son vas bevia de cervesa

i, amb cor mai defallent,

deia sovint que ja voldria

tenir el botxí present.

Ningú raons li demanava

pels mots insospitats,

perquè tothora els qui vigilen

els pobres condemnats,

sobre llur faç han de dur màscara

amb llavis ben tancats.

Car compadits qualque vegada

voldrien dar consol:

mes, com envers els homicides

la Pietat es dol?

Quines paraules de llurs ànimes

serien agombol?

Fèiem dels Folls la Desfilada,

entorn del clos central.

Prou bé sabíem que la nostra

Brigada era infernal:

peus de plom, testes rasurades,

magnífic Carnaval!

Desfèiem bri per bri les cordes

amb ungles sangonents

i netejàvem trespols, portes

i reixes ben lluents

mentre els poals altres portaven,

fent-los xocar estridents.

Cosíem sacs, picàvem pedra,

fèiem rodar el volant,

i dringar els nostres plats, cantàvem

en el molí, suant;

mes dins el cor de tots restava

endormiscat l’espant.

I així com ona plena d’algues

s’arrossegava el jorn

i s’oblidava el foll i el frèvol

d’aquell amarg sojorn.

Fins que una tarda, oberta tomba

trobàrem al retorn.

Badava el clot la boca groga,

de fam i set malalt;

el fang volia sang humana

del sec i dur asfalt:

abans de l’auba, un de nosaltres

penjat seria al pal.

Al punt vegeren nostres ànimes

la Mort, l’obscur Destí:

amb el seu sac, dins les tenebres,

passà el ferest botxí,

i en penetrar en les nostres cel·les

la por ens feia estremir.

Els corredors de nit s’ompliren

d’imatges de terror;

per la ciutat de ferro, muda,

cap passa ni remor:

guaitaven blanques per les reixes

que oculten la claror.

I el trist dormia i somiava

com el qui dins un prat

dorm i s’envolta de dolcesa,

i el somni reposat

els guardians no comprenien

amb el botxí al costat.

Però no dorm el qui deuria

vessar tothora el plor:

així els dolents, els folls, els lladres

férem la vetlla a cor

i en nostres testes turmentades

d’un altre entrà la por.

Ah! És espantós sentir d’un altre

la trista malvestat:

travessa el cor tota sencera

l’espasa del Pecat

i de plom fos semblen les llàgrimes,

per sang que no hem vessat.

Els guardians calçats de feltre,

guaitant pel tancador,

veien dels presos l’ombra grisa

pregant en un racó:

agenollats els qui no feien

jamai oració!

Pregant de nit, d’un mort semblàvem

foll acompanyament:

ses plomes fúnebres movia

la mitjanit silent

i de vinagre el gust tenia

el greu remordiment.

Els galls cantaven, mes el dia

no començava mai:

jeien al fons de nostres cel·les

les ombres de l’Esglai

i els esperits de les tenebres

jugaven per l’espai.

Com caminants per dins la boira,

passaven vagament:

feien ganyotes a la lluna

un rigodó estrafent

i fastigosos, l’aquelarre

tenien tibantment.

La mà es donaven i passaven,

fantasmes esllanguits;

amb sarabanda s’animava

la ronda d’esperits

deixant, com vent damunt l’arena,

llurs arabescs escrits.

Marionetes pareixien

fent saltirons a cor

i per marcar llur pas sonaven

les Flautes de la Por,

cantant molt fort, cantant tothora

per despertar aquell mort.

«Oh! El món és ample, mes coixeja

el qui té el peu lligat!

El joc de daus —a cor cridaven—

és joc molt delicat:

mes sempre perd, en Lloc d’Afronta,

qui juga amb el Pecat!».

Ombres aèries no eren

de gais divertiments,

pels qui en els peus porten cadenes,

i els jorns els són turments.

Nafres de Crist! Terribles eren

i vers éssers vivents.

Entorn anaven i venien

aparellats valsant,

o en pas menut de cortesanes

pels esglaons pujant,

i els nostres precs acompanyaven

amb llur sarcàstic cant.

Ja gemegava el vent de l’alba.

La nit duia encar dol:

filant anava la tristesa

el seu gegant llençol

i suplicants, temíem l’hora

que fes Justícia el Sol.

Els murs voltava la ventada

de la presó gement

i els minuts eren una roda

d’acer en moviment:

què havíem fet perquè ens guardasses

amb tos gemecs, oh vent?

Per fi vaig veure projectar-se,

des del meu rònec banc,

l’entrellat d’ombres de ma reixa

cendrós, sobre el mur blanc,

i vaig saber que es descloïa

l’alba color de sang.

Les nostres cel·les netejàrem

a les sis del matí;

les set: d’una ala el vol sinistre

dins la presó es sentí:

la Mort glaçant amb sa alenada

entrava per occir.

No va passar amb pomposa púrpura

ni sobre blanc cavall:

sols un tauló de corredora

i uns metres de fermall.

El seu Herald així amb la corda

feia el secret treball.

Com si avençàssem a palpentes

per aiguamoll obscur,

llavors pregar ja no podíem

ni dar a l’angoixa atur:

havia mort nostra esperança

i horrible era el futur.

Car la Justícia dels homes

fer dret i sense cor:

occeix el fort, occeix el feble,

i amb son deler de mort,

la monstruosa parricida

xafa amb la planta el fort.

Tothom les vuit així esperava

amb llengua aspra de set.

Per aquell home el toc de l’hora

del Fat era el decret,

que el més pervers i el més bo ferma

amb una corda, estret.

Sense fer res, sols esperàvem

el toc esglaiador;

com dins la vall pedres immòbils

sèiem, en la tristor;

mes nostres cors batien ràpids

com foll sobre un tambor.

Sobtat les vuit tocà el rellotge

i un paorós lament

de la presó va estremir l’aire

de còlera impotent,

com el so d’una llebrosia

que la llacuna sent.

Com veim en el cristall d’un somni

imatges de neguit,

la corda untada vàrem veure

penjar al pal ennegrit

i el prec oírem que la soga

va estrangular en un crit.

El sofriment que li arrencava

el crit de desconhort

i sa suor de sang, cap altre

com jo sentí tan fort,

perquè el qui viu més d’una vida,

tendrà més d’una mort.





IV


No hi ha ofici el jorn que un home

en la presó és occit:

el Capellà és ple de sofrença,

té el rostre empal·lidit

i allò que hi ha dins sa mirada

ningú pot veure escrit.

Fins al migdia romanguérem

tancats en nostre lloc;

fins que ens tragueren de les cel·les

de la campana al toc,

i des del nostre infern, baixàrem

l’escala a poc a poc.

Sortírem tots a l’aire lliure,

no al pas acostumat,

perquè una cara era d’angoixa,

l’altra de feredat

i amb gran anhel brillar miràvem

del jorn la claredat.

Jamai no he vist al món uns homes

mirar tan plens d’anhel,

el tros de blau en llunyania

del firmament fidel

i el nuvolet que s’allunyava

en llibertat pel cel.

Entre nosaltres, alguns feien

amb el cap baix, camí,

perquè ben bé sabien que eren

deutors d’igual destí:

matàrem una cosa morta

i una viva ell n’occí.

El qui segona volta peca,

un mort fa despertar:

l’esperit treu del seu sudari,

de nou el fa sagnar;

de grosses gotes de sang l’omple

i el fa sagnar en va.

I talment simis o pallassos

voltàvem amb vestits

ornats de fletxes sinuoses,

callats i compungits

pel relliscós asfalt del pati,

i en la tristor sumits.

Anàvem muts i consirosos

sempre seguit voltant,

i en els cervells buits, les imatges

eren un vent d’espant,

amb el Terror darrera nostre

i el foll Horror davant.

Els guardians que pasturaven

aquell ramat oiós,

amb l’uniforme dels diumenges,

mostraven les blancors

que la calç viva de la fossa

deixà al calçat polsós.

No es veia clot allà on cavaren

la fossa, extensament:

només un poc de fang i arena

arran del mur potent,

i perquè el mort tingués sudari,

un munt de calç, ardent.

Car aquell home té un sudari

com ningú el té semblant:

nu l’enterraren dins el pati

de la presó infamant

i, encadenats els peus, el drapa

mortalla flamejant.

Mes la mortalla de calç viva

refà en tot temps son llit:

rosega flonja carn de dia

i fràgil os de nit.

Si alterna carn i os, rosega

son cor sempre seguit.

Durant tres anys a dins la fossa

no hi entrarà cap rel:

no sembraran cap flor ni planta

en aquell lloc cruel,

que esguarda estèril, impassible,

l’astorament del cel.

Hom creu que el cor d’un homicida

faria podrir el gra.

No és ver! La terra més benigna

que l’home es mostrarà,

i allà la rosa, més vermella,

més blanca, florirà.

La rosa roja de sa boca!

La blanca del seu cor!

Qui del Voler de Crist sabria

endevinar el tresor?

Del pelegrí, no vegé el Papa

la vara seca en flor?

Mes rosa blanca ni vermella

no es veu jamai florir:

sílex només, còdols i reble

són espargits aquí,

que el desesper humà podrien

potser les flors guarir.

En aquest lloc mai no s’esfulla

cap pètal rosa o blanc

al peu del mur, damunt l’horrible

trespol d’arena i fang

per dir que un jorn per tots vessava

el fill de Déu sa sang.

Però malgrat que entre murs resti

oprès son esperit

i encadenat vagar no pugui

per l’aire de la nit;

encar que el plor només es vessi

en son horrible llit;

ja dorm en pau el miserable,

o prest tendrà consol

car no hi ha res que l’enfolleixi

ni surt a fora el dol

ni dins la terra a on reposa

hi ha lluna ni sol.

Com una bèstia el penjaren,

sens que en el seu traspàs

el so amorós d’una campana

un rèquiem demanàs:

a corre-cuita el se’n dugueren

per soterrar-lo al vas.

Tot nu el donaren a les mosques

esparses dins el vent.

Sa gorja inflada i sos ulls fixos

varen mirar rient

i el munt, amb més rialles feien

per sa mortalla ardent.

Vora sa tomba deshonrada

no prega el Capellà,

ni una Creu, negra, beneïda

el lloc senyalarà,

i tanmateix era un dels homes

que Crist vingué a salvar.

Tot està bé! Tengué sa vida

els termenals prescrits;

la Pietat, urna trencada,

tendrà dies i nits,

plors aliens en la perenne

complanta dels proscrits.





V


Jo no sé si les Lleis humanes

tenen o no raó;

jo només sé que és alt i sòlid

el mur de la presó,

que com un any és llarg el dia,

com any ple de dolor.

Sols sé que tota Llei que els homes

pels homes han dictat,

des que Caín tragué la vida

a Abel amb crueltat,

dins el garbell guarda l’aresta

i llença tot el blat.

D’infames pedres s’edifiquen

els murs de les presons;

amb fortes reixes apareixen

barrats els finestrons

perquè els esguards de Crist, dels presos

no vegin els afronts.

Amb els reixats tapen la lluna,

ceguen la llum del sol,

i d’amagar fan bé, com poden,

l’infern de desconsol,

perquè ni Déu deuria veure-ho

ni l’home veure-ho vol.

Els fets més vils, com males herbes

tenen al clos recer;

sols la bondat que hi ha en els homes

en l’aire es veu desfer.

Vetlla el portal l’Angoixa pàl·lida,

i el guarda el Desesper.

Té fam el nen que aterroritzen,

en plor de dia i nit;

al foll i al feble fuetegen,

el vell és escarnit,

s’acreix el mal i la follia

i ni un sol mot n’és dit.

Una latrina és cada cel·la,

i ofega en l’enreixat,

el fètid baf d’una Mort viva.

Fora el Desig orat,

tot s’espoltreix a dins la màquina

vil de la humanitat.

L’aigua lletosa i salabrosa

aquí té mal bevent.

El guix, la calç del pa que ens pesen

es mescla amb l’aliment,

i amb ulls ferests, camina el Somni

i implora el Temps clement.

De la Fam magra i la Set lívida

tothom és consumit,

mes d’aliments no prenen cura,

car mata tot seguit

la pedra que aixequem de dia,

i es torna cor, de nit.

Amb el crepuscle dins la cel·la,

la mitjanit al cor,

desfeim la corda, donem voltes

al torn tot plens de por

i és el silenci més sinistre

que de campana el so.

I un mot d’humana gentilesa

mai no travessa el mur:

l’ull que us esguarda per la reixa

és inflexible i dur

i així oblidats se’ns podreix l’ànima

ensems que el cos impur.

I la cadena de la vida

rovella la dissort:

uns maleeixen, altres callen

i altres remulla el plor;

però la Llei de Déu benèvola

la pedra romp del cor.

I cada cor humà que es trenca,

dins aquell clos covard,

és l’alabastre que es trencava

al divinal esguard

i del llebrós la casa omplia

amb son perfum de nard.

Ah! Benaurats els cors que es rompen

i guanyen el perdó!

Com rentaria la seva ànima

impura el pecador?

Sols pels clivells d’un cor en dernes

podria entrar el Senyor.

L’home de gorja inflada i púrpura

i esguard espaordit,

les Mans espera que salvaren

el Lladre penedit,

que el Senyor no rebutjaria

el pecador contrit.

El qui llegeix la Llei, amb vesta

vermella, li donà

sols tres setmanes per la lluita

dels seus dos cors curar,

i per rentar de sang les taques

de l’homicida mà.

I amb plor de sang, purificava

la mà que alçà el coltell,

car sols la sang, la sang esborra,

i de Caín el vell

senyal, les llàgrimes mudaven

de Crist en blanc segell.





VI


A la presó de Reading, sense

nom, vora la Ciutat,

hi ha una tomba on jeu un home

de flama amortallat

i és el seu cos de nit i dia

per dents de foc menjat.

Ah! Fins el dia del Judici

deixeu-lo en pau dormir:

no vesseu llàgrimes inútils

ni llenceu cap sospir:

matà la dona que estimava

i havia de morir.

I tothom mata allò que estima,

amb crueltat igual.

Un amb paraula aduladora,

l’altre amb esguard fatal;

mata el covard amb la besada;

el fort, amb un punyal.





OSCAR FINGAL O’FLAHERTIE WILLS WILDE (Dublín, 16 d’octubre de 1854 - París, 30 de novembre de 1900) va ser un escriptor, poeta i dramaturg irlandès.

Estudià al Trinity College de Dublín, i més tard a Oxford, on sobresortí en els estudis clàssics. El 1878 guanyà el premi Newdigate. Dotat d’un domini excepcional del llenguatge, el seu estil brillant, que es reflectí tant en l’obra literària com en assaigs i articles en la premsa, aviat li reportà una notable popularitat. Adoptà unes maneres afectades i frívoles que escandalitzaren la societat victoriana, la qual criticà amb ironia i mordacitat. Això i l’hedonisme amoralista que professava obertament li crearen nombrosos enemics. Fou un decidit partidari del corrent estètic de l’art per l’art del final del segle XIX, que difongué en nombrosos escrits i conferències com les que féu als EUA i al Canadà el 1882. El 1884 es casà amb Constance Lloyd, de la qual tingué dos fills.

Especialment conegut com a dramaturg, en aquest gènere destaquen les obres Lady Windermere’s Fan (1892), que el consagrà, Salomé (1891), escrita en francès i base de l’òpera de R. Strauss, A Woman of No Importance (1893), An Ideal Husband (1895) i la seva obra mestra, The Importance of Being Earnest (1895). Escriví una única novel·la, The Picture of Dorian Gray (1891), titllada d’immoral. El 1895 fou acusat d’homosexualitat pel pare del seu amant lord Alfred Douglas i, després de tres judicis, fou condemnat a dos anys de treballs forçats, que complí a la presó de Reading, on escriví The Ballad of Reading Gaol (1898), que descrivia les condicions inhumanes del règim penitenciari, i l’Epistola: In carcere et vinculis, o De profundis (versió completa, 1960), sèrie de retrets al seu amant i, indirectament, a ell mateix per haver-se deixat portar fins al desastre. És també autor de diverses narracions i contes (Lord Arthur Savile’s Crime, 1891), i de narracions infantils, d’un cert to socialista, com The Happy Prince (1888). En sortir de la presó s’exilià a França i adoptà el nom de Sebastian Melmoth. Morí el 30 de novembre de 1900, en una habitació del parisenc Hôtel d’Alsace. Va ser enterrat el 3 de desembre al cementiri de Bagneux, als afores de la capital. El 1909, les despulles van ser traslladades al cementiri del Père Lachaise.





