El dia D s’acosta. Encara no se sap on ni quan serà, però els alemanys estan convençuts que no falta gaire.

La Felicity Clairet, àlies Flick, és una de les millors agents de la unitat encarregada de les operacions de sabotatge al nord de França. A la Felicity li consta, i sap, que l’habilitat dels alemanys de frustrar l’atac dels aliats depèn de les seves línies de comunicació.

Però quan ella i el seu marit, un líder de la resistència, intenten dur a terme un atac directe que acaba fent fallida, tot el que l’envolta empitjora. El seu grup és destruït, el seu marit ha desaparegut, els seus superiors ja no confien en ella… Ha de forjar un nou pla: un grup exclusivament femení i no professional serà reclutat i entrenat en qüestió de dies. Les seves membres han d’intentar infiltrar-se a la central telefònica dels nazis, però no saben que els alemanys les estan esperant.





Ken Follett





Alt risc




ePUB v1.0

RCDE2 01.07.20





Títol original: Jackdaws

Ken Follett, 2001

Traducció: Joan Puntí, 2004

Edició digital: RCDE2 (v1.0)

ePUBCat base r1.3





Durant la Segona Guerra Mundial,

l’Executiu d’Operacions Especials va enviar

a França un total de cinquanta dones.

Trenta-sis van sobreviure a la guerra.

Les altres catorze hi van perdre la vida.

A totes elles els dedico aquest llibre.





EL PRIMER DIA


Diumenge, 28 de maig de 1944





1


Un minut abans de l’explosió, a la plaça de Sainte-Cécile hi regnava la calma. Feia un capvespre càlid i un aire quiet cobria el poble com un llençol. La campana de l’església repicava mandrosa i sense gaire entusiasme per convocar els fidels al temple. Per a la Felicity Clairet aquella campana era com un compte enrere.

L’edifici més important de la plaça era un palau del segle XVII. Era una versió en miniatura de Versalles, amb una façana esplèndida flanquejada per dues ales a banda i banda que s’allargaven en angle recte cap enrere. Tenia una planta baixa i dos pisos principals coberts per un sostre alt amb lluernes en forma d’arc.

La Felicity, més coneguda com a Flick, estava enamorada de França. Li agradaven els edificis elegants, el clima plàcid, els àpats reposats, la gent culta. Admirava la pintura francesa, la literatura francesa i l’elegància de la moda francesa. Els turistes solien tenir els francesos per gent poc acollidora, però la Flick parlava francès d’ençà que tenia sis anys i ningú no hauria pogut endevinar que era estrangera.

El fet que la França que ella estimava hagués desaparegut la posava furiosa. No hi havia prou menjar per celebrar àpats reposats, els nazis havien robat gairebé tots els quadres i les úniques dones que vestien amb elegància eren les prostitutes. Com la majoria de dones, la Flick duia un vestit més aviat vulgar, que de tant rentar-lo ja havia perdut el color. Desitjava més que cap altra cosa que tornés la França de veritat. I això podia ser una realitat ben aviat, si ella i la gent com ella aconseguien portar a terme el que s’esperava d’ells.

Potser no viuria prou temps per arribar-ho a veure, en realitat podia morir en qüestió de minuts. No era una persona fatalista, tenia ganes de viure. Encara hi havia moltes coses que volia fer després de la guerra: acabar el doctorat, tenir un fill, visitar Nova York, comprar-se un cotxe esportiu, beure xampany a la platja a Canes. Però si estava a punt de morir, s’alegrava de poder passar els darrers instants de la seva vida en una plaça banyada per la llum del sol, contemplant un edifici antic meravellós, amb la cadència dolça del francès acaronant-li les orelles.

Originalment havien construït aquell palau per acollir-hi l’aristocràcia local, però el difunt comte de Sainte-Cécile havia perdut el cap a la guillotina l’any 1793. Feia temps que els jardins ornamentals s’havien convertit en camps de vinyes, perquè aquella era una terra de viticultors, al cor de la regió de la Xampanya. Ara l’edifici allotjava una important central telefònica perquè el ministre de Governació havia nascut a Sainte-Cécile.

Quan els alemanys van arribar a França van ampliar les instal·lacions per poder establir una connexió entre el sistema francès i la nova línia per cable amb Alemanya. També havien instal·lat a l’edifici el quarter regional de la Gestapo, amb oficines als pisos principals i cel·les al soterrani.

Feia un mes que els aliats havien bombardejat el palau. Aquesta mena de bombardejos de precisió eren una novetat. Els feixucs Lancaster de quatre motors i els Flying Fortresses que bramaven pels cels d’Europa cada nit no eren gaire precisos —de vegades ni tan sols encertaven la ciutat que volien bombardejar—, però la darrera generació de caces bombarders, els Lightning i els Thunderbolt, podien infiltrar-se a plena llum del dia i atacar qualsevol petit objectiu, ja fos un pont o una estació de tren. La major part de l’ala occidental del palau era poca cosa més que una pila irregular de maons vermells i pedra blanca del segle XVII.

Però la incursió aèria no havia tingut èxit. Van fer les reparacions ràpidament i el servei telefònic només va estar interromput el temps que els alemanys van trigar a substituir les centraletes. L’equip de telefonia automàtica i els amplificadors, imprescindibles per a les línies de llarga distància, eren al soterrani, que no havia rebut danys importants.

Aquell era el motiu que havia portat la Flick fins a la plaça de Sainte-Cécile.

El palau era a la banda nord de la plaça; l’envoltava una alta tanca feta amb pilars de pedra i reixes de ferro forjat i estava vigilat tothora per guàrdies uniformats. A l’est hi havia una petita església medieval, amb l’antiga portalada de fusta oberta de bat a bat per deixar-hi entrar l’aire estival i la congregació que anava arribant.

Al davant de l’església, a la banda occidental de la plaça, hi havia l’Ajuntament, amb un alcalde ultraconservador que havia tingut algunes diferències amb les forces nazis d’ocupació. Al sud hi havia un seguit de botigues i un bar que es deia Café des Sports. La Flick seia a la terrassa del bar, esperant que callés la campana de l’església. Davant seu, damunt la taula, hi tenia un got de vi blanc local, suau i lleuger. Encara no l’havia tocat.

La Flick era major de l’Exèrcit britànic. Oficialment pertanyia al Regiment d’Infermeres de Primers Auxilis, un servei exclusivament femení que tothom coneixia amb el nom de FANY. Però allò era només una tapadora. En realitat treballava per a una organització secreta, l’Executiu d’Operacions Especials, que s’ocupava dels actes de sabotatge darrere les línies enemigues. Amb vint-i-vuit anys ja era un dels agents amb més experiència del grup. No era pas la primera vegada que veia la mort de ben a prop. Havia après a viure amb aquesta amenaça constant i sabia controlar la por, però així i tot sentia que una mà freda li aferrava el cor quan contemplava els cascos de metall i els terribles fusells dels guàrdies del palau.

Tres anys enrere la seva màxima ambició era convertir-se en professora de literatura francesa en qualsevol universitat britànica i ensenyar els alumnes a gaudir de la força d’Hugo, de l’enginy de Flaubert, de la passió de Zola. Un dia, mentre treballava a l’Oficina de Guerra traduint documents del francès, van convocar-la a una misteriosa reunió a l’habitació d’un hotel, on van demanar-li si estava disposada a portar a terme una missió perillosa.

Va dir que sí, sense pensar-s’ho gaire. El país estava en guerra i tots els nois que havien anat amb ella a Oxford arriscaven la vida cada dia, de manera que per què no podia fer ella el mateix? Dos dies després del Nadal del 1941 va començar el seu entrenament com a membre de l’EOE.

Sis mesos més tard ja actuava com a correu i portava missatges des del quarter general de l’EOE, al número 64 de Baker Street, a Londres, als grups de la Resistència a la França ocupada, en uns temps en què no hi havia gaires equips de ràdio i encara menys operadors capacitats per utilitzar-los. Saltava amb paracaigudes i anava d’una banda a l’altra amb documents d’identitat falsos, contactava amb la Resistència, els donava les ordres i prenia nota de les seves respostes, queixes i peticions d’armes i munició. Per fer el viatge de tornada era sempre puntual a la cita amb l’avió que havia de recollir-la, normalment un Westland Lysander de tres places, prou petit per poder aterrar en cinc-cents metres d’herba.

De la feina com a correu havia passat a l’organització d’actes de sabotatge. La majoria dels agents de l’EOE eren oficials i, en teoria, els seus «homes» eren els membres de la Resistència local. A l’hora de la veritat els membres de la Resistència no respectaven la disciplina militar, i per guanyar-se la seva confiança un agent havia de demostrar que era dur, competent i autoritari.

Era una feina perillosa. Sis homes i tres dones havien acabat el curs d’entrenament al mateix temps que la Flick i al cap de dos anys ella era l’única que encara estava en actiu. Sabia del cert que dos d’ells eren morts: un havia estat afusellat per la milícia, l’abominable policia secreta francesa; l’altre es va estavellar en no obrir-se-li el paracaigudes. Els altres sis havien estat capturats, interrogats i torturats, i tot seguit s’havien dispersat pels camps de presoners d’Alemanya. La Flick havia aconseguit sobreviure perquè era implacable, reaccionava amb rapidesa i pel que feia a la seguretat era d’una meticulositat que ratllava la paranoia.

Al seu costat seia el seu marit, en Michel, el líder del sector de la Resistència conegut amb el nom en codi Bollinger, amb base a la ciutat catedralícia de Reims, a uns quinze quilòmetres de distància. Tot i que estava a punt d’arriscar la vida, en Michel seia amb l’esquena clavada a la cadira, el turmell del peu dret al damunt del genoll esquerre, amb un got alt a la mà que contenia la cervesa aigualida i pàl·lida d’aquells temps de guerra. El seu somriure despreocupat s’havia guanyat el cor de la Flick quan va anar a estudiar a la Sorbona per escriure una tesi sobre l’ètica de Molière, que va haver d’abandonar així que va esclatar la guerra. En Michel era aleshores un professor de filosofia desendreçat amb tota una legió d’estudiants que l’admiraven profundament.

Encara era l’home més sexi que havia conegut mai. Era alt i vestia amb una elegància despreocupada, amb vestits arrugats i camises blaves descolorides. Sempre duia els cabells una mica massa llargs. Tenia una veu suggeridora i uns ulls blaus molt intensos, capaços de fer sentir a una noia que era una dona única al món.

Aquella missió havia donat a la Flick l’oportunitat de passar uns quants dies amb el seu marit, però no havien estat uns dies feliços. No era exactament que s’haguessin barallat, però en Michel no l’havia tractada d’una manera especialment afectuosa i es comportava amb desesma. Ella se sentia ferida. L’instint li deia que en Michel s’interessava per algú altre. Tenia només trenta-cinc anys i el seu encant desmenjat li donava força resultat entre les dones joves. No servia de res que d’ençà que s’havien casat haguessin passat més temps separats que junts, per culpa de la guerra. I hi havia moltes noies franceses ben disposades a deixar-se estimar, va pensar ella amargament, dins i fora de la Resistència.

Però ella encara l’estimava. No pas de la mateixa manera: ja no el venerava com durant la lluna de mel, ja no es delia per dedicar la seva vida a fer-lo feliç. Les boirines matinals de l’amor romàntic s’havien dispersat i sota la llum diàfana de la vida matrimonial s’adonava que en Michel era un home vanitós, egoista i poc de fiar. Però quan la mirava fixament, la feia sentir com si fos única, bonica i estimada.

L’encant d’en Michel també funcionava amb els homes, i era un gran líder, valent i carismàtic. Tots dos havien elaborat conjuntament el pla d’atac. Atacarien el palau per dos punts alhora per tal de dividir la defensa, tot seguit es reagruparien a l’interior per formar una única força que s’introduiria al soterrani, localitzaria la sala principal d’equipaments i la faria saltar pels aires.

L’Antoinette Duper, la supervisora del grup local de dones que s’ocupaven de la neteja diària del palau, els havia facilitat un plànol de la planta de l’edifici. L’Antoinette era també la tia d’en Michel. La neteja començava a les set, a la mateixa hora que la missa, i la Flick podia veure-les ara mateix mentre presentaven els passis especials als guàrdies que vigilaven la tanca de ferro forjat. L’esquema de l’Antoinette indicava l’entrada al soterrani, però no en donava més detalls, perquè era una àrea reservada als alemanys i que els mateixos soldats s’ocupaven de netejar.

El pla d’atac d’en Michel es basava en els informes de l’MI6, el servei d’intel·ligència britànic, que deia que un destacament armat de les SS s’ocupava de la defensa del palau. Treballaven en tres torns de dotze homes cadascun. El personal de la Gestapo que hi havia a l’edifici no eren tropes de combat i la majoria ni tan sols anaven armats. El sector Bollinger havia aconseguit reunir per a aquest atac un grup de quinze homes, que en aquells moments estaven repartits entre els fidels dins l’església o badant per la plaça, amb les armes amagades sota la roba, a la cartera o en bosses penjades a l’esquena. Si l’MI6 no anava errat, els homes de la Resistència havien de superar en nombre els guàrdies.

Així i tot la Flick sentia una por que li oprimia el cor. Quan havia parlat amb l’Antoinette dels càlculs de l’MI6, ella havia arrufat el nas i li havia dit:

—A mi em sembla que n’hi ha més.

L’Antoinette no era ximple —havia estat la secretària d’en Joseph Laperrière, el responsable d’unes caves de xampany, fins que l’ocupació va fer disminuir els beneficis i va substituir-la per la seva dona—, i era molt probable que no s’equivoqués.

En Michel no havia aconseguit resoldre la contradicció entre els càlculs de l’MI6 i la impressió de l’Antoinette. Vivia a Reims i ni ell ni cap dels membres del seu grup no estaven familiaritzats amb Sainte-Cécile. No hi havia hagut temps per conèixer millor el terreny. Si hi havia més soldats que membres de la Resistència, va pensar la Flick aterrida, seria impossible vèncer les disciplinades tropes alemanyes.

Va donar un cop d’ull a la plaça, es fixava en la gent que coneixia, en aparença vianants inofensius que en realitat esperaven el moment indicat per matar o perquè els matessin. Al davant de la merceria, examinant una tela d’un verd pàl·lid que hi havia a l’aparador, s’esperava la Geneviève, una noia alta de vint anys amb una Sten amagada sota l’abric d’estiu lleuger. La Sten era una metralladora que la Resistència utilitzava tot sovint, perquè es podia desmuntar en tres parts i transportar-la en una petita bossa. La Geneviève podria haver estat perfectament la noia en qui s’havia fixat en Michel, així i tot la Flick va sentir autèntic horror en pensar que podia morir en qüestió de segons sota el foc de les metralladores. Aleshores va veure en Bertrand, que creuava l’empedrat de la plaça en direcció a l’església. En Bertrand era encara més jove, només tenia disset anys i era ros, amb el rostre inquiet. Portava una Colt automàtica del 45 amagada en un diari doblegat sota l’aixella. Els aliats els havien llançat centenars de Colts amb paracaigudes. En un primer moment, la Flick no havia permès que en Bertrand formés part del grup, però ell hi havia insistit i la Flick necessitava tots els homes disponibles, de manera que al final havia cedit. Tenia l’esperança que l’actitud desafiadora d’aquell jove l’ajudaria a sobreviure quan comencés l’intercanvi de trets. L’Albert s’esperava aturat al davant de l’església com un badoc mentre s’acabava el cigarret. La seva dona havia donat a llum el seu primer fill aquell mateix matí, una nena. L’Albert tenia, doncs, un motiu més per sobreviure aquell dia. Portava una bossa de roba que semblava plena de patates, però en realitat eren granades de mà Mark I Mills del número 36.

L’escena a la plaça semblava absolutament normal excepte per un element. Al costat de l’església hi havia aparcat un cotxe esportiu enorme i molt potent. Era un Hispano-Suiza de fabricació francesa del model 68-bis amb un motor d’avió V12, un dels cotxes més ràpids del món. Tenia un gran radiador platejat d’aspecte arrogant amb la cigonya voladora característica pintada de color blau cel.

Havia arribat feia mitja hora. El conductor, un home ben plantat d’uns quaranta anys, portava un vestit de civil molt elegant, però per força havia de ser un oficial alemany; ningú més no s’hauria atrevit a presumir d’un cotxe com aquell. La seva acompanyant, una dona alta i d’un pèl-roig cridaner, portava un vestit de seda verd i sabates de taló, i era tan elegant que només podia ser francesa. L’home havia instal·lat una càmera en un trípode i feia fotografies del palau. La dona tenia un aire desafiadora, com si fos perfectament conscient que la gent del poble se la mirava mentre es dirigien a l’església i li deien «puta» mentalment.

Feia només un instant que l’home havia alarmat la Flick en demanar-li que els fes un retrat a ell i a la seva acompanyant femenina amb el palau al fons. Es va adreçar a ella amb amabilitat i un somriure encisador, sense el més mínim indici d’accent alemany. Aquella distracció en un moment tan important era desesperant, però la Flick pressentia que si s’hi negava podia tenir problemes, especialment tenint en compte que pretenia fer-se passar per una vilatana més que no tenia res a fer a banda de passar el temps asseguda a la terrassa d’un cafè. Va respondre com ho hauria fet qualsevol francès en les mateixes circumstàncies: va fer un gest d’indiferència glacial i va fer el que li demanava l’alemany.

Va ser una situació grotesca i aterridora alhora: l’agent secreta britànica al darrere de la càmera; l’oficial alemany i la seva amigueta somrient, i la campana de l’església que iniciava el compte enrere abans de l’explosió. Aleshores l’oficial va donar-li les gràcies i la va convidar a beure alguna cosa. Ella s’hi va negar amb contundència: cap noia francesa no podia compartir una beguda amb un alemany si no volia que la tinguessin per una puta. Ell ho va entendre de seguida i va assentir amb el cap, i ella va tornar a seure al costat del seu marit.

Era evident que aquell oficial no estava de servei i que, en principi, no semblava pas que anés armat, de manera que no representava cap amenaça, però la Flick estava preocupada. Va valorar aquell pressentiment durant els darrers segons abans de l’explosió i al final va arribar a la conclusió que no creia que aquell home fos realment un turista. El seu comportament delatava una tensió que no s’adeia amb algú absort en la contemplació de la bellesa d’un edifici antic. La dona que l’acompanyava potser era realment el que semblava, però ell era alguna altra cosa.

No va tenir temps d’imaginar quina era aquella altra cosa, la campana de l’església va callar.

En Michel va buidar el got i es va eixugar els llavis amb el dors de la mà.

La Flick i en Michel es van aixecar de la taula. Procurant no cridar l’atenció, es van dirigir discretament i amb tota naturalitat cap a la porta del cafè per posar-se sota cobert.





2


En Dieter Franck s’havia fixat en aquella noia asseguda en una taula del cafè així que havia aparcat el cotxe a la plaça. Sempre es fixava en les dones atractives. Aquella l’hi va semblar especialment. Tenia els cabells d’un to ros clar i els ulls una mica verds, i probablement tenia sang alemanya a les venes, un fet gens inusual al nord-est de França, tan a prop de la frontera. El seu cos menut i esvelt estava embolicat amb un vestit que semblava un sac, però la bufanda groga i brillant de cotó barat que portava delatava un estil que li va semblar encisadorament francès. En adreçar-s’hi havia detectat immediatament l’habitual reacció de por que sentia un francès davant de qualsevol ocupant alemany; però, aleshores, gairebé just després, va poder veure al bonic rostre d’aquella dona una mirada desafiadora que amb prou feines aconseguia dissimular i que va cridar-li l’atenció.

Anava amb un home força atractiu que no semblava gaire interessat en ella; probablement el seu marit. Si en Dieter va demanar-li que els fes una foto era simplement perquè li venia de gust parlar amb ella. Tenia dona i dos fills preciosos que vivien a Colònia, i compartia el seu apartament a París amb la Stéphanie, però allò no era pas motiu perquè no pogués flirtejar amb altres dones. Les dones boniques eren com els meravellosos quadres impressionistes que col·leccionava: el fet de tenir-ne un no et feia passar les ganes de posseir-ne un altre.

Les franceses eren les dones més boniques del món. En realitat, tot a França era bonic: els ponts, els bulevards, els mobles…, fins i tot la cristalleria de porcellana. A en Dieter li agradaven molt els clubs nocturns de París, el xampany, el foie gras i el pa calent. Li agradava anar a comprar camises i corbates a Charvet, la famosa chemisier que hi havia davant de l’hotel Ritz. No li hauria importat gens passar a París la resta de la seva vida.

Ignorava on havia adquirit aquests gustos. El seu pare era professor de música, l’únic art en el qual els alemanys, i no pas els francesos, eren indiscutiblement els mestres. Però a en Dieter la rígida vida acadèmica del seu progenitor li havia semblat insuportablement ensopida, i els seus pares es van quedar horroritzats quan es va fer policia, un dels primers graduats universitaris que es decidia a fer aquell pas. El 1939 era el cap del Departament d’Investigació Criminal de la Policia de Colònia. El maig del 1940, quan en una setmana els tancs pànzer del general Heinz Guderian van creuar el riu Mosa a Sedan i van travessar França de manera triomfal fins al canal de la Mànega, en Dieter es va decidir a sol·licitar una plaça a l’exèrcit. Gràcies a la seva experiència policial van donar-li immediatament un càrrec a intel·ligència militar. Parlava francès amb fluïdesa i tenia un anglès acceptable, de manera que la seva missió consistia a interrogar presoners. Tenia un talent especial per a aquella feina i li produïa una gran satisfacció obtenir informació que podia ajudar els seus a guanyar batalles. Al nord d’Àfrica fins i tot Rommel s’havia adonat dels resultats de la seva feina.

Sempre estava disposat a utilitzar la tortura si calia, però preferia persuadir la gent de maneres més subtils. I era així com havia aconseguit la Stéphanie. Decidida, sensual i perspicaç, la Stéphanie era la propietària d’una botiga de París dedicada a la venda de barrets elegantíssims a uns preus obscens. Però la seva àvia era jueva. Va perdre la botiga i es va passar sis mesos en una presó francesa. Quan se l’emportaven a un camp de concentració a Alemanya, en Dieter la va rescatar.

L’hauria pogut violar. Sens dubte això és el que ella s’esperava. Ningú no hauria alçat la veu per defensar-la i, per descomptat, tampoc ningú no l’hauria castigat a ell. En canvi va donar-li menjar i roba nova i la va instal·lar en una cambra que quedava lliure al seu apartament. La va tractar amb afecte i amabilitat fins que un vespre, després d’un sopar de foie de veau i una ampolla de La Tache, va seduir-la deliciosament al sofà, davant d’un bon foc de carbó.

Aquell dia, però, ella formava part del seu equip de camuflatge. Tornava a treballar per a Rommel. El mariscal de camp Erwin Rommel, la Guilla del Desert, comandava el Grup B de l’exèrcit que defensava el nord de França. El servei d’intel·ligència alemany esperava una invasió dels aliats aquell mateix estiu. Rommel no disposava de prou homes per protegir els centenars de quilòmetres de costa vulnerables a un desembarcament, de manera que havia adoptat una estratègia molt atrevida de resposta flexible: els seus batallons eren uns quants quilòmetres terra endins, preparats per destinar-los ràpidament allí on fos necessari.

Els britànics ho sabien; també tenien el seu servei d’intel·ligència. La contraofensiva consistia a alentir la capacitat de resposta de Rommel destruint el seu sistema de comunicacions. Nit i dia els bombarders britànics i nord-americans deixaven caure bombes a les carreteres, línies de ferrocarril, ponts i túnels, estacions i centres de distribució. La Resistència s’ocupava de fer esclatar les centrals elèctriques i les fàbriques, de fer descarrilar trens, de tallar les línies telefòniques i d’enviar noietes adolescents a abocar sorra a les reserves de combustible per als camions i els tancs.

La missió d’en Dieter consistia a identificar els centres de comunicacions més importants i valorar les possibilitats d’un atac de la Resistència. Els darrers mesos, des de la seva base a París, havia viatjat per tot el nord de França, escridassant els sentinelles mig adormits i terroritzant els capitans més ganduls, reforçant les mesures de seguretat als punts de senyalització ferroviària, les carboneres, els tallers de màquines i les torres de control aeri. Aquell dia feia una visita sorpresa a un centre de comunicacions telefòniques d’una importància estratègica vital. Per aquest edifici passaven totes les comunicacions telefòniques entre l’Alt Comandament de Berlín i les forces alemanyes al nord de França. Això incloïa també els teletips, que era el sistema que s’utilitzava aleshores per enviar les ordres. Si la Resistència aconseguia destruir aquell centre, les comunicacions alemanyes quedarien seriosament malmeses.

Evidentment els aliats ho sabien i ja havien provat de bombardejar la central, però sense gaire èxit. Era la candidata ideal per a un atac de la Resistència. La insuficiència de les mesures de seguretat feia posar furiós en Dieter. Segurament era a causa de la influència de la Gestapo. La Geheime Staatspolizei era el servei de seguretat de l’Estat, i els criteris per atorgar o no un ascens tenien més a veure amb la lleialtat a Hitler i l’entusiasme pel feixisme que no pas amb la capacitat intel·lectual o de cap altra mena. En Dieter s’hi havia passat ben bé mitja hora fent fotografies, i la indiferència dels homes que se suposava que havien de protegir aquell palau i que no li feien gens de cas, el feia posar cada vegada més furiós.

De tota manera, quan la campana de l’església va callar finalment, un oficial de la Gestapo amb uniforme de major va creuar les altes reixes de ferro forjat del palau i es va dirigir directament cap on era en Dieter. Amb un francès força pobre va cridar:

—Doni’m immediatament aquesta càmera!

En Dieter es va girar d’esquena i va fer veure que no l’havia sentit.

—Està prohibit fer fotografies del palau, imbècil! —va cridar aquell home—. Que no se n’ha adonat, que això és una instal·lació militar?

En Dieter es va girar i va contestar-li tranquil·lament en alemany:

—Heu trigat força estona a adonar-vos-en.

L’home es va quedar de pedra. Normalment els civils s’espantaven davant la Gestapo.

—De què parla? —va dir amb menys agressivitat.

En Dieter es va mirar el rellotge.

—Fa trenta-dos minuts que soc aquí. Podria haver fet mitja dotzena de fotografies i haver-me’n anat ja fa estona. És vostè el responsable de seguretat?

—Qui és vostè?

—Major Dieter Franck, a les ordres del mariscal de camp Rommel.

—Franck! —va exclamar l’oficial de la Gestapo—. Ja me’n recordo, de tu.

En Dieter se’l va mirar de més a prop.

—Déu meu —va dir així que el va reconèixer—. Willi Weber!

—Sturmbannführer Weber, al teu servei.

Com la majoria dels homes amb més anys de servei a la Gestapo, en Weber tenia una graduació a les SS, una categoria que ell considerava més prestigiosa que la d’un simple policia.

—No m’ho puc creure —va dir en Dieter. Ara ja no li estranyava la manca de mesures de seguretat.

En Weber i en Dieter havien treballat plegats al cos de Policia de Colònia als anys vint. En Dieter havia fet carrera, en Weber era un fracassat. A en Weber li dolia l’èxit que havia tingut en Dieter i l’atribuïa a un bon cercle d’influències. (El cercle d’influències d’en Dieter no era especialment privilegiat, però en Weber, fill d’un estibador, ho veia d’una altra manera).

Al final a en Weber el van acomiadar. En Dieter va començar a recordar-ne els detalls: s’havia produït un accident de trànsit, s’hi havia aplegat una multitud de badocs, i en Weber, en un atac de pànic, havia disparat l’arma i havia matat un vianant que s’havia aturat a mirar l’espectacle.

Feia quinze anys que en Dieter no veia aquell home, però ja s’imaginava com havia anat la carrera d’en Weber: s’havia allistat al partit nazi com a organitzador de voluntaris, argumentant que tenia experiència policial, devia demanar una feina a la Gestapo, i en aquella comunitat de fracassats i amargats havia aconseguit ascendir ràpidament.

—Què hi fas aquí? —va preguntar en Weber.

—Comprovo les teves mesures de seguretat, per ordres directes del mariscal de camp.

—Les mesures de seguretat són suficients —va saltar en Weber.

—Potser ho són per a una fàbrica de salsitxes. Mira al teu voltant. —En Dieter va fer un gest amb la mà per assenyalar tota la plaça del poble—. Què passaria si tots aquests homes i dones fossin membres de la Resistència? En qüestió de segons podrien desarmar els teus homes. —Va assenyalar una noia alta que portava un abric d’estiu lleuger al damunt del vestit—. Què passaria si aquella noia portés una arma sota l’abric? Què passaria si…?

Va callar.

Es va adonar que ja no es tractava només d’una fantasia per il·lustrar els seus arguments. Inconscientment s’havia adonat que la gent de la plaça s’havien situat en posició de combat. La rossa menuda i el seu marit s’havien amagat al bar. La noia alta amb l’abric estival que feia un moment badava davant d’un aparador ara s’estava dreta al costat del cotxe d’en Dieter. Mentre se la mirava, l’abric de la noia es va obrir i va veure sorprès que la seva imaginació havia estat profètica: de sota l’abric la noia en va treure una metralladora Sten, l’arma preferida de la Resistència.

—Déu meu! —va dir.

Va furgar la butxaca de l’abric i aleshores va recordar que no anava armat. On era la Stéphanie? Va mirar al seu voltant i per un instant gairebé es va deixar endur pel pànic, però aleshores es va adonar que la noia era darrere seu esperant pacientment que acabés de parlar amb en Weber.

—A terra! —va cridar.

Aleshores es va produir una explosió.





3


Des del portal del Café des Sports, la Flick s’estava de puntetes, observant per damunt de l’espatlla d’en Michel. Estava alerta, el cor li bategava intensament i tenia la musculatura tensa i a punt per a l’acció, però la sang del cervell li fluïa com aigua glaçada i observava i feia càlculs amb molta serenitat.

Podia veure vuit guàrdies: dos al davant de la porta, on comprovaven els passis, dos just a l’interior de la porta, dos més patrullaven darrere les reixes de ferro forjat i dos més al capdamunt d’una petita escala que portava a la gran portalada del palau. Però la majoria dels homes d’en Michel s’estalviarien d’entrar per la reixa.

El llarg lateral nord de l’edifici de l’església formava part del mur que envoltava el terreny que ocupava el palau. L’extrem nord del creuer s’endinsava uns quants metres a l’aparcament que temps enrere havia estat una part del jardí ornamental. En temps de l’Antic Règim el comte disposava de la seva pròpia entrada a l’església, una petita porta a la paret del creuer. Feia més de cent anys que havien tapiat la porta amb taulons de fusta coberts amb guix i fins en aquell moment ningú no l’havia tocada.

Feia tot just una hora que en Gaston, un picapedrer retirat, havia entrat a l’església quan encara no hi havia ningú i havia col·locat amb molta cura als peus d’aquella porta quatre càrregues de vint grams d’un explosiu plàstic de color groc. Va deixar els detonadors al seu lloc, els va connectar tots junts per tal de fer-los explotar alhora i va afegir-hi una metxa de cinc segons que s’encenia per mitjà d’un èmbol manual. Tot seguit va escampar per terra les cendres dels fogons de la seva pròpia cuina per evitar sospites i va posar un dels antics bancs de fusta davant de la porta per amagar-la més encara. Un cop va haver acabat es va agenollar per pregar, satisfet amb la feina que havia fet.

Quan ara feia uns segons la campana de l’església havia deixat de sonar, en Gaston s’havia alçat del banc, havia creuat els pocs metres que separaven la nau del creuer, havia premut l’èmbol i s’havia amagat ràpidament en un racó. L’explosió probablement va alçar la pols dipositada a les arcades gòtiques des de feia segles. Però durant els serveis no hi havia gent al creuer, de manera que ningú no en va sortir ferit.

Després de l’explosió hi va haver un instant de silenci a la plaça. Tothom es va quedar de pedra: els guàrdies a les portes del palau, els sentinelles que patrullaven amunt i avall pel pati, el major de la Gestapo i aquell alemany tan elegant i la seva atractiva amant. La Flick, amb el cor encongit per la por, va mirar en direcció al pati del palau, darrere les reixes de ferro a l’altra banda de la plaça. A l’aparcament hi havia una relíquia del jardí del segle XVII, una font de pedra amb tres querubins distrets, d’on temps enrere havia rajat l’aigua a dolls i que ara cobria la molsa. Al voltant de la pica de marbre hi havia aparcats un camió, un carro blindat, un Mercedes Sedan pintat amb el color grisverd de l’exèrcit alemany i dos Citroëns negres de la classe Traction Avant, que utilitzava la Gestapo a França. Un soldat estava omplint el dipòsit d’un dels Citroëns amb una bomba de combustible, que tenia un aspecte insòlit al davant de l’alt finestral del palau. Durant un instant ningú no es va moure. La Flick esperava i contenia la respiració.

Entre la congregació que s’havia reunit a l’església hi havia deu homes armats. El capellà, que no simpatitzava amb la Resistència i que per tant no sabia res del complot, devia estar content de veure tanta gent a la missa del vespre, que normalment no era gaire popular. Segurament es va preguntar per què hi havia tants feligresos amb abric amb el bon temps que feia, però després de quatre anys d’austeritat, la indumentària de la gent s’havia tornat més aviat extravagant i era perfectament possible que algú anés a l’església amb gavardina simplement perquè no tenia cap altra peça de roba. A hores d’ara la Flick tenia l’esperança que el capellà ja hauria entès el que estava passant. En aquell moment els deu homes es devien haver alçat dels bancs amb les armes a la mà i s’afanyaven a creuar el forat que acabaven d’obrir a la paret.

Finalment, els va poder veure a l’altre extrem de l’església. La Flick es va sentir exultant d’orgull i de por en veure aquell exèrcit multicolor amb tot de gorres velles i sabates gastades que creuaven corrent l’aparcament en direcció a l’entrada principal del palau enmig d’un núvol de pols, amb les diverses armes aferrades a les mans: pistoles, revòlvers, rifles i una metralladora. Encara no les havien utilitzat, perquè la seva intenció era apropar-se al màxim a l’edifici abans de començar a disparar.

En Michel també els va veure. Va emetre un so que era mig gemec mig sospir i la Flick es va adonar que també ell sentia la mateixa barreja d’orgull davant d’aquella demostració de coratge i de por per les seves vides. Havia arribat el moment de distreure els guàrdies. En Michel va agafar el seu rifle, un Lee-Enfield número 4 Mark I, els que la Resistència anomenava rifles canadencs, perquè la majoria eren fabricats en aquell país. Va apuntar, va treure el fiador i va prémer el gallet de dos temps. Amb un moviment expert va tornar a carregar l’arma i va deixar-la a punt per tornar a disparar.

L’esclat del rifle va trencar el silenci tens que regnava a la plaça. A la reixa un dels guàrdies va fer un crit i va caure a terra, i la Flick va experimentar una sensació de satisfacció salvatge: un home menys per disparar contra els seus camarades. El tret d’en Michel era el senyal perquè tothom comencés a obrir foc. Des del porxo de l’església el jove Bertrand va disparar dos trets que van ressonar com petards. Era massa lluny dels guàrdies per encertar cap objectiu i no va tocar ningú. Al seu costat, l’Albert va treure l’anella d’una granada i la va llançar per sobre de la reixa; va esclatar enmig de les vinyes i només va aconseguir fer saltar enlaire unes quantes fulles. La Flick es moria de ganes de cridar-los: «No malgasteu els trets; si dispareu només aconseguireu delatar la vostra posició!».

Però només les tropes més ben entrenades estaven preparades per actuar amb moderació un cop començava un tiroteig. La Geneviève va començar a disparar des de darrere del cotxe esportiu que hi havia aparcat a la plaça; l’estrèpit de la metralladora Sten repicava a les orelles de la Flick. Aquella ràfega va ser més efectiva i un altre guàrdia va caure a terra.

Finalment, els alemanys van respondre al foc enemic. Amagats darrere els pilars de pedra o ajaguts de bocaterrosa apuntaven amb els seus rifles. Amb la mà tremolosa, el major de la Gestapo va provar de treure la pistola de la funda. La pèl-roja es va girar i va començar a córrer, però aquelles sabates tan sexis que portava la van fer relliscar sobre l’empedrat i va caure a terra. El seu amant es va llançar damunt seu per protegir-la amb el cos. Aleshores la Flick es va adonar que no s’havia equivocat en pensar que es tractava d’un soldat, perquè un civil hauria cregut que era més segur córrer que llançar-se a terra.

Els sentinelles van començar a disparar. El primer a caure va ser l’Albert. La Flick va veure com trontollava mentre es posava les mans al coll. La granada que estava a punt de llançar li va caure de la mà. Aleshores el van tornar a tocar, aquesta vegada al front. Es va desplomar com un sac de patates i la Flick va pensar, amb dolor, en la nena que havia nascut aquell mateix matí i que acabava de quedar-se sense pare. Al costat de l’Albert, en Bertrand va mirar la granada que baixava rodolant per les escales gastades del porxo de l’església. Es va llançar immediatament cap a l’interior en el moment en què va esclatar. La Flick va esperar un instant, però no va tornar a aparèixer i va pensar angoixada que tant podia estar mort com ferit com simplement commocionat.

A l’aparcament, el grup procedent de l’església es va aturar per enfrontar-se als sis sentinelles que encara eren vius i van obrir foc. Els quatre guàrdies que hi havia prop de la reixa, atrapats en un foc creuat entre els que eren dins del pati i els que disparaven des de la plaça, van caure en cosa de segons, de manera que ja només en quedaven dos, que disparaven des dels graons de l’escala d’entrada al palau. El pla d’en Michel funcionava, va pensar la Flick amb un brot d’esperança.

Tanmateix, les tropes enemigues que hi havia a l’interior de l’edifici havien tingut temps d’agafar les armes i de dirigir-se ràpidament a les portes i finestres; van començar a disparar, de manera que els papers es van tornar a canviar. Tot depenia de la quantitat d’homes que defensaven el palau.

Per un instant les bales van xiular com gotes de pluja i la Flick va parar de comptar. Aleshores es va adonar consternada que al palau hi havia més armes de les que havia previst. Disparaven com a mínim des de dotze portes i finestres. Els homes de l’església, que a aquestes altures ja haurien d’haver entrat a l’edifici, es van haver de protegir darrere dels vehicles que hi havia a l’aparcament. L’Antoinette tenia raó i l’MI6 s’equivocava en el nombre de tropes que defensaven el palau. Les previsions de l’MI6 deien que hi havia una dotzena d’homes a tot estirar, però la Resistència ja n’havia mort sis com a mínim i encara n’hi havia catorze que continuaven disparant.

La Flick va maleir la seva mala sort. En un combat com aquell l’única manera que la Resistència pogués guanyar era amb una violència sobtada i aclaparadora. Si no aconseguien derrotar l’enemic d’una manera fulminant podien tenir molts problemes. A mesura que passaven els segons la disciplina i l’entrenament de l’exèrcit s’imposava. Al final, en un enfrontament massa llarg, les tropes regulars tenien totes les de guanyar.

Aleshores, al pis de dalt algú va trencar una finestra del segle XVII i immediatament van començar a disparar amb una metralladora. Gràcies a la seva posició privilegiada, va provocar una autèntica carnisseria entre els membres de la Resistència que hi havia a l’aparcament. La Flick va contemplar horroritzada com l’un darrere l’altre els homes anaven caient al costat de la font, enmig d’un bassal de sang, fins que al final només dos d’ells continuaven disparant.

Allò era el final, va pensar la Flick, desesperada. Els superaven en nombre i havien fracassat. Va sentir a la gola el regust amarg de la derrota.

En Michel disparava contra la posició de la metralladora del palau.

—És impossible carregar-se aquell home des d’aquesta posició! —va dir. Va donar un cop d’ull a la plaça fixant-se en el terrat dels diversos edificis, en el campanar de l’església i en el pis de dalt de l’Ajuntament—. Si aconseguís entrar al despatx de l’alcalde tindria una posició immillorable.

—Espera un moment! —va dir la Flick amb la boca seca. No podia fer res per evitar que en Michel arrisqués la vida, que és el que ella hauria desitjat. Però podia fer tots els possibles per ajudar-lo. Va cridar tan fort com va poder—: Geneviève! —La noia es va girar en sentir el seu nom—. Cobreix en Michel!

La Geneviève va assentir i va sortir ràpidament de darrere el cotxe, disparant indiscriminadament contra les finestres del palau.

—Gràcies —va dir-li en Michel. Tot seguit va sortir al descobert i va creuar la plaça corrent en direcció a l’Ajuntament.

La Geneviève va començar a córrer cap al porxo de l’església. Els seus trets distreien els homes que disparaven des del palau i van permetre a en Michel travessar la plaça sense perill. Però de sobte la Flick va veure de cua d’ull alguna cosa que es movia a la seva esquerra. Es va girar i va veure el major de la Gestapo, que, arrambat a la paret de l’Ajuntament, apuntava en Michel amb la pistola.

Era difícil encertar un objectiu en moviment amb una pistola si no era molt a prop, però el major sempre podia tenir un cop de sort, va pensar la Flick, aterrida. Tenia ordres d’observar i informar sense entrar en combat sota cap circumstància, però en aquell moment va pensar: «A la merda, tot plegat». A la bossa de mà portava la seva arma personal, una Browning automàtica de nou mil·límetres, que ella preferia a la Colt habitual de l’EOE, perquè disposava de tretze bales en lloc de set i perquè podia recarregar-la amb els mateixos projectils nou mil·límetres Parabellum que utilitzava la metralladora Sten. Va agafar l’arma, hi va treure el fiador, va tirar enrere el percussor, va estirar el braç i va disparar dos trets precipitats a l’oficial alemany.

No el va tocar, però les bales van fer saltar fragments de pedra de la paret que li van passar prop de la cara i el major es va amagar.

En Michel va continuar corrent.

El major es va refer ràpidament i el va tornar a apuntar amb la seva arma. A mesurà que s’apropava al seu objectiu, en Michel s’apropava també a l’alemany. En Michel va disparar el seu rifle, però el tret li va sortir desviat i el major va poder apuntar tranquil·lament i va disparar. Aquesta vegada en Michel va caure abatut, i la Flick va deixar anar un crit de pànic.

En Michel va provar d’alçar-se de terra, però va tornar a caure. La Flick es va calmar i va provar de pensar ràpidament. En Michel encara era viu. La Geneviève ja era al porxo de l’església i els trets de la metralladora distreien l’atenció de les tropes del palau. La Flick tenia una oportunitat de rescatar en Michel. Anava contra les ordres, però cap ordre la podia obligar a abandonar el seu marit a terra enmig d’un bassal de sang. A més, si l’hagués deixat allà l’haurien capturat i interrogat. Com a líder del sector Bollinger, en Michel sabia els noms i les adreces de tothom i coneixia tots els codis. La seva captura hauria estat una catàstrofe. No tenia alternativa.

Va tornar a disparar contra el major. Va tornar a fallar, però no parava de disparar, de manera que al final va forçar aquell home a enretirar-se arrambat a la paret per protegir-se.

Va sortir corrent del bar en direcció a la plaça. Mentre corria va veure el propietari del cotxe esportiu que amb el cos encara protegia la seva amant del foc creuat. De sobte la Flick es va adonar, aterrida, que s’havia oblidat d’ell. Anava armat? Si hi anava podia disparar-li fàcilment. Però ningú no va disparar.

Va arribar fins al punt on en Michel jeia cap per amunt i es va agenollar al seu costat. Es va girar en direcció a l’Ajuntament i va disparar dos trets per mantenir distret el major. Aleshores va mirar el seu marit. Va comprovar, alleujada, que tenia els ulls oberts i que respirava. Semblava que sagnava de la natja esquerra. Allò la va tranquil·litzar una mica.

—T’han clavat un tret al cul —va dir en anglès.

—Fa un mal de mil dimonis —va respondre ell en francès.

Es va tornar a girar cap a l’Ajuntament. El major s’havia retirat una vintena de metres i havia creuat un carreró estret fins a la porta d’una botiga. Aquesta vegada la Flick va tenir uns segons de marge per apuntar amb compte. Va deixar anar quatre trets. L’aparador de la botiga va esclatar enmig d’una pluja de vidres i el major va trontollar, va fer unes quantes passes enrere i, finalment, va caure a terra.

—Prova de posar-te dret —va dir la Flick en francès al seu marit.

Ell es va girar gemegant de dolor i va aconseguir posar un genoll a terra, però no podia moure la cama que tenia ferida.

—Vinga, vinga —va dir ella sense compassió—. Si et quedes aquí et mataran.

Va agafar-lo per la pitrera de la camisa i fent un gran esforç va aconseguir posar-lo dret. S’aguantava amb la cama bona, però no podia aguantar el seu propi pes, de manera que s’havia de recolzar en ella. La Flick es va adonar que el seu marit no podia caminar i va deixar anar un gemec de desesperació.

Va donar un cop d’ull a la cantonada de l’Ajuntament. El major intentava posar-se dret. Tenia la cara ensangonada, però no semblava malferit. La Flick va deduir que només tenia talls superficials provocats pels vidres de l’aparador, però que encara estava en disposició de disparar.

Només podia fer una cosa: havia d’agafar en Michel i portar-lo a pes a un lloc segur.

Es va ajupir davant seu, el va agafar per les cuixes i se’l va carregar a l’espatlla com fan els bombers. Era un home alt, però més aviat prim, com la majoria dels francesos en aquells temps. Així i tot, la Flick va pensar que no podria aguantar el seu pes. Va tentinejar i per un instant es va sentir una mica marejada, però va aguantar.

Va trigar encara uns segons a fer la primera passa. Arrossegava els peus per l’empedrat del carrer. Li va semblar que el major alemany els disparava, però era difícil de dir amb tot el soroll de les bales que intercanviaven els soldats del palau, la Geneviève i els dos homes de la Resistència que encara eren a l’aparcament. El temor que en qualsevol moment pogués rebre un tret li donava forces i va començar a córrer d’una banda a l’altra. Es dirigia a la carretera que sortia de la plaça en direcció al sud, la sortida que tenia més a prop. Va passar pel costat de l’alemany que protegia la pèl-roja amb el cos i per un segon les seves mirades es van creuar i la Flick va veure als ulls d’aquell home una expressió de sorpresa i d’admiració burleta. Aleshores va topar amb una de les taules del cafè, que va sortir disparada, i gairebé va anar per terra, però va aconseguir recuperar l’equilibri i continuar corrent. Una bala va tocar l’aparador del bar i tot un seguit de línies, com una teranyina, van esberlar el vidre. Al cap d’uns segons va arribar a la cantonada i va sortir del camp de visió del major.

«Estem vius —va pensar agraïda—; tots dos, si més no, uns quants minuts més».

Fins en aquell moment no havia pensat on aniria un cop fos fora de la zona de lluita. Tenien dos vehicles disposats per fugir, però no podia arrossegar en Michel tan lluny. De tota manera, l’Antoinette Dupert vivia en aquell carrer, només a uns quants metres d’on eren ells. L’Antoinette no formava part de la Resistència, però hi simpatitzava prou per haver facilitat a en Michel un plànol del palau. I en Michel era el seu nebot, de manera que estava segura que l’acolliria a casa. D’altra banda, la Flick no tenia alternativa.

L’Antoinette vivia a la planta baixa d’un edifici d’apartaments amb pati. La Flick va arribar davant la porta, a només uns metres de la plaça, i va entrar al pati fent tentines. Va empènyer una porta interior i va deixar en Michel sobre el terra de rajoles.

Aleshores, va trucar amb insistència a la porta de l’Antoinette, panteixant a causa de l’esforç.

—Qui hi ha? —va preguntar una veu recelosa.

El soroll de les bales l’havia espantada i l’Antoinette es negava a obrir la portà.

—De pressa, de pressa! —va dir la Flick gairebé sense alè. Mirava de parlar en veu baixa. Hi havia la possibilitat que algun veí simpatitzés amb els nazis.

La porta no es va obrir, però l’Antoinette s’hi va apropar una mica més.

—Qui hi ha?

Instintivament, la Flick va evitar pronunciar cap nom en veu alta.

—El seu nebot està ferit —va xiuxiuejar.

Aleshores la porta es va obrir. L’Antoinette era una dona d’uns cinquanta anys, d’esquena recta; duia un vestit de cotó que temps enrere havia estat de moda, però que ara estava completament descolorit encara que planxat amb molta cura. Tenia el rostre blanc de por.

—Michel! —va exclamar, i es va agenollar al seu costat—. És greu?

—Fa mal, però no em moriré —va dir en Michel serrant les dents.

—Pobret —va dir ella mentre li apartava els cabells del front suat amb un gest que semblava una carícia.

—Entrem —va dir la Flick, impacient.

Va agafar en Michel pels braços i l’Antoinette va aixecar-lo pels genolls. Va gemegar de dolor. Entre totes dues el van portar a la sala d’estar i el van deixar al damunt d’un sofà de vellut descolorit.

—Ocupi-se’n mentre vaig a buscar el cotxe —va dir la Flick, i va sortir corrent al carrer.

Els trets eren cada vegada més escassos. No disposava de gaire temps. Es va afanyar carrer avall i va girar primer a la dreta i després a l’esquerra. Al davant d’un forn tancat hi havia dos vehicles aparcats amb el motor engegat: un Renault rovellat i una furgoneta amb una inscripció borrosa del que temps enrere havia estat la Blanchisserie Bisset, la Bugaderia Bisset. La furgoneta era del pare d’en Bertrand, que podia aconseguir combustible perquè rentava els llençols dels hotels on s’allotjaven els alemanys. El Renault l’havien robat aquell mateix matí a Chalons i en Michel li havia canviat les plaques de la matrícula. La Flick va decidir agafar el cotxe i deixar la furgoneta per als que haguessin sobreviscut a la matança al pati del palau. Va parlar un instant amb el conductor de la furgoneta.

—Espera’t cinc minuts i si no ha vingut ningú ves-te’n —li va dir, i tot seguit va córrer cap al cotxe i va saltar al seient del copilot—. De pressa, anem!

El Renault el conduïa la Gilberte, una noia de dinou anys amb els cabells llargs i negres, bonica però una mica ximpleta. La Flick no entenia què hi feia, a la Resistència, no era el tipus de persona habitual de l’organització. En lloc d’arrencar ràpidament la Gilberte va dir:

—On anem?

—Ja t’ho diré, on anem, per l’amor de Déu, belluga’t!

La Gilberte va posar primera i va arrencar.

—Primer a l’esquerra, després a la dreta —va dir la Flick.

Durant els dos minuts d’inactivitat següents la va colpir tot l’abast del seu fracàs. Gran part del sector Bollinger acabava de desaparèixer. L’Albert i els altres eren morts. La Geneviève, en Bertrand i els membres que haguessin aconseguit sobreviure probablement haurien de suportar tortures.

I tot plegat per no res. El sistema de telefonia no havia patit cap desperfecte i les comunicacions alemanyes estaven intactes. La Flick es va sentir totalment inútil. Va provar de pensar què havia fet malament. Havia estat una temeritat, potser, intentar un atac frontal contra una instal·lació militar protegida? No pas necessàriament: el pla podria haver funcionat si no hagués estat per culpa dels informes imprecisos de l’MI6. No obstant això, hauria estat més segur, pensava ara, entrar a l’edifici d’una manera més clandestina. Allò hauria fet més fàcil que els homes de la Resistència poguessin arribar a les instal·lacions que eren l’objectiu de l’atac.

La Gilberte va aturar-se al davant de l’entrada del pati.

—Fes mitja volta —va dir la Flick mentre saltava del cotxe.

En Michel s’estava de bocaterrosa al sofà de l’Antoinette, amb els pantalons abaixats i un aspecte no gaire digne. L’Antoinette s’havia agenollat al seu costat amb una tovallola tacada de sang a les mans i les ulleres col·locades a la punta del nas, contemplant atentament el cul del seu nebot.

—L’hemorràgia gairebé s’ha aturat, però no li he pogut treure la bala —va dir.

A terra, al costat del sofà, hi havia la seva bossa. N’havia buidat el contingut al damunt d’una petita taula segurament mentre buscava apressadament les ulleres. Els ulls de la Flick es van quedar clavats en un petit full de paper amb la fotografia de l’Antoinette enganxada que hi havia dins d’una petita carpeta de cartró. Era el permís que utilitzava l’Antoinette per entrar al palau. En aquell moment a la Flick se li va acudir una idea.

—Tinc un cotxe a fora —va dir la Flick.

—No l’hauríem de moure d’aquí —va dir l’Antoinette mentre continuava examinant la ferida.

—Si es queda aquí, els alemanys el mataran. —La Flick va agafar el passi de l’Antoinette sense que ella se n’adonés. Mentre ho feia va preguntar a en Michel—: Com et trobes?

—Em sembla que puc caminar —va dir—. Ja no em fa tant de mal.

La Flick va ficar el passi a la seva bossa. L’Antoinette no se’n va adonar.

—Ajudi’m a posar-lo dret —li va demanar.

Les dues dones van ajudar en Michel a incorporar-se. L’Antoinette va apujar-li els pantalons blaus de cotó i li va cordar el cinturó gastat de cuir.

—Quedi’s a dins —va dir-li la Flick—. No vull que ningú la vegi amb nosaltres.

Encara no havia elaborat cap pla, però sabia de sobres que qualsevol pla fracassaria si l’Antoinette i l’equip de neteja despertaven cap sospita.

En Michel va passar el braç per sobre l’espatlla de la Flick i va recolzar-hi tot el seu pes. Ella va ajudar-lo a sortir al carrer. Quan van arribar al cotxe en Michel estava blanc de dolor. La Gilberte se’ls mirava aterrida per la finestreta.

—Baixa i obre el coi de porta, imbècil! —va cridar la Flick, furiosa.

La Gilberte va saltar del cotxe i va obrir la porta del darrere. Amb l’ajuda de la Flick van col·locar en Michel al seient. Les dues dones es van asseure ràpidament al davant.

—Sortim d’aquí —va dir la Flick.





4


En Dieter s’havia quedat absolutament consternat i estava colèric. Tan bon punt el soroll del tiroteig va començar a esmorteir-se i el cor va començar a bategar-li al ritme habitual, va reflexionar sobre el que acabava de veure. No havia cregut que la Resistència tingués prou infraestructura per organitzar un atac tan ben planejat i amb una execució tan minuciosa. Amb el que havia après aquells darrers mesos havia arribat a la conclusió que la seva estratègia consistia a organitzar accions fulminants i fugir ràpidament. Però aquella era la primera vegada que els veia en acció. Anaven armats fins a les dents i era evident que tenien munició de sobres; tot el contrari que l’exèrcit alemany! El pitjor de tot era que demostraven posseir un gran coratge. En Dieter s’havia quedat impressionat amb aquell home que amb el rifle a la mà havia creuat corrent la plaça, amb la noia de la metralladora Sten que l’havia cobert i més encara amb aquella rossa menuda que havia anat a socórrer el ferit i l’havia portat —un home que era ben bé quinze centímetres més alt que ella— lluny de la plaça cap a un lloc més segur. Aquella mena de gent eren, sens dubte, una seriosa amenaça per a la força militar ocupant. No tenien res a veure amb els criminals amb qui havia tingut tractes quan era inspector de policia a Colònia abans de la guerra. Els criminals eren estúpids, ganduls, covards i salvatges. Aquella gent de la Resistència francesa eren autèntics combatents.

Tanmateix, la derrota que acabaven de viure li oferia una oportunitat poc habitual.

Quan va estar segur del tot que el tiroteig s’havia acabat, es va aixecar i va ajudar la Stéphanie a posar-se dreta. La noia tenia les galtes vermelles i respirava amb dificultat. Va agafar-li les mans i va mirar-lo fixament:

—M’has protegit —va dir. Se li van omplir els ulls de llàgrimes—. M’has protegit com un escut amb el teu cos.

Ell va espolsar-li la pols del vestit. El seu propi heroisme el va sorprendre. Havia actuat per instint. Quan hi va pensar més tard no estava del tot convençut de si realment estava disposat a donar la vida per salvar la Stéphanie. Però no hi va voler donar gaire importància.

—No podia permetre que espatllessin un cos tan perfecte.

La Stéphanie es va posar a plorar. Ell va agafar-la de la mà i van creuar plegats la plaça fins a la reixa.

—Anem a dintre —va dir—. Així podràs seure una estona.

Van entrar al pati. En Dieter va veure un forat a la paret de l’església. Allò explicava la presència de la força principal a l’interior del pati del palau. El destacament armat de les SS havia sortit de l’edifici per desarmar els atacants. En Dieter va contemplar atentament els membres de la Resistència. La majoria eren morts, però n’hi havia que només estaven ferits, i un o dos semblava que s’havien rendit sense haver pres mal. En tindria uns quants per interrogar.

Fins en aquell moment la seva tasca havia estat únicament defensiva. S’havia limitat sobretot a fortificar i millorar les mesures de seguretat de les instal·lacions més importants per protegir-les dels atacs de la Resistència. Els pocs presos que havia pogut interrogar no havien aportat gaire informació. Però el fet de disposar de diversos presoners, tots ells membres d’un sector ampli i —era prou evident— ben organitzat, era tota una altra cosa. Potser aquella seria la seva oportunitat per atacar, va pensar impacient. Va cridar un sergent.

—Tu, busca un metge per a aquests presoners. Vull interrogar-los a tots. No permeteu que en mori cap.

Tot i que en Dieter no portava uniforme, el sergent va deduir del seu capteniment que es tractava d’un oficial superior.

—Sí, senyor —va respondre.

En Dieter i la Stéphanie van pujar les escales, van creuar el majestuós portal i van entrar a l’enorme sala d’estar del palau. Era una visió aclaparadora: el terra era de marbre rosat, les finestres altes estaven cobertes amb cortines de filigrana i les parets estaven decorades amb motius etruscs de morter que destacaven sobre un fons polsós de tons rosats i verds. El sostre estava pintat amb querubins difuminats. En Dieter va suposar que temps enrere aquella cambra devia ser plena de mobles meravellosos: consoles sota miralls estilitzats, trinxants amb incrustacions d’or, gerros enormes i petites estàtues de marbre. De tot allò, però, ja no en quedava res. Ara només hi havia centraletes, cadascuna amb la seva cadira, i a terra, una munió de cables embullats que semblaven nius de serp.

En un primer moment els operadors s’havien refugiat al pati del darrere de l’edifici, però quan s’havia aturat el tiroteig alguns havien tornat i esperaven a les portes de vidre, amb l’aparell de telefonia al cap i els micròfons enganxats al pit, i es preguntaven si era segur tornar a entrar. En Dieter va fer seure la Stéphanie davant d’una de les centraletes i tot seguit va fer un senyal a una telefonista de mitjana edat.

—Madame —va dir amb un to de veu ferm però educat. S’hi va adreçar en francès—. Si us plau, porti una tassa de cafè calent per a aquesta senyoreta.

—Molt bé, senyor —va respondre la dona mentre dirigia una mirada d’odi a la Stéphanie.

—I una mica de conyac. Acaba de tenir un ensurt.

—No en tenim, de conyac.

Sí que en tenien, de conyac, però no tenia cap ganes de donar-ne a l’amant d’un alemany. En Dieter no va voler discutir.

—Doncs amb un cafè n’hi haurà prou, però que sigui de pressa o tindrem un problema.

Va donar un copet a l’espatlla a la Stéphanie i se’n va anar. Va travessar tot un seguit de portes dobles fins que va arribar a l’ala oriental. El palau consistia en un seguit de sales de recepció intercomunicades a l’estil de Versalles. Les habitacions estaven plenes de centraletes, però tenien un aire menys provisional, amb els cables ben recollits que desapareixien per uns forats fets al terra de fusta comunicats amb el celler que hi havia a sota. En Dieter va suposar que si la sala tenia aquell aire desordenat devia ser perquè l’havien activada com a mesura d’emergència després del bombardeig de l’ala occidental. Algunes de les finestres s’havien tapiat de manera permanent, sens dubte per protegir-se dels atacs aeris, però d’altres tenien les feixugues cortines obertes de bat a bat i en Dieter va suposar que a les dones no els agradava treballar sempre a les fosques.

Al fons de l’ala oriental hi havia una escala, per on en Dieter va baixar. En arribar a baix va veure una porta metàl·lica. La va obrir i hi va treure el nas. A l’habitació hi havia una petita taula i una cadira, i en Dieter va suposar que normalment allí devia haver-hi un guàrdia. Probablement el soldat que estava de servei havia deixat el seu lloc per afegir-se al combat. En Dieter hi va entrar sense que ningú l’hi impedís i va prendre nota mentalment d’aquell error en la seguretat.

L’ambient del soterrani no tenia res a veure amb la sumptuositat del pis principal. Era un espai dissenyat per acollir les cuines, el magatzem i les cambres de les dotzenes de persones que devien servir en aquella casa ara feia tres-cents anys. Tenia sostres baixos, les parets nues i el terra de pedra o, en algunes cambres, fins i tot de terra batuda. En Dieter va travessar un passadís molt ample. A cada porta hi havia un rètol escrit en alemany, però així i tot en Dieter no es va poder estar de mirar-hi a dins. A la seva esquerra, a la part del davant de l’edifici, hi havia la maquinària complexa d’una central telefònica: un generador, unes bateries enormes, i tot de cambres farcides amb un embolic de cables. A la dreta, a la part posterior del palau, hi havia les instal·lacions de la Gestapo: un laboratori fotogràfic, una sala de ràdio enorme per espiar els moviments de la Resistència, i cel·les de presoners amb espiells a les portes. El soterrani estava construït a prova de bombes i havien reforçat el sostre amb bigues d’acer i ciment. Evidentment allò era una mesurà per evitar que els bombarders aliats deixessin fora de servei el sistema de comunicacions telefòniques.

Al final del passadís hi havia una porta amb un rètol que deia SALA D’INTERROGATORIS. Va entrar-hi. La primera habitació tenia les parets blanques, llums brillants i els mobles típics d’una senzilla sala de fer entrevistes: una taula barata, cadires sofertes i un cendrer. En Dieter va entrar a l’habitació del costat. Allí la llum ja no era tan intensa i les parets eren de maons. Hi havia una columna tacada de sang amb ganxos per lligar-hi la gent; un paraigüer amb tot de garrots de fusta i barres d’acer; una taula d’operacions d’hospital amb una abraçadora per al cap i sivelles per als canells i els turmells; una màquina d’electroxocs i un armari tancat on segurament desaven les drogues i les xeringues hipodèrmiques. En Dieter ja havia estat en molts llocs semblants, però malgrat tot encara li feien fàstic. Va haver de fer un esforç per recordar que gràcies a la informació que obtenien en llocs com aquell s’aconseguia salvar la vida de soldats alemanys decents, que en el seu moment podrien tornar amb les seves dones i fills en lloc d’anar a morir al camp de batalla. Malgrat tot aquell indret li feia venir esgarrifances.

Un soroll darrere seu el va alarmar. Es va girar ràpidament. Quan va veure el que hi havia a la porta va tenir un espant i es va fer enrere.

—Senyor! —va dir. Va contemplar la silueta d’un home petit i rodonet, amb el rostre amagat a l’ombra de la llum que provenia de l’altra cambra—. Qui és vostè? —va dir, i va sentir la por que amarava la seva pròpia veu.

La silueta va avançar una mica sota la llum i va aparèixer un home vestit amb la camisa de l’uniforme d’un sergent de la Gestapo. Era baix i grassonet, amb la cara molsuda i els cabells grisos tallats tan curts que semblava gairebé calb.

—Què hi fa vostè aquí? —va dir amb un accent de Frankfurt.

En Dieter va recuperar el posat. La cambra de tortures l’havia posat nerviós, però va recuperar el seu to habitual d’autoritat i va dir:

—Soc el major Franck. El seu nom?

El sergent va adoptar ràpidament un to respectuós.

—Becker, senyor, a les seves ordres.

—Porteu-me els presoners al més aviat possible, Becker —va dir en Dieter—. Feu venir immediatament els que encara puguin caminar. Pel que fa als altres, esperarem que els hagi vist un metge.

—El que vostè mani, major.

En Becker se’n va anar. En Dieter va tornar a la sala d’interrogatoris i es va asseure en una de les cadires. Va preguntar-se quanta informació aconseguiria extreure dels presoners. Potser les dades que li podien donar es limitaven al seu poble. Si la sort no l’acompanyava, potser només sabien quatre coses sobre l’organització del sector. D’altra banda, la perfecció en temes de seguretat no existia. Sens dubte només uns quants individus tenien un coneixement més ampli del seu sector i dels altres sectors de la Resistència. El seu somni era que un sector el portés al següent seguint una cadena, de manera que pogués infligir danys irreparables a la Resistència en les setmanes que faltaven per a la invasió dels aliats.

Va sentir passes al passadís i va treure el cap. Començaven a arribar els presoners. El primer era la dona que portava la metralladora Sten amagada a l’abric. En Dieter se’n va alegrar. Era molt útil que entre els presoners hi hagués una dona. Durant els interrogatoris les dones podien arribar a ser tan fortes com un home, però de vegades no hi havia res més fàcil per fer parlar un home que apallissar una dona davant seu. Aquesta era alta i atractiva, cosa que encara ho feia més fàcil. Aparentment no estava ferida. En Dieter es va posar dret, va fer un gest amb la mà al soldat que l’acompanyava perquè s’aturés i es va adreçar a la dona en francès:

—Com es diu? —va dir amb amabilitat.

—Per què l’hi hauria de dir? —va fer ella amb la mirada altiva.

En Dieter es va arronsar d’espatlles. Aquell nivell d’oposició era fàcil de superar. Es va servir de la fórmula que li havia estat útil un centenar de vegades.

—Segurament els seus familiars vindran a preguntar si està detinguda. Si sabem el seu nom els ho podrem dir.

—Em dic Geneviève Delys.

—Un nom molt bonic per a una dona bonica —va dir, i va fer un gest al soldat perquè continuessin caminant.

Tot seguit va arribar un home d’uns seixanta anys, coix i amb una ferida al cap que li sagnava.

—No us sembla que ja sou una mica gran per a aquesta mena d’aventures? —li va dir en Dieter.

—Soc jo qui ha col·locat els explosius —va respondre orgullós.

—Nom?

—Gaston Lefèvre.

—Vull que recordi això, Gaston —va dir en Dieter amb una veu suau—. Vostè posa el límit al seu dolor. S’aturarà quan vostè ho esculli.

En adonar-se del que li esperava, la por es va fer palesa al rostre d’aquell home. En Dieter va assentir amb el cap, satisfet.

—Continuïn.

El següent era un home jove que amb prou feines devia tenir disset anys, va pensar en Dieter, un noi ben plantat que estava completament aterrit.

—Nom?

El noi va dubtar un instant, com si estigués atordit per l’ensurt. Després de pensar-s’ho un instant va dir:

—Bertrand Bisset.

—Bona nit, Bertrand —va fer en Dieter amablement—. Benvingut a l’infern.

El noi es va quedar com si li haguessin clavat una bufetada. En Dieter li va donar una empenta perquè continués caminant. Aleshores va aparèixer en Willi Weber, amb en Becker que caminava darrere d’ell com un gos perillós fermat amb una cadena.

—Com t’ho has fet per entrar aquí? —va dir en Weber bruscament.

—Hi he entrat i prou —va respondre en Dieter—. Les teves mesures de seguretat són un desastre.

—Això és ridícul! Acabes de veure com ens n’hem sortit d’un atac duríssim!

—L’atac d’una dotzena d’homes i unes quantes noies!

—Els hem derrotat, això és el que importa.

—Pensa-hi una mica, Willy —va provar de fer-lo raonar en Dieter—. No han tingut cap problema per reunir-se ben a prop, sense que te n’adonessis, han entrat al palau sense problemes i han matat com a mínim sis bons soldats alemanys. M’imagino que si has aconseguit vence’ls és simplement perquè havien subestimat les nostres forces. I si he pogut entrar al soterrani sense problemes és perquè el guàrdia havia abandonat el seu lloc.

—És un alemany valent que s’ha volgut afegir al combat.

—Que Déu m’ajudi —va dir en Dieter, desesperat—. Durant el combat se suposa que un soldat no ha d’abandonar mai el seu lloc. Ha d’obeir les ordres!

—No necessito que em donis lliçons de disciplina militar.

En Dieter va decidir deixar-ho estar, de moment.

—No en tinc cap ganes.

—Què és el que vols, doncs?

—Vull interrogar els presoners.

—Això és responsabilitat de la Gestapo.

—No siguis idiota. Tinc ordres del mariscal de camp Rommel, no pas de la Gestapo, de limitar la capacitat de la Resistència per danyar el seu sistema de comunicacions en cas que es produeixi una invasió. Aquests presoners em poden proporcionar una informació molt valuosa. Estic decidit a interrogar-los.

—No pas mentre estiguin sota la meva custòdia —va insistir en Weber, inflexible—. Els interrogaré jo mateix i jo mateix faré arribar els resultats al mariscal de camp.

—És molt probable que la invasió dels aliats es produeixi aquest estiu. No creus que ja és hora de deixar de banda aquestes disputes absurdes?

—Si una organització és eficient, no ha de renunciar a res.

A en Dieter li van venir ganes de cridar. Es va empassar l’orgull, desesperat, i va mirar d’arribar a un acord.

—Els interrogarem tots dos.

En Weber va somriure intuint la seva victòria.

—De cap manera.

—Doncs no em quedarà més remei que passar per damunt teu.

—Si pots.

—És clar que podré. Només aconseguiràs que perdem més temps.

—Això ja ho veurem.

—Imbècil! —va remugar en Dieter, enfurismat—. Que Déu salvi la pàtria de patriotes com tu.

Va fer mitja volta i se’n va anar.





5


La Gilberte i la Flick van deixar enrere el poble de Sainte-Cécile i es van dirigir a la ciutat de Reims per una carretera secundària. La Gilberte conduïa tan de pressa com podia per aquell camí tan estret. Els ulls de la Flick examinaven inquiets la carretera, que pujava i baixava per tot de petits turons i serpentejava alegre entre camps de vinyes a mesura que avançaven entre un poble i el següent. De tant en tant s’havien d’aturar en un encreuament, però n’hi havia tants que era impossible que la Gestapo aconseguís tancar totes les sortides de Sainte-Cécile. La Flick no podia evitar mossegar-se el llavi; estava capficada per la possibilitat que accidentalment els aturés una patrulla qualsevol. No era gens fàcil explicar per què portava un home amb una ferida de bala al seient del darrere.

En pensar-ho una mica es va adonar que no podia portar en Michel a casa seva. Després de la rendició de França el 1940 i de la seva desmobilització, en Michel, en lloc de recuperar el seu lloc de professor a la Sorbona, havia tornat al seu poble natal per fer de sotsdirector de l’escola del poble i —aquell era el motiu de veritat— organitzar un sector de la Resistència. S’havia instal·lat a la casa dels seus pares difunts, una casa de poble encisadora prop de la catedral. Però la Flick va decidir que no hi podia anar en aquell moment. Hi havia massa gent que la coneixia. Tot i que els membres de la Resistència no solien conèixer l’adreça dels altres membres —per raons de seguretat només la revelaven quan calia fer una entrega o per citar-se amb algú—, en Michel era el líder, i gairebé tots sabien on vivia.

Sens dubte a Sainte-Cécile els alemanys devien haver aconseguit detenir amb vida alguns dels membres de l’equip. No trigarien gaire a començar els interrogatoris. A diferència dels agents britànics, els membres de la Resistència francesa no tenien pastilles per suïcidar-se. L’únic que es podia esperar sempre d’un interrogatori era que, a la llarga, tothom parlava. De vegades la Gestapo perdia la paciència i en un excés de zel matava els presoners, però si actuava amb prudència i decisió no hi havia cap persona, per forta que fos, que a la llarga no traís els seus camarades més estimats. Ningú no podia suportar el dolor indefinidament.

De manera que la Flick va haver de donar per fet que l’enemic tard o d’hora coneixeria la residència d’en Michel. On podia portar-lo?

—Com està? —va preguntar la Gilberte, preocupada.

La Flick va donar un cop d’ull al seient del darrere. En Michel tenia els ulls tancats, però respirava amb normalitat. Se’l va mirar amb tendresa. Algú se n’havia de fer càrrec, si més no durant un parell de dies. Es va adreçar a la Gilberte. Era jove i soltera, i segurament encara vivia amb els seus pares.

—On vius? —va preguntar-li la Flick.

—Als afores del poble, a la carretera de Cernay.

—Vius sola?

Per algun motiu o altre la Gilberte es mostrava inquieta.

—Sí, és clar que visc sola.

—En una casa, un apartament o una habitació llogada?

—Un apartament, de dues habitacions.

—Anem-hi.

—No!

—Per què no? Tens por?

—No, no tinc por —va respondre ella, ofesa.

—Aleshores, quin problema hi ha?

—No em fio dels veïns.

—Hi ha cap entrada al darrere?

De mala gana la Gilberte va respondre:

—Sí, hi ha un carreró que ressegueix la paret d’una petita fàbrica.

—Això serà ideal.

—D’acord, tens raó, hauríem d’anar a casa meva. És només que… m’has agafat per sorpresa, res més.

—Ho sento.

La Flick havia de tornar a Londres aquella mateixa nit. Havia d’anar al punt de trobada amb l’avió en un prat que hi havia als afores del poble de Chatelle, a uns vuit quilòmetres al nord de Reims. Es preguntava si l’avió aconseguiria aterrar. Guiant-se només amb les estrelles era terriblement difícil trobar un camp concret prop d’un poble tan petit. Tot sovint els pilots es perdien; en realitat era un autèntic miracle que arribessin al punt de trobada. Va mirar el temps que feia. El blau profund del capvespre començava a dominar la volta clara del cel. Hi hauria lluna, sempre que el temps no canviés. Si no era aquella nit seria l’endemà, va reflexionar, com sempre.

Va pensar en els camarades que havia deixat enrere. Devia ser viu encara, el jove Bertrand? I la Geneviève? Potser era millor que fossin morts. Si encara eren vius s’haurien d’enfrontar a l’agonia de la tortura. El cor se li va tornar a encongir de dolor en recordar que els havia conduït a la derrota. En Bertrand s’havia enamorat d’ella, va pensar. Era prou jove per sentir-se culpable d’estimar secretament la dona del seu comandant. Va desitjar haver-li ordenat que es quedés a casa. El resultat no hauria estat pas diferent, i hauria pogut ser un jove brillant i ben plantat durant una mica més de temps, en lloc d’un cadàver o alguna cosa pitjor.

No es podia guanyar sempre, i la guerra implicava que, quan un líder cometia un error, la gent moria. Era difícil de pair, però així i tot va mirar de trobar-hi un consol. Es delia per convèncer-se que el seu sofriment no era inútil. Potser del seu sacrifici a la llarga n’obtindria una victòria.

Va recordar el passi que havia robat a l’Antoinette i va pensar en la possibilitat d’entrar clandestinament al palau. Un equip camuflat d’empleats civils s’hi podia introduir. Va oblidar-se ràpidament de la idea de fer-los passar per operadors de ràdio: era una feina complexa que volia temps per aprendre-la. Però una escombra la podia fer servir qualsevol.

Se n’adonarien, els alemanys, si els membres de l’equip de neteja no eren els de sempre? Segurament no es fixaven gaire en les dones que fregaven el terra. I les telefonistes franceses, les delatarien? Potser valia la pena arriscar-se.

L’EOE tenia un departament de falsificacions molt eficient que podia copiar qualsevol tipus de document, a vegades imitant fins i tot el tipus de paper de l’original, en cosa d’un parell de dies. Podia tenir falsificacions del passi de l’Antoinette ràpidament.

La Flick es va sentir culpable per haver robat el passi a l’Antoinette. En aquells moments la pobra dona el devia buscar desesperada sota el sofà i a totes les butxaques, fins i tot devia haver sortit al pati amb una llanterna. Quan comuniqués a la Gestapo que l’havia perdut tindria molts problemes. Però al final n’hi donarien un altre. I d’aquella manera ningú no podia acusar-la d’ajudar la Resistència. Si la interrogaven no dubtaria a afirmar que l’havia perdut, perquè estava convençuda que era la veritat. A més, va pensar la Flick entristida, si li hagués demanat permís per agafar-lo, potser l’Antoinette s’hi hauria negat.

Evidentment el pla tenia un inconvenient important. A l’equip de neteja només hi havia dones. Tots els membres de la Resistència que entressin al palau haurien de ser dones. Però la Flick va pensar: «I per què no?».

Van arribar als suburbis de Reims. Ja era fosc quan la Gilberte va aparcar prop d’un petit edifici industrial envoltat per un filat. Va apagar el motor.

—Desperta’t —va dir la Flick a en Michel sense contemplacions—. Hem d’entrar a la casa. —En Michel va gemegar—. Hem d’afanyar-nos. Estem desobeint el toc de queda.

Les dues dones el van ajudar a sortir del cotxe. La Gilberte va assenyalar el carreró que portava a la part del darrere de la fàbrica. En Michel els va passar els braços per les espatlles i elles el van ajudar a caminar pel carreró. La Gilberte va obrir una porta a la paret que conduïa al pati del darrere d’un petit edifici d’apartaments. Van travessar el pati i van entrar a l’edifici per la porta del darrere.

Es tractava d’un bloc d’apartaments barats de cinc pisos i sense ascensor. Malauradament l’apartament de la Gilberte era a l’àtic. La Flick va ensenyar-li a fer la cadireta. Van creuar els braços i es van agafar les mans sota les cuixes d’en Michel per alçar-lo a pes. Ell va passar els braços per les espatlles de les dues dones per aguantar l’equilibri. D’aquesta manera van pujar els quatre pisos. Afortunadament no es van trobar ningú.

Quan van arribar a la porta de l’apartament de la Gilberte, totes dues panteixaven a causa de l’esforç. En Michel va aconseguir entrar coixejant i es va deixar caure en una cadira. La Flick va mirar al seu voltant. Era l’apartament d’una dona, bonic, net i ordenat. I el que era més important, no hi havia veïns al davant. Aquell era l’avantatge de viure al pis de dalt de tot: ningú no et podia espiar. En Michel estaria segur.

La Gilberte es prodigava en tota mena d’atencions a en Michel per fer-lo sentir més còmode amb tot de coixins, li eixugava el rostre amb una tovallola i li oferia aspirines. A diferència de l’Antoinette era tendra, però poc pràctica. En Michel produïa aquest efecte en les dones, tot i que no en la Flick, i en part era per aquest motiu que en Michel s’havia enamorat d’ella: no podia resistir-se a un repte.

—Necessites un metge —va dir la Flick de sobte—. Què et sembla en Claude Bouler? Abans ens ajudava, però l’última vegada que hi vaig parlar em va dir que no en volia saber res, de mi. Em pensava que fugiria corrents, de tan nerviós com estava.

—D’ençà que es va casar que té molta por —va respondre en Michel—. Però per mi vindrà.

—Gilberte, ves a buscar el doctor Bouler —va dir la Flick. Hi havia molta gent disposada a fer excepcions en el cas d’en Michel.

—Preferiria quedar-me amb ell.

La Flick va renegar en silenci. Les persones com la Gilberte només eren útils per enviar missatges i fins i tot per a això podien crear problemes.

—Si us plau, fes el que et demano —va dir la Flick, decidida—. Necessito passar una estona a soles amb en Michel abans de tornar a Londres.

—Què passa amb el toc de queda?

—Si t’aturen els dius que vas a buscar el metge. És una bona excusa. Potser et voldran acompanyar a casa d’en Claude per assegurar-se que els dius la veritat. Però no vindran fins aquí.

La Gilberte semblava nerviosa, però es va posar una jaqueta de punt i se’n va anar. La Flick es va asseure al braç de la cadira i va besar en Michel.

—Quin desastre! —va dir.

—Ja ho sé —va gemegar ell, fastiguejat—. En podem donar les gràcies a l’MI6. Com a mínim hi havia el doble d’homes del que ens havien dit.

—Mai més no tornaré a confiar en aquests pallassos.

—L’Albert és mort. Ho haurem de dir a la seva dona.

—Jo me’n torno aquesta nit. Aconseguiré que Londres t’enviï un altre operador de ràdio.

—Gràcies.

—Hauràs de descobrir qui ha mort i qui és viu encara.

—Si puc —va sospirar.

—Com et trobes? —va dir ella agafant-li la mà.

—Em sento ridícul. No és un lloc gaire digne per a una ferida de bala.

—Però com et trobes físicament?

—Estic una mica marejat.

—Has de beure alguna cosa. No sé què deu tenir, aquesta noia.

—Un whisky aniria de primera. —Els amics que la Flick tenia a Londres abans de la guerra li havien ensenyat a apreciar el whisky.

—Potser és una mica massa fort.

La cuina era en un racó de la sala d’estar. La Flick va obrir un armari i va veure, sorpresa, una ampolla de Dewar’s Etiqueta Negra. Tot sovint els agents britànics portaven whisky a sobre per utilitzar-lo ells o per als seus camarades, però no era la mena de beguda que tenia una noia francesa. També hi havia una ampolla de vi negre oberta, una beguda molt més adient per a un home ferit. N’hi va servir mig got i va acabar d’omplir-lo amb aigua de l’aixeta. En Michel va beure amb fruïció. Havia perdut molta sang i estava assedegat. Va buidar el got, es va deixar caure enrere i va tancar els ulls.

La Flick es delia per un got de whisky, però no li semblava just beure’n ella i negar-lo a en Michel. A més, necessitava tenir tots els sentits alerta. Ja es prendria una copa quan fos a territori britànic. Va donar un cop d’ull a l’habitació. A la paret hi havia un parell de quadres nostàlgics, una pila de números vells de revistes de moda, cap llibre. Va ficar el nas a l’habitació. En Michel va dir bruscament:

—On vas?

—Només volia donar un cop d’ull.

—No et sembla de mala educació tenint en compte que ella no hi és?

—Doncs no —va dir ella arronsant-se d’espatlles—. A més, he d’anar al lavabo.

—És a fora. Baixant les escales, al final del passadís. Si no ho recordo malament.

Va seguir les seves instruccions. Mentre era al lavabo es va adonar que alguna cosa de l’apartament de la Gilberte la tenia preocupada. Es va concentrar. Sempre obeïa els seus instints: en més d’una ocasió li havien salvat la vida. Quan va tornar li va dir a en Michel:

—Aquí hi ha alguna cosa que no va bé. Què és?

Ell es va arronsar d’espatlles, la situació el feia sentir incòmode.

—No ho sé.

—Estàs molt susceptible.

—Potser és perquè m’han ferit en un tiroteig.

—No, no es tracta d’això. És l’apartament.

Tenia alguna cosa a veure amb la susceptibilitat d’en Michel, amb el fet que sabés on era el lavabo, tenia a veure amb l’ampolla de whisky. Va tornar a l’habitació a explorar. Aquesta vegada en Michel no l’hi va retreure. Va donar un cop d’ull. A la tauleta de nit hi havia un retrat d’un home que tenia els ulls grossos i les celles negres de la Gilberte, el seu pare, potser. Al damunt del cobrellit hi havia una nina. En un racó hi havia un rentamans sota un petit armari amb un mirall. La Flick va obrir la porta de l’armari. A dins hi havia una navalla d’afaitar, un bol i una brotxa. La Gilberte no era tan innocent com semblava: hi havia algun home que la visitava prou sovint per deixar allà les seves coses.

La Flick va observar atentament. La navalla i la brotxa, amb el mànec d’os polit, feien conjunt. De sobte els va reconèixer. Els havia regalat a en Michel el dia que havia fet trenta-dos anys.

Vet-ho aquí, doncs.

Es va quedar tan sorpresa que durant un instant no es va poder moure d’on era.

Sospitava que estava embolicat amb una altra dona, però no s’hauria imaginat mai que hagués arribat tan lluny. Però allà, davant mateix dels seus ulls, en tenia la prova.

La sorpresa inicial es va convertir en dolor. Com podia abraçar una altra dona mentre ella jeia al llit tota sola a Londres? Es va girar i va mirar el llit. Ho havien fet allà mateix, en aquella habitació. Allò era insuportable.

Aleshores es va empipar. Ella havia estat lleial i fidel, havia suportat la solitud, però ell no. Li havia mentit. Estava tan furiosa que estava a punt d’esclatar.

Va tornar ràpidament a l’habitació on hi havia en Michel i es va plantar davant seu.

—Malparit —va dir en anglès—, malparit de merda.

En Michel va respondre també en anglès:

—No t’enfadis amb mi.

Sabia que a ella li feia gràcia sentir-lo parlar aquell anglès matusser, però aquesta vegada el truc no li va funcionar. La Flick va passar-se al francès.

—Com em pots haver traït per una nena estúpida de dinou anys?

—No significa res per a mi, només és una cara bonica.

—I et sembla que això ho fa més fàcil?

La Flick s’adonava que si en el seu moment havia atret l’atenció d’en Michel quan ella era estudiant i ell el professor era perquè el desafiava a classe; els estudiants francesos eren molt més respectuosos en comparació amb els seus companys anglesos i, a més, la Flick s’oposava per naturalesa a qualsevol forma d’autoritat. Si hagués estat algú més semblant a ella qui hagués seduït en Michel —la Geneviève, per exemple, una dona que estava a la seva altura—, no li hauria estat tan difícil assumir-ho. Però li feia mal que hagués escollit precisament la Gilberte, una noia que el més important que tenia al cap era quin esmalt d’ungles havia de posar-se.

—Em sentia molt sol —va dir en Michel per fer-li llàstima.

—No em vinguis a fer el ploricó, ara. El problema no és que et sentissis sol, el problema és que ets feble, fals i deslleial.

—Flick, amor meu, no discutim. Acaben de matar la meitat dels nostres amics. Tu te’n tornes a Anglaterra. Tots dos podem ser morts ben aviat. No te’n vagis enfadada.

—Com vols que no m’enfadi? Et deixo en mans d’una barjaula!

—No és una meuca…

—Deixem-nos de tecnicismes. Jo soc la teva dona, però tu t’amagues sota els seus llençols.

En Michel es va bellugar a la cadira i va fer un gest de dolor, tot seguit es va mirar la Flick de fit a fit amb aquells ulls d’un blau intens.

—Em declaro culpable —va dir—, soc un canalla. Però un canalla que t’estima i que només et demana que el perdonis, aquesta vegada, per si de cas no ens tornem a veure mai més.

Era difícil de resistir-se a aquell comentari. La Flick va valorar cinc anys de matrimoni al costat d’una aventura amb una criatura i va cedir. Va avançar cap on era ell. En Michel va passar-li els braços per sota les cames i va prémer el rostre contra el cotó gastat del seu vestit. Ella va acaronar-li els cabells.

—D’acord —va dir—, d’acord.

—Ho sento de veritat —va dir—. Em sento molt culpable. Ets la dona més meravellosa que he conegut o de qui he sentit a parlar mai. No ho faré mai més, t’ho prometo.

En aquell moment es va obrir la porta i va aparèixer la Gilberte acompanyada d’en Claude. La Flick va fer un bot, com si se sentís culpable, i va deixar anar el cap d’en Michel sobre el coixí. Aleshores es va sentir estúpida. Era el seu marit, no pas el de la Gilberte. Per què l’havia de fer sentir culpable, el fet d’abraçar-lo, encara que fos a l’apartament de la Gilberte? Es va sentir furiosa amb ella mateixa.

La Gilberte va semblar sorpresa de veure el seu amant abraçat amb la seva dona, però va recuperar el posat ràpidament i va adoptar una expressió glacial d’indiferència. En Claude, un metge jove i ben plantat, va entrar darrere seu amb aire inquiet. La Flick se li va apropar i li va fer un petó a cada galta.

—Gràcies per venir —va dir—. T’estem realment molt agraïts.

—Com et trobes, company? —va dir en Claude adreçant-se a en Michel.

—M’han clavat una bala al cul.

—Doncs val més que te la tregui. —L’aire de preocupació va desaparèixer i va adoptar ràpidament un posat professional. Es va adreçar a la Flick i li va dir—: Posa tovalloles al llit per xopar la sang, treu-li els pantalons i col·loca’l de bocaterrosa. Em vaig a rentar les mans.

La Gilberte va estendre revistes velles damunt del llit i a sobre hi va posar tovalloles mentre la Flick ajudava en Michel a aixecar-se i l’acompanyava arrossegant-se fins al llit. En veure’l ajagut en aquell llit no va poder evitar preguntar-se quantes vegades ho devia haver fet ja abans. En Claude va introduir una mena d’instrument metàl·lic dins de la ferida i va burxar una mica per trobar la bala. En Michel va deixar anar un crit de dolor.

—Ho sento, company —va disculpar-se en Claude.

La Flick gairebé va sentir plaer en veure l’agonia d’en Michel en aquell llit on en altres ocasions devia haver cridat de plaer. Va desitjar que aquell fos el record que conservés en Michel del llit de la Gilberte per sempre més.

—Acabem d’una vegada —va dir en Michel.

El desig de venjança que havia sentit la Flick per un instant va desaparèixer ràpidament i va sentir llàstima pel seu marit. Va apropar-li el coixí a la cara i li va dir:

—Mossega’l, t’ajudarà.

En Michel es va ficar el coixí a la boca. En Claude ho va tornar a intentar i aquesta vegada va aconseguir treure la bala. L’hemorràgia va allargar-se encara uns segons, aleshores va començar a aturar-se i en Claude va embenar-li la ferida.

—Estigues quiet uns quants dies —va recomanar-li. Allò volia dir que s’hauria de quedar a casa de la Gilberte. De tota manera la ferida li faria massa mal per tenir ganes de sexe, va pensar la Flick amb sinistra satisfacció.

—Gràcies, Claude —va dir ella.

—M’alegro de poder ser d’utilitat.

—T’he de demanar un altre favor.

—Quin? —va preguntar en Claude, espantat.

—He de pujar a un avió a tres quarts de dotze. Necessito que em portis fins a Chatelle.

—No t’hi pot portar la Gilberte amb el cotxe que ha fet servir per venir-me a buscar a mi?

—És pel toc de queda. Però tu ets metge, amb tu estarem segurs.

—Com els explicaré que porto dues persones amb mi?

—Tres. Necessitem en Michel per aguantar la llanterna.

El procediment de recollida era sempre el mateix: quatre membres de la Resistència sostenien una llanterna cadascun i dibuixaven una ela gegant per indicar al pilot la direcció del vent i el punt on havia d’aterrar l’avió. Calia orientar les petites llanternes cap a l’aparell per tal d’assegurar-se que el pilot les veia. També es podien col·locar a terra, però era un procediment més arriscat, i si el pilot no les veia podia sospitar que es tractava d’una trampa i decidir no aterrar. Per poc que fos possible calia tenir quatre persones.

—I com ho explico a la policia? —va preguntar en Claude—. En cas d’emergència un metge no viatja amb tres persones dins el cotxe.

—Ja se’ns acudirà alguna cosa.

—És massa perillós!

—Serà cosa de minuts, a aquesta hora de la nit.

—La Marie-Jeanne em matarà. Diu que he de pensar en els nens.

—Però si no en teniu, de nens.

—Està embarassada.

La Flick va assentir amb el cap. Allò explicava que estigués tan susceptible. En Michel es va posar de costat i es va asseure al llit. Va allargar la mà i va agafar en Claude del braç.

—Claude, t’ho suplico, això és realment molt important. Fes-ho per mi, ho faràs?

Era difícil negar-li res, a en Michel. En Claude va sospirar.

—Quan?

La Flick va donar un cop d’ull al rellotge. Ja eren gairebé les onze.

—Ara.

—La ferida se li pot tornar a obrir —va dir en Claude mirant en Michel.

—Ja ho sé —va dir la Flick—. Què hi farem.

El poble de Chatelle consistia en un grapat d’edificis al voltant d’un encreuament de camins: tres granges, un grup de cases de treballadors i un forn que proveïa de pa les granges i masies dels voltants. La Flick estava dempeus enmig d’un prat a una mica més d’un quilòmetre de l’encreuament, amb una llanterna de la mida d’un paquet de cigarretes a la mà.

Havia fet un curs d’una setmana amb pilots de l’esquadró 161 per aprendre a donar instruccions d’aterratge als aviadors. Aquell indret satisfeia les especificacions que li havien donat. El camp feia gairebé un quilòmetre de llarg i un Lysander en tenia prou amb sis-cents metres per aterrar i tornar a enlairar-se. El terra era ferm i no hi havia inclinacions. Hi havia una bassa a prop, perfectament visible des de l’aire amb la claror de la lluna, que constituïa un punt de referència molt útil per als pilots.

En Michel i la Gilberte s’estaven en la direcció del vent formant una línia recta amb la Flick, amb llanternes a la mà, i en Claude estava a uns quants metres al costat de la Gilberte, i entre tots quatre definien una L de llum invertida per guiar l’aviador. En indrets més allunyats es podia utilitzar foc en lloc de llanternes, però allà, tan a prop del poble, era massa perillós deixar una prova tan evident a terra.

Els quatre camarades formaven el que els agents en deien un «comitè de benvinguda». Els grups de la Flick eren sempre silenciosos i disciplinats, però altres grups menys ben organitzats de vegades convertien un aterratge en una festa, amb tot de grups d’homes que explicaven acudits en veu alta i fumaven cigarretes, i espectadors dels pobles dels voltants que anaven a contemplar l’espectacle. Però allò era força perillós. Si el pilot sospitava que algú havia comunicat als alemanys que l’avió havia d’aterrar i creia que la Gestapo l’esperava a terra, havia de reaccionar ràpidament. Les instruccions per als comitès de benvinguda deixaven ben clar que el pilot podia disparar contra qualsevol persona que s’apropés a l’avió des del punt equivocat. Aquella situació no s’havia arribat a produir mai, però una vegada un bombarder Hudson havia atropellat un espectador i l’havia mort.

Esperar l’avió era sempre un calvari. Si no arribava, la Flick s’hauria d’enfrontar a vint-i-quatre hores més de tensió i de perill insuportables abans no tingués una segona oportunitat. Però un agent no sabia mai amb certesa si apareixeria l’avió o no. I no era pas que la RAF no fos de fiar. El problema era, tal com havien explicat a la Flick els pilots de l’esquadró 161, que la navegació sota la claror de la lluna durant centenars de quilòmetres era una tasca molt difícil. El pilot navegava gairebé per intuïció, calculant la seva posició a partir de la direcció, la velocitat i el temps que havia passat, i provava de confirmar-ne els resultats amb accidents del terreny com ara rius, pobles, vies de ferrocarril i boscos. El problema d’aquells càlculs aproximatius era la impossibilitat d’ajustar-los a la força del vent. I el problema dels accidents del terreny era que sota la llum argentada de la lluna tots els rius s’assemblaven. Apropar-se a l’àrea aproximada d’aterratge ja era prou difícil, i a sobre els pilots havien de trobar un camp en concret. Si apareixia un núvol i tapava la lluna la missió era completament impossible i l’avió ni tan sols arribava a emprendre el vol.

Però aquella nit el temps era bo i la Flick estava convençuda que tot aniria de primera. I, efectivament, uns minuts abans de la mitjanit va sentir el so inconfusible d’un avió d’un sol motor, feble al principi, però cada vegada més a prop, com l’esclat d’un aplaudiment, i va sentir l’emoció de tornar a casa. Va començar a apagar i encendre la llanterna per fer una X en codi Morse. Si s’equivocava de lletra el pilot sospitaria que es tractava d’una trampa i se’n tornaria sense aterrar.

L’avió va dibuixar un cercle al cel i tot seguit va començar a davallar ràpidament. Va aterrar a la dreta de la Flick, va frenar i va girar entre en Michel i en Claude, va continuar rodant en direcció a la Flick i va tornar a girar per posar-se de cara al vent, dibuixant una corba ben oberta per deixar l’aparell a punt per tornar a sortir.

L’aparell era un Westland Lysander, un monoplaça pintat de color negre mat. El pilot era l’única tripulació de l’avió. Tenia dos seients per als passatgers, però la Flick sabia que en Lizzie n’havia arribat a portar quatre, un d’ells a terra i l’altre al compartiment de càrrega.

El pilot ni tan sols va aturar el motor. Tenia la intenció de tornar a enlairar-se en qüestió de segons.

La Flick va sentir ganes d’abraçar en Michel i desitjar-li que es recuperés aviat, però també volia donar-li una bufetada i exigir-li que mantingués les mans allunyades d’altres dones. Afortunadament, però, no tenia temps per fer cap de les dues coses.

Es va acomiadar amb un gest ràpid, es va enfilar per l’escala metàl·lica, va obrir la portella de l’avió i va pujar-hi a bord. Tot seguit, va tancar la coberta de vidre per damunt del cap.

El pilot va donar un cop d’ull al seu darrere i la Flick va respondre alçant el dit polze.

El petit avió va començar a agafar velocitat, es va enlairar i va guanyar altura ràpidament.

La Flick podia veure un o dos llums al poble: la gent del camp no feien cas de la prohibició alemanya i no es preocupaven mai d’apagar els llums durant el toc de queda. Algun cop la Flick havia aterrat perillosament a les quatre de la matinada i havia vist el besllum vermell del forn de la fleca, i mentre creuava el poble amb cotxe havia sentit l’aroma del pa acabat de fer, l’essència de França.

L’avió es va decantar per girar i la Flick va veure els rostres il·luminats per la lluna d’en Michel, la Gilberte i en Claude com tres taques blanques damunt el fons obscur del prat. Mentre l’avió començava a orientar-se en direcció a Anglaterra, de sobte va pensar amb un dolor intens que potser no els tornaria a veure mai més.





EL SEGON DIA


Dilluns, 29 de maig de 1944





1


En Dieter Franck anava de nit amb el seu Hispano-Suiza acompanyat del seu jove assistent, el tinent Hans Hesse. El cotxe ja tenia deu anys, però el motor d’onze litres era incombustible. La nit abans en Dieter havia descobert una filera impecable de forats de bala a la generosa corba del para-xocs, un record de l’escaramussa a la plaça de Sainte-Cécile, però el motor no havia patit cap desperfecte, i tenia la sensació que aquells forats donaven encara més encant al cotxe, com una cicatriu a la galta d’un oficial prussià.

El tinent Hesse havia cobert els llums del cotxe per conduir pels carrers obscurs de París; un cop fora de la ciutat va tornar-los a descobrir i van agafar la carretera cap a Normandia. Feien torns per conduir, dues hores cadascun, tot i que a en Hesse, que adorava aquell cotxe i en venerava el propietari com si fos un heroi, no li hauria fet res conduir ell tota l’estona.

Mig adormit al seient de l’acompanyant, hipnotitzat per les carreteres rurals que anaven perfilant els llums del cotxe, en Dieter va provar d’imaginar-se el seu futur. Aconseguirien els aliats reconquerir França i expulsar-ne les forces d’ocupació? El pensament d’una derrota alemanya el deprimia. Potser arribarien a alguna mena d’acord i Alemanya renunciaria a França i Polònia a canvi de quedar-se Àustria i Txecoslovàquia. Però aquella perspectiva no li semblava gaire millor. Se li feia difícil imaginar-se la seva vida quotidiana a Colònia, amb la dona i la família, després de l’excitació i la indulgència sensual de París i la Stéphanie. L’únic final feliç per a en Dieter i per a Alemanya seria que Rommel aconseguís empènyer una altra vegada mar endins l’exèrcit invasor.

Feia un matí humit, poc abans de l’alba, quan en Hesse va entrar al petit poble medieval de La Roche-Guyon, a la riba del Sena entre París i Rouen. Es va aturar al control de carreteres que hi havia als afores del poble, però ja els esperaven i els van deixar passar ràpidament. Van passar en silenci entre les cases amb els porticons closos fins que van arribar a un segon control a les portes de l’antic castell. Finalment van aparcar al gran pati empedrat. En Dieter va deixar en Hesse al cotxe i va entrar a l’edifici.

El comandant en cap dels alemanys al front occidental era el mariscal de camp Gerd von Rundstedt, un general veterà de confiança de l’antic grup d’oficials. Sota les seves ordres, a càrrec de la defensa de la costa francesa, hi havia el mariscal Erwin Rommel. El castell de La Roche-Guyon era el quarter general d’en Rommel.

En Dieter Franck sentia una afinitat especial amb aquell home. Tots dos eren fills de mestres —el pare de Rommel havia estat director d’escola— i per tant tots dos havien viscut l’alè gèlid de l’esnobisme militar alemany d’homes com ara Von Rundstedt. Però en altres sentits eren molt diferents. En Dieter era un sibarita enamorat dels plaers culturals i sensuals que li podia oferir França. En Rommel estava tan obsessionat per la feina que no fumava ni bevia i de vegades fins i tot s’oblidava de menjar. S’havia casat amb la primera xicota que havia tingut i li escrivia tres vegades al dia.

A la sala d’estar en Dieter va coincidir amb l’ajudant de camp d’en Rommel, el major Walter Gödel, un personatge fred amb un cervell formidable. En Dieter el respectava però mai no li havia acabat d’agradar. Havien parlat per telèfon la nit abans. En Dieter li havia fet cinc cèntims dels problemes que tenia amb la Gestapo i li havia dit que es volia reunir amb Rommel així que fos possible.

«Sigui aquí a les quatre en punt», li havia dit en Gödel. Rommel s’asseia a la taula de l’oficina a les quatre del matí.

Ara en Dieter es preguntava si no s’havia equivocat. Era possible que Rommel li digués: «Com s’atreveix a importunar-me amb aquestes bestieses?». Però aleshores va pensar que allò era poc probable. Als comandants els agradava saber que controlaven fins els detalls més ínfims. Sens dubte, Rommel li donaria el suport que li demanava. Però no hi havia manera d’estar-ne del tot segur, especialment tenint en compte la pressió a què estava sotmès el comandant. En Gödel va saludar-lo amb una eixuta inclinació del cap.

—El vol veure de seguida. Segueixi’m —va dir.

Mentre caminaven pel passadís en Dieter li va preguntar:

—Quines notícies teniu, d’Itàlia?

—Res de bo —va dir en Gödel—. Ens hem retirat d’Arce.

En Dieter va assentir amb el cap, resignat. Els alemanys lluitaven amb coratge, però malauradament no havien aconseguit aturar l’avenç cap al nord de les forces aliades.

Al cap d’uns segons en Dieter va entrar al despatx de Rommel. Era una cambra enorme al pis principal. En Dieter va contemplar engelosit un tapís del segle XVII de valor incalculable que hi havia penjat a la paret. Hi havia pocs mobles, només unes quantes cadires i un escriptori antic i enorme que a en Dieter li va semblar de la mateixa època que el tapís. Damunt la taula hi havia un únic llum i al darrere hi seia un home menut amb els cabells d’un to rogenc cada vegada més escassos.

—Ha arribat el major Franck, mariscal de camp —va anunciar en Gödel.

En Dieter esperava amb els nervis de punta. Rommel va continuar llegint durant un instant, es va aturar i va fer un senyal en un paper. Podria haver passat perfectament per un agent bancari revisant els balanços dels clients més importants… fins que va alçar els ulls. En Dieter ja havia vist aquell rostre en altres ocasions, però sempre tenia la impressió de sentir-se amenaçat. Era el rostre d’un boxador, amb el nas camús, la barbeta ampla i els ulls molt junts, amb una aura pura d’agressivitat que havia convertit Rommel en un comandant de llegenda. En Dieter va recordar la història del primer enfrontament militar de Rommel a la Primera Guerra Mundial. Amb una avantguarda de tres homes, Rommel s’havia enfrontat a un grup de vint soldats francesos. En lloc de retirar-se i anar a buscar reforços, Rommel havia obert foc i s’havia llançat al damunt de l’enemic. Havia tingut sort de sobreviure, però en Dieter va recordar la famosa frase de Napoleó: «Envieu-me generals amb sort». D’ençà d’aleshores que Rommel sempre havia preferit un assalt atrevit i sobtat més que no pas un atac planificat amb temps. En aquest sentit era exactament el contrari que el seu oponent al desert, Montgomery, la filosofia del qual no li permetia atacar si no estava segur de la victòria.

—Segui, Franck —va dir ràpidament Rommel—. Què el preocupa?

En Dieter havia assajat el discurs.

—Seguint les seves instruccions he estat visitant instal·lacions clau que poguessin ser vulnerables a un atac de la Resistència i he fet els possibles per millorar-ne la seguretat.

—Perfecte.

—També he intentat fer una valoració del potencial de la Resistència per infligir danys seriosos. Si tenen realment capacitat per obstaculitzar la nostra resposta en cas d’una invasió.

—I quines conclusions n’ha tret?

—La situació és pitjor del que crèiem.

Rommel va fer un gemec de disgust, com si acabés de confirmar una sospita desagradable.

—Per què?

Rommel no volia el seu cap. En Dieter es va relaxar una mica. Va explicar-li l’atac del dia anterior a Sainte-Cécile. Va parlar-li de l’enginyosa planificació i del coratge dels combatents. Només va obviar el detall de la bellesa d’aquella noia rossa.

Rommel es va posar dret i es va dirigir cap al tapís. Se’l va quedar mirant, però en Dieter estava convençut que no veia el que tenia al davant.

—M’ho temia —va dir Rommel. Enraonava lentament, gairebé com si parlés amb si mateix—. Puc evitar una invasió, fins i tot amb les poques tropes que em queden, sempre que pugui garantir la mobilitat i la flexibilitat dels meus homes, però si fallen les comunicacions estic perdut.

En Gödel va assentir amb el cap.

—Crec que aquest atac al centre de comunicacions ens ofereix una gran oportunitat —va dir en Dieter.

Rommel s’hi va adreçar amb un somriure irònic.

—Déu meu, tant de bo tots els meus oficials fossin com vostè. Endavant, què té al cap?

En Dieter va començar a tenir la impressió que la sort començava a somriure-li.

—Si se’m permet interrogar els homes que hem capturat, la informació que n’obtinguem ens pot conduir a altres grups. Amb una mica de sort podem infligir un bon cop a la Resistència abans de la invasió.

Rommel va adoptar un posat escèptic.

—Això sembla més aviat una fanfarronada. —En sentir això a en Dieter se li va encongir el cor. Aleshores, Rommel va continuar—: Si ho hagués dit qualsevol altre home l’hauria engegat ràpidament. Però encara recordo la seva feina al desert. Aconseguia que els homes confessessin coses que amb prou feines sabien.

En Dieter es va sentir satisfet. Va aprofitar l’ocasió per afegir:

—Malauradament, la Gestapo no em permet interrogar els presoners.

—Quina colla d’imbècils!

—Necessito la seva intervenció.

—Ja hi pot comptar. —Rommel va mirar en Gödel—. Truqui a l’avinguda Foch. —El quarter general de la Gestapo a França era al número 84 de l’avinguda Foch, a París—. Digui’ls que el major Franck anirà avui a interrogar els presoners, i que si no ho permeten la propera trucada la rebran del Berchtesgarden. —Es referia a la fortalesa bavaresa de Hitler. Rommel no dubtava mai a l’hora d’utilitzar el seu privilegi com a mariscal de camp de poder parlar directament amb el Führer.

—Molt bé —va dir en Gödel.

Rommel va tornar a la seva taula del segle XVII i es va asseure.

—Mantingui’m informat, si us plau, Franck —va dir, i va tornar a centrar-se en els papers que tenia al davant.

En Dieter i en Gödel van sortir de l’habitació.

En Gödel va acompanyar en Dieter fins a l’entrada principal del castell.

A fora encara era fosc.





2


La Flick va aterrar al camp d’aviació de la RAF a Tempsford, a uns vuitanta quilòmetres de Londres, prop del poble de Sandy, al comtat de Bedfordshire. En tenia prou amb el regust fresc i humit de l’aire nocturn a la boca per adonar-se que tornava a ser a Anglaterra. Estimava França, però Anglaterra era la seva llar.

Mentre travessava l’aeròdrom va recordar quan era una nena i tornava de les vacances. La mare sempre repetia la mateixa cançó tan bon punt veien casa seva una altra vegada: «Està molt bé marxar de tant en tant, però encara és millor tornar a casa».

Podia recordar les paraules de la mare en els moments més estranys.

Una dona jove amb l’uniforme de caporal del FANY l’esperava amb un potent Jaguar per portar-la a casa.

—Això sí que és un luxe —va dir la Flick mentre es posava còmoda al seient de cuir.

—Tinc ordres de portar-la directament a Orchard Court —va dir la caporal—. L’esperen per sentir el seu informe.

—Redéu —va dir la Flick, i es va fregar els ulls—. Que es pensen que no dormo mai, jo?

Però la caporal no va fer cap comentari.

—Espero que la missió hagi sortit bé, major —va dir.

—Tot plegat ha estat un sintam.

—Com diu?

—Un sintam —va repetir la Flick—. Es una mena d’acrònim. Vol dir «SItuació Normal. Tot A la Merda».

La caporal no va dir res. La Flick va intuir que se sentia avergonyida. Era bonic, va pensar penedida, que encara hi hagués noies que s’escandalitzessin en sentir el vocabulari de les casernes.

El sol va començar a treure el cap mentre el cotxe travessava a tot drap els pobles de Hertfordshire, Stevenage i Knebworth. La Flick va observar les cases discretes amb els horts que creixien als patis del davant, els estancs de poble, on la cartera geniüda repartia de mala gana segells d’un penic, i els pubs de tota mena amb cervesa calenta i pianos atrotinats, i es va sentir molt agraïda pel fet que els alemanys no haguessin aconseguit arribar fins allà.

Aquell sentiment va fer que estigués encara més decidida a tornar a França. Volia tenir una segona oportunitat per atacar el palau. Va recordar la gent que havia deixat enrere a Sainte-Cécile: l’Albert, el jove Bertrand, l’atractiva Geneviève, i tots els que havien mort o els havien capturat. Va pensar en les famílies de tota aquella gent, consternats de preocupació o desconcertats pel dolor. Va decidir que el seu sacrifici no seria inútil.

Hauria de començar des del principi un altre cop. El fet que hagués d’informar immediatament tenia els seus avantatges: així tindria una oportunitat de proposar-los aquell mateix dia el seu nou pla. Al principi li costaria convèncer els homes de l’EOE, perquè fins aleshores no havien enviat mai un equip femení per complir una missió com aquella. Hi havia un munt d’inconvenients. Però, fet i fet, sempre n’hi havia, d’inconvenients.

Quan van arribar als suburbis del nord de Londres ja era ple dia i el personal més acostumat a matinar ja rondava pels carrers: els carters i els repartidors de llet feien les seves entregues, els maquinistes de tren i els conductors d’autobús s’afanyaven cap a la feina. A tot arreu es podien llegir indicis de la guerra: un pòster que aconsellava no malgastar, un cartell a l’aparador d’una carnisseria que advertia que «Avui no hi ha carn», una dona al darrere d’un carro d’escombraries, tota una illa de cases en ruïnes a causa d’un bombardeig. Però allí ningú no aturaria la Flick per demanar-li els papers, ningú no la tancaria en una cel·la ni la torturaria per obtenir-ne informació, ni tampoc no l’enviarien en un vagó de bestiar a un camp de concentració per matar-la de fam. Va sentir que l’enorme tensió de viure en la clandestinitat s’esvaïa ràpidament, es va deixar anar sobre el seient del cotxe i va tancar els ulls.

Quan es va despertar el Jaguar girava per Baker Street. Va passar per davant del número 64: no permetien que els agents entressin a l’edifici del quarter general per tal que no en poguessin revelar els secrets durant un interrogatori. En realitat hi havia molts agents que ni tan sols no en sabien l’adreça. El cotxe va girar per Portman Square i es va aturar davant d’Orchard Court, un edifici d’apartaments. El conductor va saltar ràpidament del seient per obrir la porta de l’acompanyant.

La Flick va entrar i es va dirigir al pis de l’EOE. Es va animar una mica quan va veure en Percy Thwaite, un home d’uns cinquanta anys que començava a quedar-se calb, amb un bigoti estil raspall de dents, i que sentia per la Flick un afecte paternal. Portava roba de civil i tots dos es van estar de saludar-se, perquè els membres de l’EOE eren poc amics de les formalitats militars.

—Se’t veu a la cara que tot se n’ha anat en orris —va dir en Percy.

La Flick no va poder suportar el to afectuós de la veu d’en Percy. De sobte la magnitud de la tragèdia que acabava de viure la va aclaparar i es va posar a plorar. En Percy la va abraçar i li va donar un copet a l’espatlla. Ella va amagar el rostre a la seva vella jaqueta de xeviot.

—Tranquil·la —va dir—. Estic segur que has fet tot el que has pogut.

—Oh, Déu meu, soc com una nena.

—Tant de bo tots els meus homes fossis nenes com tu —va dir en Percy amb la veu trencada.

La Flick es va desfer de la seva abraçada i es va eixugar els ulls amb la màniga.

—No em facis cas.

Ell va fer mitja volta i es va mocar amb un mocador enorme.

—Te o whisky? —va dir.

—Millor un te. —Va mirar al seu voltant. L’habitació era plena de mobles atrotinats; els havien instal·lat ràpidament l’any 1940 i no els havien substituït mai: una taula barata, una catifa gastada i tot de cadires diferents. Es va deixar caure en una butaca amb el cul enfonsat—. Si bec alcohol m’adormiré.

Va observar en Percy mentre preparava el te. Tant podia ser un paio dur com un home compassiu. Havia rebut moltes condecoracions a la Primera Guerra Mundial; durant els anys vint s’havia convertit en un agitador sindicalista i era un veterà de la batalla de Cable Street del 1936, quan una colla de cockneys van plantar cara a un grup de feixistes que provaven de passar per un barri jueu de l’East End de Londres. Sens dubte li faria preguntes sobre el pla que havia dissenyat, però no s’hi tancaria en banda. En Percy va allargar-li una tassa de te amb llet i sucre.

—Hi ha una reunió a última hora del matí —va dir—. He de passar un informe al cap a les nou. Per això tinc pressa.

La Flick va fer un glop d’aquell te dolç i va sentir una agradable sacsejada d’energia. Va explicar-li tot el que havia passat a la plaça de Sainte-Cécile. Ell seia a la taula i prenia notes amb un llapis esmolat.

—Hauria d’haver suspès l’operació —va dir al final—. Tenint en compte els recels de l’Antoinette pel que fa als informes del servei d’intel·ligència, hauria d’haver posposat l’atac i enviar-vos un missatge dient que els alemanys ens superaven en nombre.

En Percy va bellugar el cap amb un gest de tristesa.

—No hi ha temps per a ajornaments. La invasió és cosa de dies. No crec que hagués canviat res, encara que ens ho haguessis consultat. Quines opcions hauríem tingut? Tampoc no us podíem enviar més homes. Crec que així i tot us hauríem ordenat que continuéssiu l’atac. Calia intentar-ho. La central telefònica és massa important.

—Bé, és tot un consol. —La Flick s’alegrava de creure que la mort de l’Albert no era a causa d’un error tàctic per part seva. Però amb això no n’hi havia prou per ressuscitar-lo.

—En Michel, està bé? —va preguntar en Percy.

—Una mica mortificat, però es recuperarà.

Quan l’EOE va reclutar la Flick, ella no els havia dit que el seu marit formava part de la Resistència. Si ho haguessin sabut segurament li haurien donat una altra destinació. Però ni tan sols ella no ho sabia segur, tot i que s’ho imaginava. El maig del 1940 ella era a Anglaterra, i en Michel, com tots els francesos joves i sans, s’havia allistat a l’exèrcit, de manera que la caiguda de França els havia sorprès en països diferents. Quan ella va tornar ho va fer com a agent secreta i es va adonar del paper que tenia realment el seu marit; havien invertit massa entrenament en ella i ja s’havia fet imprescindible per a l’EOE, per acomiadar-la amb l’argument d’unes hipotètiques distraccions emocionals.

—A ningú no li agrada que li clavin un tret al cul —va dir en Percy rient—. La gent es pot pensar que t’han sorprès mentre fugies. —Es va posar dempeus—. Bé, val més que te’n vagis a casa i dormis una mica.

—No encara —va dir la Flick—. Primer vull saber què farem ara.

—Ara escriuré l’informe i…

—No, vull dir sobre la central telefònica. Si és realment tan important ens l’hem de carregar.

En Percy es va tornar a asseure i se la va mirar fixament.

—Què et ronda pel cap?

Va treure de la bossa el passi de l’Antoinette i el va llançar damunt la taula.

—Aquí tens una manera millor d’entrar al palau. És el passi que utilitzen les dones de l’equip de neteja cada nit a les set.

En Percy va agafar el passi i el va examinar.

—Ets una noia espavilada —va dir en un to que semblava d’admiració—. Continua.

—Vull tornar.

Un gest de dolor va creuar per un instant el rostre d’en Percy i la Flick va entendre que l’home temia que ella tornés a arriscar la seva vida. Però no va dir res.

—Aquesta vegada m’emportaré tot un equip —va continuar—. Cadascuna d’elles tindrà un passi com aquest. Substituirem l’equip de neteja per entrar al palau.

—Suposo que només hi ha dones, en aquest equip de neteja?

—Sí, em caldria un equip només de dones.

—No crec que s’hi oposi gaire gent per aquí —va assentir—. Les noies us heu guanyat tot el nostre respecte. Però on les trobaràs, aquestes dones? En principi tota la gent que hem entrenat nosaltres són a l’altra banda del mar.

—Tu aconsegueix que aprovin el meu pla i jo ja m’ocuparé de trobar-les. Buscaré entre les dones que va rebutjar l’EOE, les que no van superar el curs d’entrenament, qui sigui. Segur que en algun lloc hi ha una llista de dones que, per una raó o una altra, no van aconseguir entrar a l’EOE.

—Sí, perquè no eren aptes físicament o perquè eren incapaces de tenir la boca tancada, o perquè els agradava massa la violència o perquè van perdre els nervis durant l’entrenament amb els paracaigudes i es van negar a saltar de l’avió.

—No hi fa res que siguin de segona categoria —va dir la Flick, convençuda—. Ja me’n sortiré. —Al fons del cor una veueta li preguntava: «De veritat te’n sortiràs?». Però no en va fer cas—. Si la invasió és un fracàs perdrem Europa. Trigàrem anys a poder tornar-ho a intentar. Aquest és un moment clau, hem d’utilitzar totes les nostres armes contra l’enemic.

—No podries fer servir franceses que ja siguin allí? Membres de la Resistència?

La Flick ja havia valorat i rebutjat aquella possibilitat.

—Si disposés d’unes quantes setmanes potser aconseguiria reunir un equip de dones de mitja dotzena de cercles diferents de la Resistència, però trigaria massa a reunir-les i portar-les després fins a Reims.

—Així i tot seria possible.

—I a més ens caldria tenir un passi fals amb una fotografia de cadascuna de les dones. Això és molt difícil d’organitzar des d’allà. Aquí podem liquidar el tema en un dia o dos.

—Però no és pas tan fàcil —va dir en Percy, i va posar el passi de l’Antoinette contra la llum d’una bombeta que penjava del sostre—. Però tens raó, la gent del departament fa autèntics miracles. —Va tornar a deixar el passi damunt la taula—. D’acord. Ens n’haurem de sortir amb les deixalles de l’EOE.

La Flick va sentir una onada de satisfacció immensa. L’havia convençut.

—Però suposem que aconsegueixes prou dones que parlin francès, et sembla que funcionarà? —va continuar en Percy—. Què passa amb els guàrdies alemanys? No reconeixeran les dones de la neteja?

—Segurament no són sempre les mateixes cada nit, segur que tenen dies lliures. I els homes mai no es fixen en les dones que netegen la seva merda.

—No em convenç. Normalment els soldats solen ser jovenets amb ganes de sexe que es fixen molt en totes les dones que se’ls creuen. M’imagino que, si més no, els homes del palau deuen flirtejar amb les més joves.

—Vaig veure entrar aquestes dones al palau ahir a la nit i no vaig veure cap indici de flirteig.

—Així i tot no podem estar segurs que els homes passaran per alt un equip completament nou.

—No en podem estar segurs, però hi tinc prou fe per provar-ho.

—D’acord. Però què passa amb els francesos que hi ha dins del palau? Les telefonistes són dones del poble, no és cert?

—Algunes sí, però la majoria venen amb autobús des de Reims.

—La Resistència no desperta pas simpatia en tots els francesos, això no és cap secret. N’hi ha que estan d’acord amb l’ideari dels nazis. Si fins i tot hi havia sonats aquí a Anglaterra que creien que Hitler oferia l’estil de govern fort i modernitzador que ens calia a tots, tot i que avui dia no piulen gaire fort.

La Flick va fer que no amb el cap. En Percy no havia estat a la França ocupada.

—Recorda que l’ocupació alemanya ja fa quatre anys que dura. No hi ha ningú que no esperi la invasió amb candeletes. Les operadores de ràdio no badaran boca.

—Encara que la RAF els hagi bombardejat?

—Potser n’hi haurà que ens siguin més hostils —va dir la Flick arronsant-se d’espatlles—, però la majoria les mantindrà sota control.

—Això és el que creus tu.

—Et repeteixo que crec que val la pena arriscar-se.

—Encara desconeixes l’abast de les defenses de l’entrada a aquell soterrani.

—També el desconeixíem ahir i això no ens va pas impedir atacar.

—Ahir tenies quinze membres de la Resistència, alguns d’ells veterans. Quan hi tornis ho faràs amb un grapat de dones que no van superar les proves o que es van rendir abans d’acabar-les.

La Flick va decidir jugar-se l’as que li quedava a la màniga.

—Escolta, hi ha una pila de coses que podrien anar malament, i què? El cost de l’operació és mínim i de tota manera arrisquem la vida de persones que tampoc no contribueixen en res a guanyar la guerra. Què hi podem perdre?

—Això és el que penso jo també. Escolta, m’agrada el pla. L’hi plantejaré al cap. Però em sembla que el rebutjarà, per un motiu que encara no hem discutit.

—Quin?

—Només tu podries dirigir aquest equip. Però se suposa que el vol que acabes de fer havia de ser el darrer. Saps massa coses. Ja fa dos anys que entres i surts. Has estat en contacte amb la majoria dels sectors de la Resistència al nord de França. No podem enviar-t’hi una altra vegada. Si et capturessin els podries delatar a tots.

—Ja ho sé —va dir la Flick amb un posat seriós—. Per això porto sempre la píndola del suïcidi.





3


El general sir Bernard Law Montgomery, comandant del 21è Grup de l’Exèrcit britànic que estava a punt d’envair França, havia instal·lat un quarter general improvisat a l’oest de Londres, en una escola de la qual havien evacuat els alumnes per portar-los al camp, a un indret més segur. Per una estranya coincidència, era la mateixa escola on havia anat en Monty de petit. Les reunions se celebraven a l’aula de dibuix, i tothom seia als rígids bancs de fusta: generals, polítics i, en una ocasió memorable, el rei en persona.

Als britànics aquella situació els semblava divertida. En Paul Chancellor, de Boston, creia que tot plegat era una merda. Què els hauria costat posar-hi unes quantes cadires? En general, els britànics li queien força bé, però no pas quan feien tots els possibles per demostrar com n’eren, d’excèntrics.

En Paul formava part del grup de col·laboradors de Montgomery. Molta gent creia que allò era a causa del fet que el seu pare fos un general, però aquella suposició era totalment injusta. En Paul se sentia còmode entre oficials de graduació superior, en part gràcies al seu pare, en part perquè abans de la guerra l’exèrcit dels Estats Units havia estat el client més important per als seus negocis, que consistien en l’elaboració de discos educatius per a gramòfon, la majoria cursos de llengües estrangeres. Li agradaven les virtuts militars d’obediència, puntualitat i precisió, però també sabia pensar per ell mateix i en Monty havia après a confiar-hi cada dia més.

Era el responsable dels serveis secrets. Era un bon organitzador. Procurava deixar puntualment damunt la taula els informes que en Monty li demanava, perseguia els que arribaven tard, organitzava les reunions amb gent important i feia altres tipus d’investigacions que li encarregava el seu cap.

Tenia experiència a la clandestinitat. Havia format part de l’Oficina de Serveis Estratègics, l’agència secreta americana, i havia servit d’incògnit a França i a la part francòfona del nord d’Àfrica. (De petit havia viscut a París, on el seu pare era agregat a l’ambaixada dels Estats Units). Feia sis mesos l’havien ferit en un tiroteig amb la Gestapo a Marsella. Una bala li havia arrancat gairebé tota l’orella esquerra, però d’aquell tret només en va patir la seva imatge. L’altra li havia destrossat la ròtula esquerra, que no tornaria a ser mai més la mateixa i que era l’autèntica causa del seu trasllat a un despatx.

La feina era senzilla, en comparació amb la vida sempre fugint en territori ocupat, però mai ensopida del tot. Planejaven l’Operació Overlord, la invasió que posaria un punt final a la guerra. En Paul era un dels pocs centenars d’homes al món que en coneixien la data exacta, tot i que molts d’altres ja s’ho imaginaven. En realitat hi havia tres dates possibles basant-se en les marees, els corrents marítims, la lluna i les hores de llum natural. Per dur a terme la invasió calia una lluna tardana, de manera que la foscor encobrís els primers moviments de l’exèrcit, però que la lluna fes claror quan comencessin a saltar els primers paracaigudistes dels avions i planadors.

Calia una marea baixa a l’albada per tal de poder albirar els obstacles que Rommel devia haver escampat a les platges. I calia una altra marea baixa abans del capvespre perquè poguessin desembarcar les forces de suport. Tot allò estrenyia el cercle de possibilitats: la flota podia sortir el dilluns següent, 5 de juny, o el dimarts o dimecres. La decisió final la prendria a l’últim moment, segons el temps, el comandant en cap de les tropes aliades, el general Eisenhower.

Tres anys abans, en Paul hauria fet tots els possibles per ocupar un lloc entre les forces de desembarcament. Es delia per entrar en acció i li hauria fet vergonya quedar-se a casa. Ara era més gran i més savi. D’una banda, ja havia complert el seu deure: a l’institut havia dirigit l’equip que va guanyar el campionat de Massachusetts, però mai més no podria tornar a xutar una pilota amb el peu dret, i el que era més important encara era que sabia que el seu talent com a organitzador podia ser més útil per ajudar a guanyar la guerra que no pas la seva habilitat per disparar.

Estava entusiasmat formant part de l’equip que planejava la invasió més important de tots els temps. Amb l’entusiasme va arribar l’ansietat, evidentment. Les batalles mai no sortien com s’havia previst (tot i que una de les febleses de Montgomery consistia a fer veure que les seves sempre seguien el curs previst). En Paul era conscient que qualsevol error per part seva —una relliscada de l’estilogràfica, un detall passat per alt, un informe dels serveis secrets mal interpretat— podia significar l’aniquilació de les tropes aliades. Tot i la magnitud de la força invasora, la victòria podia ser per a qualsevol dels dos bàndols, i el més petit error podia fer decantar la balança.

Aquell dia, en Paul havia programat dedicar quinze minuts a la Resistència francesa, a les deu del matí. Era idea d’en Monty. Per ell cap detall no era insignificant. La manera de guanyar una batalla, creia, consistia a evitar l’enfrontament fins que s’haguessin portat a terme tots els preparatius.

Quan faltaven cinc minuts per a les deu, en Simon Fortescue va entrar a l’aula de dibuix. Era un dels veterans de l’MI6, el servei secret britànic. Era un home alt i anava vestit amb un abric de ratlles, mostrava un capteniment tranquil però inflexible; tanmateix, en Paul dubtava que sabés gran cosa de la feina a la clandestinitat en el món real. El seguia en John Graves, un civil d’aspecte nerviós del Ministeri d’Economia de Guerra, el departament del govern que supervisava l’EOE. En Graves portava l’uniforme típic de Whitehall, amb l’americana blava i els pantalons grisos de ratlles. En Paul va fer mala cara. En Graves no estava convidat a la reunió.

—Senyor Graves! —va dir amb astúcia—. No em constava que l’haguessin convidat.

—De seguida l’hi explicaré —va contestar en Graves; es va asseure en un dels bancs per a escolars i va obrir nerviós la cartera.

En Paul estava furiós. En Monty no suportava les sorpreses. Però en Paul no tenia autoritat per expulsar en Graves de la sala.

En Monty va arribar de seguida. Era un home menut, amb el nas aguilenc i el front ample. Tenia el rostre arrugat a banda i banda del bigoti ben retallat. Tenia cinquanta-cinc anys, però semblava més vell. A en Paul li agradava. En Monty era tan meticulós que posava nerviosa força gent, que li deien «la velleta». En Paul pensava que l’obsessió de Montgomery pels detalls havia salvat moltes vides.

Amb en Monty va entrar un americà que en Paul no coneixia. En Monty el va presentar com el general Pickford.

—On és el noi de l’EOE? —va demanar en Monty de sobte adreçant-se a en Paul.

En Graves va respondre.

—Temo que l’ha convocat el primer ministre. Li envia les seves humils disculpes. Espero que jo li pugui ser d’alguna ajuda…

—Ho dubto molt —va fer en Monty, decidit.

En Paul va lamentar-se en silenci. Era un sintam i n’hi donarien la culpà. Però passava alguna cosa estranya. Els britànics jugaven a un joc que ell desconeixia. Els va observar atentament per provar de captar alguna pista.

—Estic segur que podré tapar els forats —va dir en Fortescue com si res.

En Monty es va enutjar. Li havia promès un informe al general Pickford i la persona clau no hi era. Però no tenia ganes de perdre el temps amb retrets.

—A la batalla que ens ve al damunt —va dir sense perdre temps—, els moments més perillosos seran els primers. —No era habitual que parlés de moments perillosos, va pensar en Paul; normalment parlava com si tot hagués d’anar com una seda—. Estarem al caire de l’abisme durant tot un dia. —«O dos», va pensar en Paul, «o una setmana sencera, o més i tot»—. Aquesta serà la millor oportunitat de l’enemic. Només li caldrà trepitjar-nos els dits amb el taló de la bota.

«Així de senzill», va pensar en Paul. Overlord era l’operació militar més important de tota la història de la humanitat: milers de vaixells, centenars de milers d’homes, milions de dòlars, desenes de milions de bales. Del resultat d’aquella operació en depenia el futur de la humanitat, i, malgrat tot, si durant les primeres hores les coses no anaven com calia, l’enemic podia desfer-se fàcilment d’aquella enorme força bèl·lica.

—Qualsevol cosa que puguem fer per alentir el temps de resposta de l’enemic tindrà una importància cabdal —va dir en Monty per acabar, i es va quedar mirant en Graves.

—Bé, la secció F de l’EOE disposa de més d’un centenar d’agents a França; en realitat gairebé tots els nostres agents són a l’altra banda —va començar a explicar en Graves—. I a les ordres d’aquests agents hi ha, evidentment, milers de combatents de la Resistència francesa. Les darreres setmanes els hem llançat centenars de tones d’armes, munició i explosius.

Aquella era la típica resposta d’un buròcrata, va pensar en Paul; ho deia tot i no deia res. En Graves hauria continuat si no fos que en Monty el va interrompre amb la pregunta clau:

—Fins a quin punt seran efectius aquests agents?

El funcionari va dubtar un instant i en Fortescue va aprofitar per ficar-hi cullerada.

—Les meves expectatives són més aviat modestes —va dir—. Els resultats de les actuacions de l’EOE només es poden qualificar de molt irregulars.

Sota aquella afirmació hi havia una insinuació latent, en Paul la sabia. Els antics espies professionals de l’MI6 odiaven els nouvinguts de l’EOE i el seu estil d’aventurers. Sempre que la Resistència donava un cop important a les instal·lacions alemanyes provocava una investigació de la Gestapo que tot sovint afectava els homes de l’MI6. En Paul estava de la banda de l’EOE: si la guerra tenia un objectiu, aquest consistia a atacar l’enemic.

De què anava, tot allò? Una discussió burocràtica entre l’MI6 i l’EOE?

—Alguna raó en particular, per a aquest pessimisme? —va preguntar en Monty a en Fortescue.

—Només cal veure el fracàs d’ahir a la nit —va respondre en Fortescue ràpidament—. Un grup de la Resistència sota les ordres d’un comandant de l’EOE va atacar un centre de comunicacions telefòniques prop de Reims.

El general Pickford va parlar per primera vegada.

—Em pensava que la nostra política consistia a evitar els atacs a centres de comunicacions telefòniques. Les necessitarem nosaltres en cas que la invasió tingui èxit.

—Té raó —va fer en Monty—. Però Sainte-Cécile s’ha convertit en una excepció. És un centre d’accés important per a la nova ruta per cable que comunica amb Alemanya. Gran part de les comunicacions per telèfon i telègraf entre l’Alt Comandament a Berlín i les forces alemanyes a França passen per aquell edifici. La seva desaparició no ens suposaria cap problema irresoluble, no tenim cap necessitat de trucar a Alemanya, però per a les comunicacions de l’enemic seria un autèntic desastre.

—Passaran a les comunicacions via ràdio —va dir en Pickford.

—Exacte —va afegir en Monty—. I aleshores podrem desxifrar els seus missatges.

—Gràcies als nostres intèrprets de codis de Bletchley —va assegurar en Fortescue.

En Paul era de les poques persones que sabia que el servei d’intel·ligència britànic havia desxifrat els codis que utilitzaven els alemanys, de manera que estaven en disposició de llegir la majoria dels seus missatges per ràdio. L’MI6 n’estava orgullós, tot i que en realitat no tenien cap dret a atribuir-se’n el mèrit: el descobriment era el fruit no pas del personal dels serveis secrets, sinó d’un grup de matemàtics i entusiastes dels mots encreuats, la majoria dels quals haurien estat arrestats si haguessin entrat en una oficina de l’MI6 en circumstàncies normals. Sir Stewart Menzies, l’aristòcrata responsable de l’MI6, odiava els intel·lectuals, els comunistes i els homosexuals, però l’Alan Turing, el geni de les matemàtiques que havia dirigit l’equip que havia desxifrat els codis, era totes tres coses.

De tota manera, en Pickford tenia raó: si els alemanys no podien utilitzar les línies telefòniques es veurien obligats a fer servir la ràdio, i aleshores els aliats s’assabentarien del que deien. La destrucció de la central telefònica de Sainte-Cécile podia donar un avantatge crucial als aliats. Però la missió se n’havia anat en orris.

—Qui n’era el responsable? —va preguntar en Monty.

—He preparat un informe complet —va dir en Graves.

—L’hi puc dir jo mateix —va intervenir en Fortescue—. La major Clairet —va fer una pausa—, una noia.

En Paul ja havia sentit a parlar abans de la Felicity Clairet. Era una mena de llegenda dins el petit grup que coneixia els secrets de la guerra clandestina dels aliats. Havia sobreviscut a la clandestinitat a França més temps que cap altre agent. El seu nom en codi era «Lleopard», i la gent deia que anava amunt i avall pels carrers de la França ocupada amb la passa silent d’un felí perillós. També deien que era una noia bonica amb el cor de pedra. Havia hagut de matar en més d’una ocasió.

—Què va passar? —va preguntar en Monty.

—Una mala planificació, un comandant amb poca experiència i manca de disciplina entre els homes, tot hi va ajudar —va respondre en Fortescue—. A l’edifici no hi havia gaires soldats, però els alemanys disposaven de tropes ben entrenades i no van tenir cap problema per treure’s la Resistència de sobre.

En Monty feia cara de pomes agres.

—Sembla que no podem refiar-nos gaire de la Resistència francesa per trencar les línies de subministrament de Rommel —va dir en Pickford.

—Seria millor recórrer als bombardejos —va assentir en Fortescue.

—Temo que això no és del tot just —va protestar en Graves tímidament—. El comandament aeri també té els seus èxits i els seus fracassos, i l’EOE és força més econòmic.

—No som aquí per ser justos amb la gent, per l’amor de Déu —va rondinar en Monty—. L’únic que volem és guanyar la guerra. —Es va posar dret—. Em sembla que ja n’hem tingut prou —va dir al general Pickford.

—Però què farem amb la central de comunicacions telefòniques? —va dir en Graves—. L’EOE té un altre pla…

—Redéu —va interrompre’l en Fortescue—. Que no n’hem tingut prou, de cagades, ja?

—Bombardegeu-lo —va dir en Monty.

—Això ja ho hem provat —va explicar en Graves—. Van tocar l’edifici, però els desperfectes només van servir per interrompre el funcionament de la central unes quantes hores.

—Aleshores torneu-la a bombardejar —va replicar en Monty, i va sortir de la sala.

En Graves va llançar una mirada furiosa, plena d’impotència, al representant de l’MI6.

—Realment, Fortescue… —va dir—. Vull dir que…

Però en Fortescue no va respondre.

Tots van sortir de l’habitació. A la sala que hi havia al costat, s’hi esperaven dues persones: un home d’uns cinquanta anys amb una americana de xeviot i una dona baixeta i rossa que portava un jersei d’un color blau descolorit sobre un vestit de cotó gastat. Mentre s’esperaven davant de la vitrina dels trofeus esportius tenien l’aspecte d’un professor que conversa amb una alumna, si no fos perquè la noia portava al coll una bufanda de color groc brillant amb un estil que només podia ser francès, o això és el que va pensar en Paul. En Fortescue va passar rabent davant seu, però en Graves es va aturar.

—Han desestimat el pla —va dir—. Tornaran a bombardejar la central.

En Paul va endevinar que aquella dona era el Lleopard i va observar-la amb interès. Era menuda i esvelta, amb els cabells rossos i arrissats tallats ben curts i uns ulls verds que a en Paul van semblar-li força encisadors. No es podia dir que fos atractiva: el seu rostre mostrava el pas dels anys. La primera impressió d’alumna passava ràpidament. Aquell nas angulós i la barbeta punxeguda li donaven un aire agressiu. I hi havia en ella alguna cosa especialment atractiva, una cosa que feia que en Paul imaginés el cos delicat que s’amagava sota aquell vestit tronat.

La Flick va reaccionar amb indignació a la informació d’en Graves.

—No servirà de res bombardejar aquell lloc des de l’aire, el soterrani està reforçat. Per l’amor de Déu, com és que han pres aquesta decisió?

—Potser l’hi hauria de preguntar a aquest senyor —va dir en Graves adreçant-se a en Paul—. Major Chancellor, li presento la major Clairet i el coronel Thwaite.

A en Paul no li va fer cap gràcia haver de defensar la decisió d’una altra persona. Com que l’havien agafat per sorpresa, la seva resposta va ser d’una franquesa poc diplomàtica.

—No crec que hi hagi gran cosa per explicar —va dir sense gens de tacte—. L’heu cagada i han decidit no donar-vos cap més oportunitat.

La dona se’l va mirar amb els ulls encesos, era un pam més baixa que ells, i va dir enfurismada:

—Que l’hem cagada? Què punyetes vol dir, això?

En Paul es va adonar que s’estava posant vermell.

—Potser el general Montgomery no ha rebut la informació correcta, però no era la primera vegada que estava al capdavant d’una acció com aquesta, major?

—Això és el que els han fet creure? Que tot ha estat per culpa de la meva manca d’experiència?

En Paul es va adonar que era una dona atractiva. La ràbia li feia els ulls grossos i li pintava de rosa les galtes. Però la seva actitud era tan grollera que va afegir encara:

—Això i una planificació deficient…

—No hi havia cap problema, amb el pla!

—… i el fet que un grup de soldats ben entrenats defensessin el castell de l’atac d’un grapat d’indisciplinats.

—Porc arrogant!

Sense adonar-se’n en Paul va fer una passa enrere. Mai abans no li havia parlat d’aquella manera, una dona. No alçava un pam de terra, va pensar, però segur que tenia els maleïts nazis ben acollonits. Mentre observava atentament aquell rostre furiós es va adonar que si estava furiosa amb algú era amb ella mateixa:

—És vostè qui està convençuda que és culpa seva —va dir—. Ningú no s’indigna d’aquesta manera per l’error d’un altre.

Aquesta vegada va ser ella qui es va quedar sorpresa, amb la boca oberta i incapaç de dir res. El coronel Thwaite va decidir intervenir:

—Calma’t una mica, Flick, per l’amor de Déu —va demanar. Tot seguit es va adreçar a en Paul—. Deixi’m que ho endevini, segur que aquesta és la versió que els ha donat en Simon Fortescue de l’MI6, m’equivoco?

—Correcte —va dir en Paul, una mica tens.

—Ha dit res del fet que el pla d’atac es basés en la informació que va proporcionar la seva organització?

—Diria que no.

—Això és el que em pensava —va dir en Thwaite—. Gràcies, major, no el voldria entretenir més.

En Paul va tenir la sensació que aquella conversa encara no havia acabat, però l’havia acomiadat un oficial superior i no va tenir cap més remei que anar-se’n. Era evident que l’havien enxampat enmig del foc creuat de la guerra bruta entre l’MI6 i l’EOE. Estava furiós amb en Fortescue, que s’havia servit de la reunió per fer punts. Havia pres la decisió correcta, en Monty, en decantar-se per l’opció de bombardejar l’estació de telefonia en lloc de donar una segona oportunitat a l’EOE? En Paul no n’estava del tot convençut.

Mentre es dirigia al seu despatx va girar el cap. La major Clairet discutia encara amb el coronel Thwaite, amb una veu greu, però amb el rostre encès, mentre expressava amb moviments ampul·losos la seva ràbia. S’estava dreta, com un home, amb la mà al maluc, inclinada endavant i defensant les seves opinions amb un dit índex bel·ligerant, però així i tot l’envoltava una aurèola encisadora. En Paul es va preguntar com devia ser tenir-la entre els braços i amb les mans acariciar aquell cos tan àgil. «És dura —va pensar—, però és tota una dona».

Però, tenia raó ella? Seria inútil, un bombardeig?

Va decidir fer unes quantes preguntes més.





4


El monstre enorme i ennegrit de la catedral dominava el centre de Reims com un retret diví. L’Hispano-Suiza blau cel d’en Dieter Franck va aparcar aquell migdia a les portes de l’hotel Frankfort, que ocupaven les forces alemanyes. Va sortir del cotxe i va donar un cop d’ull a les dues torres menudes i massisses de la gran catedral. El disseny medieval original havia previst dos pinacles que no es van arribar a construir mai per falta de pressupost. Fins l’aspiració més sagrada podia topar amb obstacles mundans com aquell.

En Dieter va ordenar al tinent Hesse que es dirigís al palau de Sainte-Cécile per assegurar-se que la Gestapo estava disposada a col·laborar. No es volia arriscar que el major Weber el fes fora una altra vegada. En Hesse se’n va anar i en Dieter va pujar a la suite on havia deixat la Stéphanie la nit anterior.

La noia es va alçar de la cadira en veure’l entrar. En Dieter va gaudir un instant d’aquella escena de benvinguda. Els cabells rojos li queien sobre les espatlles nues i portava un negligé marró de seda i sabatilles de taló alt. Va besar-la ansiós mentre recorria amb les mans aquell cos esvelt, agraït del regal de la seva bellesa.

—És meravellós que t’alegris tant de veure’m —va dir ella amb un somriure a la cara. Parlaven en francès, com sempre.

En Dieter va absorbir profundament el seu perfum.

—Bé, sens dubte fas més bona olor que en Hans Hesse, especialment després de passar tota la nit sense dormir.

La Stéphanie va esbarriar-li els cabells suaument amb la mà.

—Sempre et rius de mi. Però a en Hans segur que no l’hauries protegit amb el teu propi cos.

—Segur que no —va sospirar, i va deixar-la anar—. Redéu, estic cansat.

—Vine al llit.

—He d’interrogar els presoners —va dir fent que no amb el cap—. En Hesse tornarà a buscar-me d’aquí a una hora. —Es va deixar caure al sofà.

—Aniré a buscar-te alguna cosa per menjar. —Va tocar la campaneta i al cap d’un minut un vell cambrer francès va trucar a la porta. La Stéphanie coneixia prou bé en Dieter per saber què havia de demanar. Una plata de pernil amb panets calents i una amanida de patates—. Una mica de vi? —va preguntar-li.

—No. Em faria venir son.

—Aleshores una tassa de cafè —va dir al cambrer. Quan se’n va haver anat, la Stéphanie es va asseure al sofà al costat d’en Dieter i li va agafar la mà—. Ha anat tot com havies previst?

—Sí. En Rommel ha estat molt sol·lícit amb mi. —Va fer un gest de preocupació—. Només espero que pugui viure prou temps per complir el que li he promès.

—Segur que sí —no va demanar-li més detalls. Sabia que sempre es limitava a dir-li el que li volia dir i res més.

Ell se la va mirar amb afecte i es va preguntar si li havia de dir el que li passava pel cap en aquells moments. Potser espatllaria aquell instant tan agradable, però ho havia de fer. Va tornar a sospirar.

—Si la invasió té èxit i els aliats recuperen França, serà el final per a nosaltres dos. Ja ho saps, oi?

La Stéphanie va fer un gest sobtat de dolor i li va deixar anar la mà.

—No, no ho sé.

Ell sabia que el seu marit havia mort tot just començar la guerra i que no tenien fills.

—Et queda família? —va preguntar-li.

—Els pares van morir ja fa anys. Tinc una germana a Montreal.

—Potser hauríem de començar a pensar en la manera d’enviar-te cap allà.

—No —va fer ella.

—Per què?

—Tant de bo s’hagués acabat la guerra —va dir ella sense alçar els ulls de terra.

—No em crec que ho vulguis de veritat.

—És clar que ho vull —va dir amb un esclat sorprenent de ràbia.

—No t’escau gaire aquesta actitud tan vulgar —va dir ell amb sornegueria.

—No em voldràs fer creure que penses que la guerra és bona?

—Si no fos per la guerra, no ens hauríem conegut mai.

—Però… i tot aquest sofriment?

Jo soc un existencialista. La guerra permet que la gent demostri el que és: els sàdics es converteixen en torturadors, els psicòpates en coratjosos soldats al front, els pinxos i les víctimes tenen un escenari ideal per fer el seu paper i les putes sempre tenen feina.

—Ara ja no tinc cap dubte sobre el paper que em toca —va dir ella, enutjada.

En Dieter va acaronar-li la galta suaument i li va tocar els llavis amb la punta del dit.

—Ets una cortesana, i molt bona, per cert.

Ella va apartar el rostre.

—No ho dius de veritat, tot això. Improvises a partir d’una melodia, com quan toques el piano.

Va somriure i va assentir amb el cap: podia tocar una mica de jazz, a desgrat del seu pare. L’analogia era força bona. Assajava les idees, més que no pas expressava una convicció ferma.

—Potser tens raó.

La ràbia de la Stéphanie es va anar dissipant i va adoptar un posat trist.

—Ho deies de veritat, que ens haurem de separar si els aliats envaeixen França?

En Dieter va agafar-la per les espatlles i la va abraçar ben fort. Ella es va relaxar i va reposar la galta al damunt del seu pit. Ell va besar-li el cap i va acaronar-li els cabells.

—Això no passarà mai —va dir.

—N’estàs segur?

—T’ho prometo.

Ja era la segona vegada aquell dia que feia una promesa que no sabia si podria complir. El cambrer va tornar amb el dinar, però només va menjar una mica i es va acabar el cafè. Un cop es va haver dutxat i afaitat es va sentir millor. Mentre es cordava la camisa neta de l’uniforme el tinent Hesse va trucar a la porta. En Dieter va besar la Stéphanie i va sortir.

El cotxe va arribar a un carrer tallat i es va haver de desviar: els aliats havien bombardejat la ciutat aquella nit i havien destruït tota una illa de cases prop de l’estació. Van sortir de la ciutat i es van dirigir a Sainte-Cécile.

En Dieter li havia dit a en Rommel que els interrogatoris dels presoners potser li permetrien minvar la capacitat bèl·lica de la Resistència abans de la invasió, però Rommel, com qualsevol altre comandant de l’exèrcit, es prenia un «potser» com una promesa i ara en devia esperar resultats. Malauradament, durant un interrogatori no hi havia cap mena de garantia. Els presoners més hàbils deien mentides que eren totalment impossibles de contrastar. N’hi havia que trobaven maneres enginyoses de suïcidar-se abans que la tortura es tornés insuportable. Si la seguretat del sector de la Resistència al qual pertanyia era bona, segurament sabrien només el mínim els uns sobre els altres i no disposarien de cap informació valuosa. El pitjor de tot era que potser els maleïts aliats els havien donat informació errònia, per tal que confessessin un pla fals quan no poguessin suportar més les tortures.

En Dieter va començar a concentrar-se. Li calia ser fred i calculador. No es podia permetre deixar-se afectar pel sofriment físic i mental que estava a punt d’infligir a un grapat d’éssers humans. Només s’havia de preocupar que tot sortís bé. Va tancar els ulls i va sentir que el posseïa una calma intensa, una vibració familiar profunda que de vegades pensava que devia ser similar a la mort.

El cotxe va arribar al pati del palau. Els treballadors reparaven els vidres trencats de les finestres i omplien els forats que havien deixat les granades. Al rebedor majestuós les telefonistes feien la seva cantarella greu i monòtona pel micròfon. En Dieter va travessar les cambres de proporcions perfectes de l’ala oriental amb en Hans Hesse al costat. Van baixar les escales que portaven al soterrani fortificat. El sentinella que hi havia a la porta els va saludar i no va fer cap gest per aturar en Dieter, que anava d’uniforme. Va trobar la porta de la sala d’interrogatoris i hi va entrar.

En Willi Weber s’estava assegut a la taula de l’habitació exterior. En Dieter va bordar:

—Heil, Hitler! —I va saludar, cosa que va obligar en Weber a posar-se dret. Tot seguit en Dieter va agafar una cadira, es va asseure i va dir—: Segui, si us plau, major.

El fet que algú s’atrevís a convidar-lo a seure a casa seva el va fer posar furiós, però no tenia alternativa.

—Quants presoners tenim? —va preguntar en Dieter.

—Tres.

—Tan pocs? —va fer en Dieter, decebut.

—Durant l’atac en vam matar vuit. Dos més han mort aquesta nit a causa de les ferides.

En Dieter va remugar consternat. Havia ordenat que mantinguessin els ferits en vida. Però no tenia sentit fer preguntes a en Weber sobre el tractament que havien rebut.

—Em sembla que dos d’ells van aconseguir escapar… —va continuar en Weber.

—Sí —va dir en Dieter—. La dona de la plaça i l’home que es va emportar a coll.

—Exacte. De manera que, del total de quinze atacants, n’hem fet tres presoners.

—On són?

En Weber va adoptar un posat sospitós.

—Dos són a les cel·les.

—I el tercer? —va preguntar arrufant el nas.

—Ara mateix és a la sala d’interrogatoris —va dir en Weber, fent un gest per assenyalar la sala interior.

En Dieter es va posar dret i va obrir la porta preocupat. Dins la cambra hi havia la figura geperuda del sergent Becker, amb un bastó de fusta a la mà que semblava una porra de policia. Suava i panteixava, com si acabés de fer un gran esforç. Contemplava el presoner que tenia lligat a una columna.

En Dieter va observar el presoner i va confirmar tots els seus temors. Malgrat la calma que s’havia imposat no va poder evitar un gest de fàstic. El presoner era la Geneviève, la noia que portava la metralladora Sten sota l’abric. Estava nua, lligada a la columna amb una corda que li passava sota els braços i que aguantava el seu pes mort. Tenia el rostre tan inflat que no podia ni obrir els ulls. La sang que li sortia de la boca li cobria la barbeta i els pits. Tenia el cos descolorit i ple de morats. Un braç li penjava d’una manera poc natural, com si tingués la clavícula dislocada. Tenia el pèl púbic tacat de sang. En Dieter va mirar en Becker.

—Què ha confessat?

—Res —va dir en Becker, avergonyit.

En Dieter va assentir amb el cap i es va mossegar la llengua. No estava sorprès. Es va apropar a la dona.

—Geneviève, escolta’m —va dir en francès. Però va semblar que no sentia res del que li deia—. T’agradaria descansar una mica? —va continuar.

Però la noia no responia. Es va girar. En Weber se’l mirava desafiant des de la porta. En Dieter es va girar amb ràbia continguda.

—Teníeu ordres expresses d’esperar la meva arribada per dirigir els interrogatoris.

—Ens van ordenar que et permetéssim entrar —va respondre en Weber pedant i amb aires de suficiència—. Ningú no ens ha prohibit que interroguéssim els presoners.

—I esteu satisfets dels resultats que heu obtingut fins ara?

En Weber no va respondre.

—Què passa amb els altres dos? —va preguntar en Dieter.

—Encara no els hem interrogat.

—Gràcies a Déu —va dir en Dieter, que, malgrat tot, estava consternat. Esperava trobar mitja dotzena de presoners, no pas dos—. Anem a veure’ls.

En Weber va fer un gest amb el cap a en Becker, que va deixar caure el bastó i va sortir de la cambra. Sota la llum brillant del passadís, en Dieter va veure les taques de sang a l’uniforme d’en Becker. El sergent es va aturar davant d’una porta amb espiell. En Dieter va obrir-lo i va mirar-hi a dins. Era una cambra sense mobles amb el terra brut. Hi havia tan sols una galleda en un racó. Dos homes seien en silenci a terra, amb la mirada perduda a l’infinit. En Dieter va observar-los atentament. Ja els havia vist el dia anterior. El més gran era en Gaston, el que havia posat els explosius. Portava una bena al cap que li cobria una ferida que aparentment només era superficial. L’altre era un noi jove, d’uns disset anys, i en Dieter va recordar que es deia Bertrand. No semblava que estigués ferit, però, en recordar l’escaramussa, va pensar que potser l’explosió d’una granada de mà l’havia deixat commocionat.

En Dieter els va observar encara una estona mentre pensava el que havia de fer immediatament. Havia d’actuar amb compte. No es podia permetre perdre cap més presoner: aquells dos eren l’única opció que li quedava. El noi s’espantaria, va pensar, però potser estava preparat per aguantar el dolor. L’altre era massa vell per sotmetre’l a un procediment seriós de tortura —podria morir sense haver confessat—, però segur que tenia el cor vulnerable. En Dieter va començar a dissenyar l’estratègia amb més possibilitats d’èxit.

Va tancar l’espiell i va tornar a la sala d’interrogatoris. En Becker el va seguir per tal que no oblidés la mena de gos estúpid però perillós que era.

—Sergent Becker —va dir en Dieter—, deslligui la dona i porti-la a la cel·la amb els altres presoners.

—Una dona a la mateixa cel·la que els homes? —va protestar en Becker.

—Que potser li sembla que se sentirà molt ofesa? —va dir en Dieter, mirant-se’l amb incredulitat.

En Becker va entrar a la sala de tortures i en va tornar a sortir arrossegant el cos masegat de la Geneviève.

—Asseguri’s que el vell la vegi bé i tot seguit porti-me’l aquí.

En Becker va sortir. En Dieter va decidir que preferia treure’s en Weber de sobre. Tanmateix, sabia que, si li donava una ordre directa, en Weber s’hi resistiria. De manera que va dir:

—Crec que t’hauries de quedar aquí per fer de testimoni durant els interrogatoris. Aprendràs moltes coses de la meva tècnica.

Tal com s’esperava en Dieter, en Weber va fer el contrari del que li demanava:

—Ja me n’informarà en Becker.

En Dieter es va fer l’indignat i en Weber va sortir de la sala. El major Franck va mirar de reüll el tinent Hesse, que s’havia assegut sense fer soroll en un racó. En Hesse havia entès la maniobra d’en Dieter amb en Weber i se’l mirava admirat. En Dieter va arronsar les espatlles.

—De vegades és massa fàcil i tot —va dir.

En Becker va tornar amb en Gaston. El vell estava pàl·lid. Sens dubte la visió de la Geneviève l’havia deixat tocat.

—Segui, si us plau —va dir en Dieter en alemany—. Un cigarret?

En Gaston se’l va mirar sense dir res.

En Dieter es va adonar que no entenia l’alemany, un fet que calia tenir en compte. Li va fer un gest perquè s’assegués i li va oferir cigarrets i llumins.

En Gaston va agafar un cigarret i el va encendre amb les mans tremoloses. Hi havia presoners que s’enfonsaven en aquell mateix moment, abans de començar a torturar-los, només d’imaginar-se el que venia tot seguit. En Dieter tenia l’esperança que el vell fos un d’aquests casos. En Gaston ja coneixia les seves opcions: d’una banda, l’horrible visió de la Geneviève; de l’altra, cigarrets i amabilitat.

En Dieter va començar a parlar amablement en francès.

—Ara li faré unes quantes preguntes.

—No sé res —es va afanyar a dir en Gaston.

—Oh, jo crec que sí —va dir en Dieter—. Té prop de seixanta anys i segurament ha viscut tota la vida a Reims.

En Gaston no ho va negar i en Dieter va continuar.

—Tinc entès que els membres d’una de les cèl·lules de la Resistència utilitzen noms en codi i que com a mesura de seguretat disposen de poca informació personal. —Sense adonar-se’n, en Gaston va assentir amb el cap—. Però vostè deu fer dècades que coneix la majoria d’aquests homes i dones. Tant se val si es fa dir Elefant o Capellà o Albergínia durant les reunions de la Resistència, vostè li coneix el rostre i sap que és en Jean-Pierre, el carter, que viu a la Rue du Parc i que fa visites d’amagat a la vídua Martineu els dimarts, quan la dona es pensa que se’n va a jugar a bitlles.

En Gaston va mirar a una altra banda, incapaç de sostenir-li la mirada, cosa que va confirmar que no s’equivocava. En Dieter va continuar.

—Vull que entengui que tot el que passi a partir d’ara és a les seves mans. El dolor o el final del dolor; la sentència de mort o l’indult; vostè tria. —Va observar satisfet el rostre encara més aterrit d’en Gaston—. Contestarà les meves preguntes —va continuar—. Més tard o més d’hora, ho fan tots. L’únic que no puc preveure és quan.

Aquell era el moment en què un home es podia enfonsar, però en Gaston va aguantar.

—No li puc dir res —va dir amb un fil de veu. Estava espantat, però encara li quedaven forces per lluitar.

«Bé, doncs —va pensar en Dieter—, ho haurem de fer a la força».

Va dirigir-se a en Becker en alemany:

—Ordeneu al noi que es despulli. Porteu-lo aquí i lligueu-lo a la columna que hi ha a l’altra habitació.

—A les seves ordres, major —va dir en Becker, ansiós.

En Dieter es va adreçar una altra vegada a en Gaston.

—Em dirà els noms reals i els noms en codi de tots els homes i dones que estaven amb vostè ahir, i els de tots els altres membres del seu sector de la Resistència.

En Gaston va fer que no amb el cap, però en Dieter va fer com si no l’hagués vist.

—Vull saber l’adreça de tots i cadascun dels membres, i de totes les cases que utilitzen els membres del seu sector.

En Gaston va fer una calada fonda i va contemplar la punta roent del cigarret. L’objectiu més important d’en Dieter consistia a obtenir informació que el conduís a altres sectors de la Resistència. Però allò no calia que en Gaston ho sabés.

Al cap d’un instant va aparèixer en Becker acompanyat d’en Bertrand. En Gaston es va quedar bocabadat contemplant el cos nu del noi que es perdia per la porta de la sala d’interrogatoris que hi havia al costat. En Dieter es va posar dret i va dir a en Hesse:

—No li treguis la vista del damunt, a aquest avi. —I tot seguit va entrar amb en Becker a la sala de tortura.

Es va preocupar de deixar la porta ajustada de manera que en Gaston pogués sentir tot el que passava en aquella cambra. En Becker va lligar en Bertrand a la columna. Abans que en Dieter tingués temps d’intervenir, en Becker va donar un cop de puny a l’estómac al presoner. Va ser un cop contundent d’un home fort i va fer un soroll profund horrible. El jove gemegava i es retorçava de dolor.

—No, no, no —va dir en Dieter. Tal com s’esperava, l’actitud d’en Becker no era gens científica. Un home jove i fort podia suportar una pallissa indefinidament—. Primer li ha de tapar els ulls —va dir mentre es treia de la butxaca un gran mocador de cotó i embenava els ulls a en Bertrand—. D’aquesta manera cada cop es converteix en una sorpresa espantosa, i les pauses entre cop i cop, en una espera agònica.

En Becker va agafar el bastó de fusta. En Dieter va assentir amb el cap i en Becker va donar un cop al costat del cap a la víctima; es va sentir un gran cruixit de la fusta massissa en impactar contra la pell i l’os. En Bertrand va cridar de dolor i de por.

—No, no —va repetir en Dieter—. No li ha de picar mai al cap. Podria dislocar-li la mandíbula i impedir així que l’individu pugui parlar, i el que és encara pitjor, es poden produir danys al cervell i aleshores res del que pugui dir no tindrà cap valor. —Va prendre-li la vara de fusta i la va tornar a deixar al paraigüer. De l’exposició d’estris que hi havia disponibles va agafar una palanca d’acer i l’hi va donar a en Becker—. Ara recordi, l’objectiu és infligir una agonia insuportable sense posar en perill la vida de l’individu o la seva capacitat per dir-nos el que volem saber. Eviti els òrgans vitals. Concentri’s en els ossos: turmells, la canya de la cama, els genolls, els dits, colzes, espatlles i costelles.

De sobte, en Becker va adoptar un aire professional. Va situar-se darrere la columna i, tot seguit, després d’apuntar amb molt de compte, va donar un bon cop al colze a en Bertrand amb la barra d’acer. El noi va deixar anar un crit d’autèntica agonia, un so que en Dieter va reconèixer immediatament. En Becker semblava satisfet. «Que Déu em perdoni —va pensar en Dieter—, per haver-li ensenyat a aquest animal una via més eficaç de fer mal».

Seguint les ordres d’en Dieter, en Becker va donar un cop a la clavícula d’en Bertrand, a la mà i al turmell. En Dieter obligava en Becker a fer una pausa entre cop i cop, el temps just perquè el dolor comencés a minvar una mica i el subjecte tingués temps de témer el cop següent.

En Bertrand va començar a suplicar clemència.

—Prou, si us plau —implorava, histèric de por i de dolor.

En Becker va alçar la palanca, però en Dieter el va aturar. Volia sentir encara una mica més aquelles súpliques.

—Si us plau, no em peguin més —va dir en Bertrand plorant—. Si us plau, si us plau.

—Sovint és una bona idea trencar una cama quan l’interrogatori tot just ha començat —va explicar en Dieter—. El dolor es fa insuportable, especialment quan es torna a donar un cop a l’os trencat. —Va agafar una maça del paraigüer—. Just sota el genoll —va dir mentre li donava l’instrument a en Becker—. Tan fort com pugui.

En Becker va apuntar amb cura i va deixar anar un cop brutal. El soroll que va fer la tíbia en trencar-se va ressonar per tota la cambra. En Bertrand va xisclar i va perdre els sentits. En Becker va agafar una galleda d’aigua que hi havia en un racó i va tirar-l’hi a la cara. El jove va tornar en si i va continuar xisclant.

Amb el pas del temps aquells crits es van convertir en gemecs angoixosos.

—Què volen de mi? —implorava en Bertrand—. Si us plau, diguin-me què volen de mi!

En Dieter no va fer-li cap pregunta. Es va limitar a donar-li la palanca de metall a en Becker i va assenyalar la cama trencada allí on una estella blanca de l’os travessava la carn. En Becker va donar-li un cop just en aquell punt. En Bertrand va xisclar i va tornar a desmaiar-se.

En Dieter va pensar que ja en tenia prou.

Va passar a l’altra habitació. En Gaston seia encara al mateix lloc on l’havia deixat, però era un home diferent. Estava assegut a la cadira i es cobria el rostre amb les mans, sanglotant sorollosament, gemegant i pregant a Déu. En Dieter es va agenollar davant seu i li va apartar les mans del rostre humit. En Gaston se’l va mirar a través d’un mar de llàgrimes. En Dieter va dir tranquil·lament:

—Només vostè ho pot aturar.

—Si us plau, ja n’hi ha prou, si us plau —va gemegar en Gaston.

—Contestarà les meves preguntes?

Es va fer una pausa. En Bertrand va tornar a xisclar.

—Sí! —va cridar en Gaston—. Sí, sí, l’hi diré tot, però aturi això!

—Sergent Becker! —va cridar en Dieter.

—Sí, major?

—Farem una petita pausa.

—Sí, major. —En Becker semblava decebut.

En Dieter va tornar a parlar en francès.

—Ara, Gaston, començarem pel líder del sector. Nom i nom en codi. Qui és?

En Gaston va dubtar un instant. En Dieter va mirar cap a la porta oberta de la sala de tortures. En Gaston va dir ràpidament:

—Michel Clairet. Nom en codi: en Monet.

Aquell era el punt d’inflexió. El primer nom era sempre el més difícil. La resta sortiria sense cap esforç. Sense mostrar la seva satisfacció, en Dieter va donar un cigarret al presoner i li va encendre un llumí.

—On viu?

—A Reims. —En Gaston va deixar anar un núvol de fum i el tremolor de la mà va desaparèixer lentament. Va donar-li una adreça d’un carrer que hi havia prop de la catedral.

En Dieter va fer un gest amb el cap al tinent Hesse, que va treure un bloc de notes i va començar a apuntar les respostes d’en Gaston. En Dieter va interrogar pacientment en Gaston sobre tots i cadascun dels membres que havien participat en l’atac. En alguns casos en Gaston només coneixia els noms en codi, i n’hi havia dos que, segons deia ell, no els havia vist mai fins al diumenge. En Dieter se’l va creure. Hi havia dos conductors que esperaven allí a prop per organitzar la fugida, va confessar en Gaston: una dona jove que es deia Gilberte i un home que es feia dir Maréchal. Al grup, conegut amb el nom de sector Bollinger, hi havia altres homes i dones.

En Dieter li va preguntar sobre les relacions entre els membres de la Resistència. Hi havia algun afer amorós? Algun homosexual? Algú que se n’anés al llit amb la dona d’un altre?

Tot i que havien deixat de torturar-lo, en Bertrand continuava gemegant i de tant en tant xisclava en l’agonia que li produïen les ferides.

—El curaran? —va preguntar en Gaston.

En Dieter va arronsar les espatlles.

—Si us plau, que vingui un metge.

—D’acord… així que acabem de parlar.

En Gaston va dir-li que en Michel i la Gilberte eren amants, tot i que en Michel estava casat amb la Flick, la noia rossa de la plaça. Fins en aquell moment en Gaston s’havia limitat a parlar d’un sector que gairebé havia desaparegut, de manera que la informació que li havia proporcionat a en Dieter era d’un interès merament acadèmic. En Dieter va passar a qüestions més importants:

—Quan els agents dels aliats arriben a aquest districte, com estableixen contacte amb la Resistència?

Se suposava que ningú no sabia com anava, va dir en Gaston. Hi havia un filtre. De tota manera ell coneixia part del procediment. De la rebuda dels agents, se n’ocupava una dona que es coneixia amb el nom en codi Bourgeoise. En Gaston no sabia on els anava a trobar, però sabia que se’ls emportava a casa seva i que després els passava a en Michel.

Ningú, ni tan sols en Michel, no havia conegut mai la Bourgeoise. En Dieter es va sentir una mica decebut en descobrir que en Gaston tenia poca informació sobre aquella dona. Però en allò mateix consistia el concepte de filtre.

—Sap on viu?

—Se li va escapar a un dels agents. —En Gaston va assentir amb el cap—. Té una casa a la Rue du Bois. Al número onze.

En Dieter va provar d’amagar el seu entusiasme. Aquella informació era vital. Sens dubte l’enemic enviaria més agents amb la intenció de reconstruir el sector. Potser ell aconseguiria detenir-los a casa d’aquella dona.

—I quan marxen?

Els recollia un avió en un camp amb el nom en codi Champ de Pierre; en realitat, es tractava d’un camp prop del poble de Chatelle, va confessar en Gaston. Hi havia un camp d’aterratge alternatiu, amb el nom en codi Champ d’Or, però no tenia ni idea d’on era.

En Dieter va interrogar en Gaston sobre les relacions amb Londres. Qui havia donat l’ordre d’atacar l’estació telefònica? En Gaston va explicar que la Flick —la major Clairet— era l’oficial que n’estava al càrrec i que era ella qui havia portat les ordres directament de Londres. En Dieter es va sentir intrigat. Una dona al càrrec de l’operació? Però havia pogut comprovar el seu coratge durant l’atac. Devia ser una bona líder. A la cambra del costat, en Bertrand va començar a pregar que li arribés una mort ràpida.

—Si us plau —va dir en Gaston—, un metge.

—Digui’m més coses sobre la major Clairet —va dir en Dieter—. Després faré venir algú perquè li posi una injecció.

—És una persona molt important —va dir en Gaston, ansiós per proporcionar a en Dieter una informació que el deixés satisfet—. Diuen que ha sobreviscut a la clandestinitat més temps que ningú. Ha estat per tot el nord de França.

—Té contactes amb altres sectors? —va preguntar en Dieter, meravellat.

—Crec que sí.

Allò no era un fet gaire habitual i volia dir que aquella dona havia de ser per força una font d’informació sobre la Resistència francesa.

—Ahir es va escapar després de l’escaramussa —va dir en Dieter—. On li sembla que devia anar?

—Devia tornar a Londres, n’estic convençut —va dir en Gaston—. A informar sobre l’atac.

En Dieter va renegar en silenci. L’hauria volguda a França per detenir-la i interrogar-la. Si aconseguia posar-li les mans al damunt aconseguiria destruir mitja Resistència francesa, tal com havia promès a Rommel. Però ara estava lluny del seu abast. Es va posar dempeus.

—Res més de moment —va dir—. Hans, que vingui un metge. No vull que cap dels presoners mori aquesta nit, és possible que encara ens puguin dir més coses. Passi les seves notes a màquina i porti-me-les demà al matí.

—A les seves ordres, major.

—I faci’n una còpia per al major Weber, però no l’hi doni fins que jo l’hi ordeni.

—Entesos.

—Jo mateix conduiré fins a l’hotel —va dir en Dieter, i va sortir.

El mal de cap va començar en sortir a l’aire lliure. Es va fregar el front amb la mà, es va dirigir al cotxe i va deixar el poble en direcció a Reims. El sol de la tarda semblava que es reflectís a la superfície de la carretera per enlluernar-lo. Sovint l’atacaven aquella mena de migranyes després d’un interrogatori. En menys d’una hora estaria cec i indefens. Havia de ser a l’hotel abans que l’atac arribés al seu punt àlgid. Frenava de mala gana i tocava constantment el clàxon. Els treballadors que tornaven lentament de les vinyes a casa s’apartaven del camí. Els cavalls s’encabritaven i un carro va anar a parar a la cuneta. El dolor li humitejava els ulls i sentia nàusees.

Va arribar al poble sense haver-se estimbat. Va aconseguir conduir fins al centre. Quan va ser a l’hotel Frankfort va abandonar, més que no pas aparcar, el cotxe. Es va dirigir fent tentines fins a la seva suite.

La Stéphanie va entendre immediatament la situació. Mentre ell es treia la casaca i la camisa de l’uniforme, ella va anar a buscar la farmaciola de la maleta i va omplir una xeringa amb la solució de morfina. En Dieter es va deixar caure al llit i la Stéphanie va clavar-li immediatament l’agulla al braç mentre li acaronava el rostre amb els capcirons dels dits.

Al cap d’uns instants, en Dieter es va quedar adormit.





5


La Flick vivia en una habitació a l’àtic d’una casa antiga de Bayswater; si una bomba hi hagués caigut, hauria travessat la teulada i hauria anat a parar directament al seu llit. No hi passava gaire temps, no pas perquè tingués por de les bombes, sinó més aviat perquè la vida real continuava en una altra banda: a França, al quarter general de l’EOE o en un dels centres d’entrenament que hi havia al país. Tenia poques coses seves, en aquella cambra, només un retrat d’en Michel tocant la guitarra, una lleixa amb obres de Flaubert i Molière en francès, una aquarel·la de Niça que havia pintat quan tenia quinze anys. Tenia una petita calaixera de tres calaixos per a la roba i un per a les armes i la munició.

Se sentia cansada i una mica deprimida. Es va despullar, es va estirar al llit i va començar a fullejar un exemplar de la revista Parade. Dimecres, un contingent de mil cinc-cents avions havia bombardejat Berlín. Es feia difícil d’imaginar. Va provar de fer-se una idea del que devien sentir els ciutadans alemanys que vivien en aquella ciutat, i només li va venir al cap una pintura medieval de l’infern, amb tot de gent nua que cremava viva enmig d’una pluja de foc. Va girar el full i va llegir una història estúpida sobre la venda de Cigarrets V (la marca anglesa de cigarrets barats que acostumaven a fumar els soldats britànics) com si fossin Woodbines.

No podia deixar de pensar en el fracàs del dia anterior. Mentalment va repassar els fets i va imaginar la dotzena de decisions que podia haver pres per convertir en victòria aquella derrota. A més d’haver perdut la batalla, tenia por que no hagués perdut també el seu marit, i es va preguntar si aquells dos fets tenien alguna relació. Inepta com a líder, inepta com a esposa, potser en el fons la seva personalitat tenia algun defecte.

Ara que havien rebutjat el seu pla alternatiu, les possibilitats de redimir-se eren nul·les. Tota aquella gent tan valenta havia mort per no res.

Sense adonar-se’n es va quedar mig adormida. Es va despertar en sentir que algú picava a la porta i la cridava:

—Flick! Al telèfon! —Era la veu d’una de les noies que vivia al pis de sota.

El rellotge que la Flick tenia a la lleixa marcava les sis.

—Qui és? —va cridar.

—Només han dit que eren de l’oficina.

—Ja vinc. —Va posar-se ràpidament la bata de dormir. Sense acabar de saber si eren les sis del matí o de la tarda, va donar un cop d’ull per la petita finestra de la seva habitació. El sol començava a pondre’s damunt de les elegants terrasses de Ladbroke Grove. Va baixar corrents les escales fins al telèfon del rebedor.

—Perdona que t’hagi despertat —va dir la veu d’en Percy Thwaite.

—No passa res.

Sempre s’alegrava de sentir la veu d’en Percy a l’altra banda del fil. Li havia agafat molt d’afecte, tot i que la posava constantment en situacions de perill. Assumir el comandament dels agents era una responsabilitat penosa, i, per anestesiar-se, alguns dels oficials més veterans adoptaven una actitud freda davant la possible captura o mort de la seva gent, però en Percy no ho feia mai. Cada pèrdua li provocava un gran dolor. De manera que la Flick sabia que ell mai no arriscaria innecessàriament la seva vida. Hi confiava plenament.

—Pots venir a Orchard Court?

La Flick es va preguntar si les autoritats s’havien repensat el seu pla per destruir l’estació telefònica i el cor li va fer un salt.

—Ha canviat d’idea, en Monty?

—Temo que no, però necessito que donis instruccions a algú.

Es va mossegar els llavis per reprimir la seva decepció.

—Seré aquí de seguida.

Es va vestir ràpidament i va agafar el metro fins a Baker Street. En Percy l’esperava al pis de Portman Square.

—He trobat un operador de ràdio. Sense experiència, però ha seguit l’entrenament. L’enviaré a Reims demà mateix.

La Flick va mirar per la finestra amb preocupació per veure el temps que feia, que era com actuaven els agents sempre que es parlava d’un vol. Per motius de seguretat, en Percy tenia les cortines tancades, però el temps semblava prou bo.

—A Reims? Per què?

—Avui no hem sabut res d’en Michel. Necessito saber què en queda, del sector Bollinger.

La Flick va fer que sí amb el cap. En Pierre, l’operador de ràdio, formava part de l’escamot que havia atacat el palau. Era probable que l’haguessin capturat o que fos mort. Potser en Michel aconseguiria localitzar el transmissor de ràdio d’en Pierre, però no sabia fer-lo funcionar i, per descomptat, en desconeixia els codis.

—Però, per què ara?

—Aquests darrers mesos els hem enviat tones i tones d’explosius i municions. Vull que encenguin unes quantes fogueres. L’estació telefònica és l’objectiu més important, però no pas l’únic. Fins i tot, si només queden en Michel i un parell més, poden fer volar vies de ferrocarril, tallar línies de telèfon i matar sentinelles; tot ajuda. Però no els puc dirigir si no disposo d’una via de comunicació.

La Flick va arronsar les espatlles. Per a ella el palau era l’únic objectiu important. La resta era foc d’encenalls. Però què punyetes.

—Parlaré amb ell, és clar.

En Percy se la va mirar fixament. Va dubtar un instant i tot seguit va dir:

—Com estava en Michel, a banda de la ferida de bala?

—Bé. —La Flick es va quedar en silenci un instant. En Percy se la va mirar. A ell no el podia enganyar, la coneixia massa bé.

—Hi ha una altra noia —va dir, sospirant, finalment.

—Ho temia.

—No sé si en queda gran cosa, del meu matrimoni —va admetre ella amargament.

—Ho sento.

—M’ajudaria una mica si almenys em pogués convèncer que el sacrifici valia la pena, que hem donat un cop genial a favor del nostre bàndol, que hem posat el nostre gra de sorra perquè la invasió sigui un èxit.

—Has fet més que la majoria, aquests darrers dos anys.

—Però en una guerra no hi ha premi per al segon, oi que no?

—No.

Es va posar dreta. Agraïa l’afecte d’en Percy, però aquella conversa començava a fer-li venir ganes de plorar.

—Val més que m’ocupi de l’operador.

—Nom en codi Helicòpter. T’espera al despatx. No és pas el que es diu un veterà, temo, però és valent.

A la Flick allò li semblava una incoherència.

—Si no és bo, per què l’envien a França? Podria posar en perill la vida dels altres.

—Tal com has dit abans, aquesta és la nostra gran oportunitat. Si la invasió falla, perdrem Europa. Hem de cremar tot el que tenim ara, perquè no tindrem cap més oportunitat.

La Flick va assentir amb el cap, sorruda. Havia girat el seu propi argument en contra d’ella. Però tenia tota la raó. L’única diferència era que entre les vides que estaven en perill hi havia, en aquest cas, la d’en Michel.

—D’acord —va dir—. Val més que anem per feina.

—Es mor de ganes de veure’t.

—Que se’n mor de ganes? Per què?

En Percy va fer un somriure irònic.

—Entra i comprova-ho tu mateixa.

La Flick va deixar la sala d’estar on en Percy havia instal·lat la taula i va sortir al passadís. La seva secretària escrivia a màquina a la cuina i va adreçar la Flick a una altra habitació.

La Flick es va aturar un instant davant de la porta. «És així com van les coses —es va dir—, fas el cor fort i continues treballant, amb l’esperança que amb el temps arribarà l’oblit».

Va entrar a l’estudi, una petita cambra amb una taula quadrada i unes quantes cadires de formes diferents. L’Helicòpter era un noiet de pell blanca d’uns vint-i-dos anys, portava un vestit de xeviot de quadres de colors mostassa, taronja i verd. Es veia d’una hora lluny que era anglès. Afortunadament, abans de pujar a l’avió l’equiparien amb una indumentària que passés una mica més desapercebuda en un poble francès. L’EOE tenia contractats modistes francesos que fabricaven peces de roba d’estil continental per als agents (i que es passaven hores per aconseguir que els vestits semblessin vells i atrotinats, per tal que el seu aspecte nou de trinca no cridés gaire l’atenció). Però amb el color rosat i el to vermellós dels cabells de l’Helicòpter no hi podien pas fer gran cosa, només esperar que la Gestapo cregués que tenia sang alemanya a les venes.

La Flick es va presentar i ell es va limitar a dir:

—Sí, de fet, ja ens coneixíem.

—Ho sento, no me’n recordo.

—Va estudiar a Oxford amb el meu germà, en Charles.

—Charlie Standish… és clar!

La Flick va recordar un jove ros vestit de xeviot, més alt i prim que l’Helicòpter, però segurament no gaire més intel·ligent; ni tan sols es va arribar a llicenciar. En Charlie parlava francès amb fluïdesa, va recordar, l’única cosa que tenien en comú.

—En realitat en una ocasió fins i tot va venir a casa nostra, a Gloucestershire.

La Flick va recordar un cap de setmana en una casa de camp als anys trenta, i una família amb un pare anglès molt afable i una elegant mare francesa. En Charlie tenia un germà petit, en Brian; un adolescent maldestre que encara anava amb pantalons curts, feliç com un gínjol amb la seva càmera nova. Ella hi havia parlat una estona i ell se n’havia encapritxat una mica.

—Com està en Charlie? No l’he tornat a veure des que ens vam graduar.

—És mort. —De sobte en Brian es va quedar aclaparat pel dolor—. Va morir al quaranta-u. En realitat el van matar en un coi de desert…

La Flick va témer que no es posés a plorar. Va agafar-li la mà entre les seves.

—Brian, ho sento moltíssim.

—És molt amable —va murmurar, i va empassar-se la saliva. Va fer un esforç per sobreposar-se—. Jo ja l’havia vist abans, només una vegada. Va venir a fer una xerrada al meu grup de l’EOE. Però després no vaig tenir l’oportunitat de parlar amb vostè.

—Espero que la meva xerrada us servís d’alguna cosa.

—Ens va parlar dels traïdors dins la Resistència i de què calia fer amb ells. «És ben senzill», vas dir. «Es col·loca la punta de la pistola al clatell del malparit i es prem el gallet dues vegades». No cal dir que ens vam quedar tots fets un flam.

Se la mirava amb un aire d’admiració als ulls com si fos la seva heroïna, i la Flick va començar a intuir per on anaven els comentaris d’en Percy. Era com si en Brian encara n’estigués enamorat, d’ella. Se’n va apartar una mica i es va asseure a l’altra punta de la taula.

—Bé, val més que comencem —va dir—. Saps que hauràs de contactar amb un sector de la Resistència que ha estat gairebé destruït del tot.

—Sí, la meva missió consisteix a descobrir què en queda i quin marge de maniobra té, si és que en té cap.

—És possible que detinguessin alguns membres durant l’escaramussa d’ahir i que ara mateix mentre estem parlant els estigui interrogant la Gestapo. De manera que hauràs d’anar amb molt de compte. El teu contacte a Reims serà una dona de nom en codi Bourgeoise. Cada dia, a les onze, va a la cripta de la catedral per pregar. Normalment és l’única persona que hi ha al temple, però si n’hi hagués d’altres, ella sempre porta sabates velles, una de negra i una de marró.

—Fàcil de recordar.

—Tu li has de dir: «Pregui per mi». Ella et respondrà: «Prego per la pau». Aquesta és la contrasenya.

Ell va repetir aquells mots.

—Ella t’acompanyarà a casa seva i et posarà en contacte amb el cap del sector Bollinger, nom en codi Monet —parlava del seu marit, però en Brian no necessitava aquella informació—. No esmentis mai l’adreça ni el nom real de la Bourgeoise a altres membres del sector quan els coneguis, si us plau: per motius de seguretat és millor que no ho sàpiguen. —Era la Flick qui havia reclutat la Bourgeoise per fer de filtre. Ni tan sols en Michel no havia conegut mai aquella dona.

—Ja me’n faig càrrec.

—Hi ha res que em vulguis preguntar?

—Segur que tinc un miler de dubtes, però ara mateix no se me n’acut cap.

Ella es va posar dreta i va fer la volta a la taula per encaixar-li la mà.

—Bé, bona sort.

Ell no li va deixar anar la mà.

—No he oblidat mai el cap de setmana que va passar a casa —va dir—. Suposo que devia ser una autèntica nosa, però vostè, en canvi, vas ser molt amable amb mi.

—Eres un noi molt simpàtic —va dir ella amb un somriure.

—En realitat és que em vaig enamorar de vostè.

La Flick hauria volgut enretirar la mà immediatament i anar-se’n corrents, però potser aquell noi seria mort l’endemà mateix, i no va tenir cor de ser tan cruel.

—Em sento afalagada —va dir, mirant de mantenir un to amistós i bromista.

No va servir de res: ell parlava seriosament.

—Em preguntava si… li importaria… només per donar-me bona sort… em faria un petó?

Va dubtar un instant. Oh, redéu, va pensar. Es va posar de puntetes i va besar-lo suaument als llavis. Va allargar aquell petó un segon i tot seguit es va separar d’ell. El noi semblava extasiat d’alegria. Ella va donar-li un copet suau a la galta.

—No et moris, Brian —va dir abans de sortir.

Va tornar a l’habitació d’en Percy. Tenia una pila de llibres i un grapat de fotografies damunt la taula.

—Ja has acabat? —va dir.

La Flick va assentir amb el cap.

—Però no és pas un agent secret de primera, Percy.

—Però és valent —va dir en Percy, arronsant-se d’espatlles—, parla francès com un parisenc i sap disparar.

—Fa dos anys l’hauries enviat de tornada a l’exèrcit.

—Es veritat. Ara, en canvi, l’envio a Sandy. —En una gran granja que hi havia a Sandy, prop del camp d’aviació de Tempsford, en Brian rebria roba d’estil francès i els papers necessaris per passar els punts de control de la Gestapo i per obtenir menjar. En Percy es va posar dempeus i va caminar fins a la porta—. Mentre me n’acomiado, pots donar un cop d’ull a aquest retaule de malparits? —Va assenyalar les fotografies que tenia escampades damunt la taula—. Tot això són retrats d’oficials alemanys que té l’MI6. Si l’home que vas veure a la plaça de Sainte-Cécile és un d’aquests m’agradaria saber-ne el nom.

La Flick va agafar un dels llibres. Era un anuari de graduació d’una acadèmia militar, amb fotografies de la mida d’un segell d’uns dos-cents homes joves. Hi havia una dotzena de llibres com aquell i diversos centenars de fotografies disperses.

No tenia cap ganes de passar-se tota la nit mirant aquelles cares estúpides, però potser podia aconseguir reduir les opcions. L’home de la plaça devia tenir uns quaranta anys. Es devia graduar quan en tenia vint-i-dos, més o menys, de manera que devia ser al voltant de l’any 1926. Cap dels llibres no era tan antic.

Va optar per donar un cop d’ull a les altres fotografies. Mentre començava a fullejar-les va mirar de recordar tot el que podia d’aquell home. Era força alt i anava ben vestit, però allò no es veuria a la fotografia. Tenia els cabells foscos i espessos, va pensar, i tot i que anava ben afaitat, feia la impressió que podia arribar a tenir una barba força abundant. Va recordar uns ulls negres, unes celles prominents, un nas recte, la barbeta quadrada… tot un galant, en realitat.

Aquelles fotografies eren el resultat de tota mena de situacions diferents. Algunes procedien dels diaris i mostraven oficials que encaixaven la mà amb Hitler, passaven revista a les tropes o contemplaven tancs i avions. Algunes semblaven obra d’espies. Eren les instantànies més naturals, enmig d’una multitud, des d’un cotxe o una finestra, i mostraven els oficials comprant, parlant amb nens, aturant un taxi o encenent una pipa.

Examinava les fotografies tan de pressa com podia i les anava deixant en un costat. Cada vegada que veia un home de cabells foscos dubtava. Cap d’ells no era tan ben plantat com l’home que recordava a la plaça. Va donar un cop d’ull ràpidament al retrat d’un home amb uniforme de policia i el va deixar a la pila, però va tornar a agafar-lo immediatament. En un primer moment l’uniforme de policia l’havia confós, però després d’estudiar els trets de l’home amb més deteniment va arribar a la conclusió que era ell.

Va mirar el revers. Enganxat al darrere hi havia un tros de paper escrit a màquina. Va llegir:

FRANCK, Dieter Wolfgang, conegut de vegades com a «Frankie»; nascut a Colònia, 3 de juny de 1904; educ. Universitat de Berlín; Acadèmia de Policia de Colònia; casat 1930, Waltraud Loewe, fill i filla; superintendent, Departament d’Investigació Criminal, Policia de Colònia fins al 1940; major, secció d’Intel·ligència, Afrika Korps, fins?

Peça clau del personal del servei d’intel·ligència de Rommel, es té constància que es tracta d’un interrogador hàbil i un torturador despietat.



La Flick es va posar a tremolar de pensar que havia estat tan a prop d’un home tan perillós. Un detectiu de policia amb experiència que havia posat les seves habilitats al servei de la intel·ligència militar era un enemic temible. El fet que tingués família a Colònia no impedia que tingués també una amant a França, pel que semblava.

En Percy va tornar i ella li va allargar la fotografia:

—Aquest és l’home que vaig veure.

—Dieter Franck —va dir en Percy—. Ja el coneixem. Que interessant. Pel que vas sentir de la seva conversa a la plaça, sembla que en Rommel li ha donat alguna mena de missió contra la Resistència. —Va apuntar alguna cosa a la seva llibreta—. Val més que ho expliqui als nois de l’MI6, les fotos ens les han deixades ells.

Van trucar a la porta i va entrar la secretària d’en Percy.

—Algú el vol veure, coronel Thwaite —va dir la secretària amb coqueteria. L’aspecte paternal d’en Percy no inspirava mai aquell tipus de comportament en les seves secretàries, de manera que la Flick va deduir que el visitant devia ser un home ben plantat—. Un americà —va afegir la noia.

Allò ho explicava tot, va pensar la Flick. Els americans eren la panacea de la virilitat, si més no per a les secretàries.

—Com ha trobat aquest lloc? —va dir en Percy. Se suposava que Orchard Court era un lloc secret.

—Ha anat al número 64 de Baker Street i l’han enviat aquí.

—No ho haurien d’haver fet. Deu ser un home molt persuasiu. Qui és?

—El major Chancellor.

En Percy es va mirar la Flick. No coneixia ningú amb aquell nom. Aleshores va recordar el major arrogant que havia estat tan desagradable amb ella aquell matí al quarter general d’en Monty.

—Oh, Déu meu —va dir fastiguejada—. Què vol ara aquest?

—Faci’l entrar —va dir en Percy.

En Paul Chancellor va entrar amb una coixesa que la Flick no havia apreciat aquell matí. Segurament empitjorava a mesura que passava el dia. Tenia un rostre agradable típicament americà, amb el nas gros i una barbeta prominent. Qualsevol possibilitat de trobar-lo atractiu s’esfumava en veure l’orella esquerra, o més aviat el poc que en quedava, que era menys d’una tercera part, gairebé només el lòbul. La Flick va suposar que l’havien ferit en combat.

En Chancellor va saludar.

—Bona nit, coronel. Bona nit, major.

—No ens preocupem gaire de les formalitats a l’EOE, Chancellor —va dir en Percy—. Segui, si us plau. Què l’ha portat fins aquí?

En Chancellor va agafar una cadira i es va treure la gorra de l’uniforme.

—M’alegro de trobar-los tots dos —va dir—. Tot el dia que penso en la conversa d’aquest matí —va somriure discretament—. He de confessar que he passat força estona imaginant les respostes enginyoses que hauria donat si se m’haguessin acudit a temps.

La Flick no va poder evitar somriure. Ella havia fet exactament el mateix. En Chancellor va continuar.

—Vostè insinuava, coronel Thwaite, que potser l’MI6 no havia explicat tota la veritat sobre l’atac a l’estació telefònica; no m’ho podia treure del cap. El fet que la major Clairet fos tan desagradable amb mi no havia de significar necessàriament que mentís sobre el que va passar realment.

La Flick, que ja començava a perdonar-lo, es va encendre de sobte.

—Desagradable? Jo?

—Calla, Flick —va dir en Percy.

La Flick va tancar la boca.

—De manera que he ordenat que em portessin el seu informe, coronel. Evidentment, l’ordre provenia de l’oficina d’en Monty, no pas de mi personalment, de manera que un motorista del FANY ens l’ha portat immediatament al quarter general.

Era un home eficient que sabia moure els engranatges del mecanisme militar, va pensar la Flick. Potser era un porc arrogant, però podia arribar a ser un aliat útil.

—Quan l’he llegit m’he adonat que els informes dels serveis secrets són els responsables en gran mesura del fracàs de l’operació.

—Uns informes que provenien de l’MI6! —va dir la Flick, indignada.

—Sí, ja me n’he adonat —va dir en Chancellor en un to una mica sarcàstic—. Evidentment l’MI6 provava d’amagar la seva incompetència. No és pas que hagi fet carrera a l’exèrcit, però el meu pare sí, de manera que estic familiaritzat amb els trucs dels buròcrates militars.

—Oh —va fer en Percy, pensatiu—. Vostè és el fill del general Chancellor?

—Sí.

—Continuï, si us plau.

—L’MI6 no se n’hauria sortit mai si el seu cap hagués vingut a la reunió d’aquest matí per exposar el que va passar des del punt de vista de l’EOE. Em semblava massa coincidència que l’haguessin convocat a l’últim moment.

En Percy no s’acabava de creure el que deia en Chancellor.

—Però l’ha convocat el primer ministre. No veig pas com pot haver-hi intervingut l’MI6.

—Churchill no ha assistit a la reunió. Un funcionari de Downing Street l’ha substituït a la presidència. I tot plegat és un muntatge de l’MI6.

—Maleïts —va dir la Flick, indignada—. Quina colla de malparits!

—Tant de bo fossin tan bons amb la seva feina com ho són a l’hora de mentir sobre els seus col·legues —va dir en Percy.

—També he estudiat detalladament el seu pla, major Clairet —va afegir en Chancellor—, per entrar al palau d’amagat amb un equip de la neteja. Evidentment, és molt arriscat, però podria funcionar.

Allò volia dir que estaven disposats a reconsiderar-lo? La Flick gairebé no s’atrevia a preguntar-ho. En Percy va esguardar en Chancellor detingudament.

—I doncs, què pensà fer?

—Per casualitat aquesta nit he estat sopant amb el meu pare. L’hi he explicat tot i li he demanat què havia de fer l’assessor d’un general en aquestes circumstàncies. Érem al Savoy.

—I què ha dit? —va preguntar la Flick, impacient. No li importava gens en quin restaurant havien sopat.

—Que havia d’anar a veure en Monty i explicar-li que havíem comès un error. —Va fer una ganyota—. No és gens fàcil amb un general. No els agrada reconsiderar una decisió. Però de vegades és imprescindible.

—I ho farà? —va dir la Flick, esperançada.

—Ja ho he fet.

—No perd el temps, vostè, oi? —va dir en Percy, sorprès.

La Flick va aguantar la respiració. Semblava impossible que, al final d’un dia de desesperació, finalment aconseguís la segona oportunitat que tant esperava.

—Al final en Monty ha estat força d’acord amb mi —va dir en Chancellor.

La Flick no podia aguantar els nervis.

—Per l’amor de Déu, què n’ha dit, del meu pla?

—L’ha autoritzat.

—Gràcies a Déu! —va fer un salt, incapaç d’estar-se més estona asseguda—. Una altra oportunitat!

—Esplèndid! —va fer en Percy.

En Chancellor va alçar el braç per afegir-hi encara alguna cosa.

—Dues coses més. La primera potser no els agradarà. M’ha posat al capdavant de l’operació.

—A vostè! —es sorprendre la Flick.

—Per què? —va preguntar en Percy.

—No es fan mai preguntes, quan un general dona una ordre. Lamento que no els agradi. En Monty confia en mi, encara que vostès no ho facin.

En Percy va arronsar les espatlles.

—I la segona sorpresa? —va demanar la Flick.

—Tenim un límit de temps. No els puc dir el dia de la invasió, perquè en realitat encara no s’ha decidit un dia concret. Però els puc dir que tenim poc temps per complir la nostra missió. Si no hem aconseguit el nostre objectiu abans de la mitjanit de dilluns vinent segurament ja haurem fet tard.

—Dilluns vinent! —va exclamar la Flick.

—Sí —va dir en Paul—. Disposem exactament d’una setmana.





EL TERCER DIA


Dimarts, 30 de maig de 1944





1


La Flick va sortir de Londres de bon matí, al volant d’una motocicleta Vencent Comet amb un potent motor de cinc-cents centímetres cúbics. Les carreteres estaven desertes. El racionament de la gasolina era molt estricte i els conductors podien anar a parar a la garjola per haver fet un viatge «innecessari». Conduïa molt de pressa. Era perillós però excitant. Valia la pena córrer el risc.

Sobre la missió sentia exactament el mateix: estava espantada però es moria de ganes de començar. Havia estat fins a altes hores de la matinada amb en Percy i en Paul prenent te i elaborant un pla. L’equip havia d’estar format per sis dones, van decidir, perquè aquell era sempre el nombre de dones que integraven l’equip de neteja. Una d’elles havia de ser una experta en explosius; l’altra, una tècnica en telefonia, per decidir exactament on calia situar les càrregues i assegurar-se que la central quedés inservible. Volia una bona tiradora i dues soldats amb experiència. Amb ella, en serien sis.

Només disposava d’un dia per trobar-les. L’equip necessitaria com a mínim dos dies d’entrenament: si més no havien d’aprendre a saltar amb paracaigudes. Només fent això ja s’hi passarien el dimecres i el dijous. Saltarien prop de Reims, divendres a la nit, i entrarien al palau dissabte al vespre o diumenge. Aquell pla els deixava només un dia de marge.

Va creuar el riu al pont de Londres. La moto bramava entre els embarcadors i les cases bombardejades de Bermondsey i Rotherhithe. Tot seguit va agafar l’antiga carretera de Kent, la ruta tradicional dels pelegrins, en direcció a Canterbury. Tan bon punt va deixar enrere les últimes cases va donar gas a fons i va accelerar al màxim el vehicle. Per un instant va deixar que el vent li esbullés els cabells i s’endugués totes les preocupacions.

Encara no eren les sis quan va arribar a Somersholme, la casa de camp dels barons de Colefield. El baró en persona, en William, era a Itàlia i lluitava per arribar a Roma amb el Vuitè Exèrcit. La seva germana, l’honorable Diana Colefield, era l’únic membre de la família que encara vivia a la casa. Aquella mansió enorme, amb dotzenes de dormitoris per als convidats i els servents, servia de casa de convalescència per als soldats ferits.

La Flick va frenar una mica i va creuar l’avinguda de til·lers centenaris mentre contemplava la gran massa de granit rosa que tenia al davant, amb els ampits, els balcons, els frontons triangulars, les teulades, els grapats de finestres i les dotzenes de xemeneies. Va aparcar al pati del davant al costat d’una ambulància i uns quants jeeps.

A la sala d’estar les infermeres anaven d’una banda a l’altra amb tasses de te. Ningú no dubtava que els soldats estiguessin convalescents, però així i tot s’havien de llevar tan bon punt sortia el sol. La Flick va demanar per la senyora Riley, la majordoma, i la van adreçar al soterrani. La va trobar al costat de dos homes vestits amb granotes que examinaven uns fogons amb aire preocupat.

—Hola, mama —va dir la Flick.

La seva mare li va fer una forta abraçada. Era encara més baixa que la seva filla i igual de prima, però, com la Flick, era molt més forta del que semblava. Aquella abraçada va deixar la Flick sense alè. Panteixant i rient alhora, es va desfer dels seus braços.

—Mare, m’esclafaràs!

—Mai no sé si ets viva fins que no et veig —va dir la mare. La veu encara delatava un lleuger accent irlandès; havia marxat de Cork amb els seus pares feia quaranta-cinc anys.

—Què els passa, als fogons?

—No els van dissenyar per escalfar tanta aigua. Aquestes infermeres són autèntiques devotes de la neteja i forcen els pobres soldats a banyar-se cada dia. Vine a la cuina i et prepararé l’esmorzar.

La Flick tenia una mica de pressa, però va pensar que tenia prou temps per estar una estona amb la seva mare. A més a més, bé havia de menjar alguna cosa. Va seguir la mare escales amunt fins a les habitacions del servei.

La Flick havia crescut en aquella casa. Havia jugat a la sala d’estar dels servents, s’havia fet tips de córrer pels boscos, havia anat a l’escola del poble a un quilòmetre de distància i tornava a la casa sempre que tenia vacances a l’internat o a la universitat. Havia tingut una sort extraordinària. Qualsevol altra dona en una posició com la de la seva mare hauria hagut de deixar la feina en tenir un nen. A la seva mare li havien permès quedar-se perquè el vell baró era un personatge poc convencional, però per damunt de tot perquè era una majordoma excel·lent i tenien por de perdre-la. El pare de la Flick havia estat majordom, però havia mort quan ella tenia només sis anys. Cada febrer, la Flick i la seva mare acompanyaven la família a la mansió que tenien a Niça, i fou així com la Flick va aprendre a parlar francès.

El vell baró, el pare d’en William i la Diana, n’estava molt, de la Flick, i la va animar a estudiar i fins i tot li va pagar la matrícula. Quan va guanyar una beca per estudiar a la Universitat d’Oxford, el baró se’n va sentir molt orgullós. Quan va morir, poc abans de començar la guerra, la Flick va sentir la seva pèrdua com si fos el seu pare.

En aquell moment la família ocupava només una petita part de la casa. L’antic rebost del majordom s’havia convertit en una cuina. La mare de la Flick va posar la tetera al foc.

—Amb una torrada en tindré prou, mama —va dir la Flick.

La mare no en va fer cas i va començar a fregir cansalada.

—Bé, veig que estàs bé —va dir—. Com està aquest marit teu tan ben plantat?

—En Michel és viu —va dir la Flick. Es va asseure a la taula de la cuina. L’olor de la cansalada li feia venir salivera.

—Viu, oi? Però no gaire bé, evidentment. Està ferit?

—Té una bala al cul, però sobreviurà.

—Aleshores, l’has vist.

—Mama, ja n’hi ha prou —va dir la Flick rient—. Se suposa que no et puc explicar res.

—És clar que no. Ja procura mantenir les altres dones a distància? Si no és que això també és secret militar.

Mai no deixaria de sorprendre-la la intuïció que podia arribar a tenir la seva mare. Era un misteri.

—Te n’has adonat, mama, que els homes no s’adonen mai de fins a quin punt pot arribar a ser idiota una noia?

—De manera que és això —va fer la mare disgustada—. Suposo que és bonica.

—Mmm.

—Jove?

—Dinou.

—Ja li has cantat les quaranta?

—Sí. M’ha promès que ho deixaria.

—És possible que compleixi la promesa… sempre que no triguis gaire a tornar.

—Això espero.

—De manera que te’n tornes —va dir la mare, entristida.

—No t’ho puc dir.

—Que no has fet prou, ja?

—Encara no hem guanyat la guerra, de manera que suposo que no.

La seva mare va posar un plat de cansalada i ous al davant de la Flick. Segurament eren setmanes de racionament. Però la Flick es va mossegar els llavis i no va protestar. Era millor acceptar aquell regal agraïda. A més, de sobte li havia vingut una gana ferotge.

—Gràcies, mama —va dir—. Em malcries.

La dona va somriure satisfeta i la Flick va començar a devorar aquell esmorzar. Mentre menjava es va adonar divertida que la seva mare havia aconseguit sense fer cap esforç que li expliqués tot el que volia saber, encara que la Flick havia provat de no respondre cap pregunta.

—Hauries de treballar pel servei d’intel·ligència militar —va dir mentre atacava un ou ferrat—. Et podrien reclutar com a interrogadora. M’ho has fet dir tot.

—Soc la teva mare. Tinc dret a saber-ho tot.

No tenia cap importància. No n’explicaria res a ningú.

La mare va beure un glop de te mentre observava la filla que menjava.

—Evidentment, has de guanyar la guerra tota sola —va dir fent broma—. Ets així des que eres una nena, sempre tan independent.

—No sé pas per què. Sempre em vau cuidar molt. Quan tu estaves ocupada hi havia mitja dotzena de donzelles que m’adoraven.

—Em sembla que et vaig animar sempre a ser autosuficient perquè no tenies pare. Sempre que em demanaves que fes alguna cosa que necessitaves, com ara arreglar la cadena de la bicicleta o cosir-te un botó, et deia: «Prova-ho tu primer i, si no te’n surts, ja t’hi ajudaré». De cada deu vegades, en nou no en tornava a sentir parlar.

La Flick es va acabar la cansalada i va escurar el plat amb un tros de pa.

—Moltes vegades m’ajudava en Mark. —En Mark era el germà de la Flick, un any més gran que ella.

—Ah, sí? —va dir la mare amb el rostre impertorbable.

La Flick va reprimir un sospir. Feia dos anys que la seva mare s’havia discutit amb en Mark. Treballava com a director d’escena en un teatre i vivia amb un actor que es deia Steve. Feia temps que la mare sabia que en Mark no era «dels que es casen», com solia dir ella. Però en un moment de franquesa excessiva en Mark havia comès l’error d’explicar a la mare que estimava l’Steve i que eren com marit i muller. Ella s’havia sentit molt ofesa i d’aleshores ençà que no es parlava amb el seu fill.

—En Mark t’estima, mama —va assegurar la Flick.

—Ah, sí?

—M’agradaria tant que arregléssiu les coses…

—Ho veig difícil. —La mare va agafar el plat de la Flick i el va rentar a la pica.

La Flick va bellugar el cap exasperada.

—Ets una mica tossuda, mama.

—Suposo que ho deus haver heretat de mi, doncs.

La Flick no va poder evitar un somriure. En més d’una ocasió li havien fet la mateixa acusació. Una «mula», li deia en Percy. Va fer un esforç per ser més conciliadora.

—Bé, suposo que no pots fer res per evitar els teus sentiments. Tant se val, no vull discutir amb tu, i menys després d’un esmorzar tan esplèndid.

Així i tot no renunciava a reconciliar-los. Però no pas aquell dia. Es va posar dempeus.

—Estic molt contenta que hagis vingut —va dir la mare somrient—. Em preocupo molt per tu.

—No he vingut només per veure’t. He de parlar amb la Diana.

—Què li vols?

—No t’ho puc dir.

—Espero que no estiguis pensant d’emportar-te-la a França amb tu.

—Calla, mama! Qui ha dit res d’anar a França?

—Suposo que t’interessa perquè és hàbil amb l’escopeta.

—No t’ho puc explicar.

—Aconseguirà que et matin! No té ni idea del que és la disciplina. Per què l’hauria de necessitar? La van educar d’una altra manera. No és pas culpa seva, és clar. Però seria una bogeria confiar en ella.

—Sí, ja ho sé —va dir la Flick impacient. Ja havia pres una decisió i no estava disposada a discutir-la amb la seva mare.

—Li han donat diverses responsabilitats relacionades amb la guerra i l’han fet fora de tot arreu.

—Ja ho sé.

Tanmateix, la Diana era molt bona tiradora i la Flick no tenia temps per escollir. Havia d’agafar el que tenia a l’abast. Només la preocupava la possibilitat que la Diana no acceptés. No es podia obligar ningú a treballar a la clandestinitat. Era exclusivament per a voluntaris.

—Saps on és ara?

—Em sembla que és al bosc —va dir la mare—. Ha sortit a primera hora, a caçar conills.

—És clar.

A la Diana li agradaven els esports més violents: caçar guilles, cérvols, llebres, galls de bosc…, fins i tot la pesca. Si no hi havia cap altra alternativa sortia a caçar conills.

—Només cal que miris d’on vénen els trets.

La Flick va fer un petó a la galta a la seva mare.

—Gràcies per l’esmorzar —va dir, i va sortir.

—Vigila de no posar-te al davant de l’escopeta —va cridar-li ella.

La Flick va sortir per la porta de servei, va travessar el jardí de la cuina i va entrar al bosc per la part del darrere de la casa. Els arbres estaven exuberants de fulles noves i les ortigues li arribaven a la cintura. Va passar com va poder entre els matolls amb les feixugues botes d’anar amb moto i els pantalons de cuir. La millor manera de despertar l’interès de la Diana, va pensar, consistia a plantejar-ho com un desafiament.

Quan va haver caminat uns tres-cents metres pel bosc va sentir l’espetec d’una escopeta. Es va aturar, va escoltar i va cridar:

—Diana!

No va contestar ningú.

Va caminar en direcció al lloc d’on provenia el tret cridant de tant en tant. Al final va sentir:

—Aquí, idiota cridanera, siguis qui siguis!

—Ara vinc, no disparis.

Va trobar la Diana en una clariana, asseguda a terra, recolzada al tronc d’un roure, fumant un cigarret. Tenia una escopeta al damunt dels genolls, oberta i a punt per tornar-la a carregar. Al seu costat hi havia mitja dotzena de conills morts.

—Oh, ets tu! —va dir—. Has espantat els conills.

—Ja tornaran demà —va dir la Flick mentre examinava la seva companya d’infantesa. La Diana era bonica tot i que semblava un xicot, amb els cabells foscos tallats ben curts i el nas pigat. Portava un abric de caça i pantalons de pana—. Com estàs, Diana?

—Avorrida. Frustrada. Deprimida. A part d’això, molt bé.

La Flick es va asseure a l’herba al seu costat. Potser tot plegat seria més senzill del que havia cregut en un primer moment.

—Què passa?

—Mentre el meu germà conquereix Itàlia jo m’estic al camp a Anglaterra, podrint-me.

—Com està en William?

—Està molt bé, ell també participa a la guerra, però a mi ningú no em vol donar feina.

—Potser jo et podria ajudar.

—Tu estàs amb el FANY. —La Diana va fer una pipada fonda i va deixar anar el fum—. Estimada, jo no puc fer de chauffeuse.

La Flick va fer que sí amb el cap. La Diana es creia massa important per acceptar les feinetes que solien oferir a les dones.

—Bé, he vingut per proposar-te una cosa més interessant.

—Què?

—Potser no t’agradarà. És una missió difícil i perillosa.

—Què s’ha de fer? Conduir després del toc de queda? —va preguntar la Diana, sense acabar-s’ho de creure.

—No te’n puc dir gran cosa perquè és secret.

—Flick, estimada, no em voldràs pas fer creure que t’has convertit en una mena d’espia.

—No he arribat pas a major fent de xofer dels generals.

—Ho dius de veritat? —va dir la Diana mirant-se-la fixament.

—Del tot.

—Déu meu. —A contracor, la Diana s’havia quedat impressionada.

La Flick havia d’aconseguir que s’oferís voluntària.

—Així doncs, estàs disposada a portar a terme una missió realment perillosa? Ho dic molt seriosament, hi podries perdre la vida.

Més que decebuda, la Diana semblava entusiasmada.

—És clar que ho estic. En William també arrisca la vida, per què no hauria de fer jo el mateix?

—Ho dius de veritat?

—De veritat.

La Flick va dissimular el seu alleujament. Acabava de reclutar el primer membre de l’equip. La Diana es mostrava tan predisposada que la Flick va decidir aprofitar-se’n.

—Hi ha una condició que potser et semblarà pitjor que el perill.

—Quina condició?

—Ets dos anys més gran que jo i tota la vida has estat per sobre meu a l’escala social. Ets la filla del baró i jo la nena de la criada. No és pas que hi hagi cap mal, no em queixo. La mare diria que les coses van d’aquesta manera.

—Sí, estimada, on vols anar a parar?

—Jo estic al capdavant de l’operació. Hauràs d’obeir les meves ordres.

—D’acord —va dir la Diana arronsant-se d’espatlles.

—Serà un problema —va insistir la Flick—. Se’t farà estrany. Però seré molt dura amb tu fins que t’hi acostumis. T’ho adverteixo.

—Sí, senyor!

—Al meu departament no en fem gaire cas, de les formalitats, de manera que no cal que em diguis ni senyor ni senyora. Però donem molta importància a la disciplina militar, especialment un cop ha començat una operació. Si te n’oblides, la meva còlera serà l’últim que t’haurà de preocupar. En aquesta feina desobeir una ordre pot significar la mort.

—Estimada, que dramàtic! Però ho entenc, és clar.

La Flick no estava convençuda que ho hagués entès, però havia fet tot el que havia pogut.

Va agafar un bloc de notes que portava a la brusa i li va escriure una adreça de Hampshire.

—Fes la maleta per tres dies. Aquí és on has d’anar. Agafa el tren de Waterloo a Brockenhurst.

—Ostres, això són les propietats de lord Montagu.

—El meu departament les ha ocupades gairebé de punta a punta.

—I quin és, el teu departament?

—L’Oficina d’Investigacions Internes —va dir la Flick utilitzant la tapadora habitual.

—Espero que sigui més emocionant del que sembla.

—No en dubtis gens.

—Quan començo?

—Has de ser allà avui mateix —va dir la Flick posant-se dempeus—. El teu entrenament comença demà a primera hora del matí.

—Tornaré a casa amb tu i començaré a fer la maleta. —La Diana es va posar dreta—. Digue’m una cosa.

—Si puc.

La Diana va començar a remenar l’escopeta, semblava inquieta. Quan va alçar els ulls, la Flick li va veure una expressió de franquesa al rostre per primera vegada.

—Per què jo? —va demanar—. Per força deus saber que m’han rebutjat a tot arreu.

La Flick va assentir amb el cap.

—No t’enganyaré. —Va mirar els cossos tacats de sang dels conills que hi havia a terra i tot seguit va alçar els ulls per contemplar el rostre bonic de la Diana—. Ets una caçadora i això és precisament el que necessito.





2


En Dieter va dormir fins a les deu. Es va despertar amb mal de cap per culpa de la morfina, però, a banda d’això, es trobava bé: se sentia excitat, optimista i confiat. El sagnant interrogatori del dia anterior li havia donat una pista magnífica. La dona que es feia dir Bourgeoise i que vivia a la Rue du Bois podia ser la via d’accés al cor de la Resistència.

O també podia ser que no portés enlloc.

Va beure un litre d’aigua i va prendre’s tres aspirines per treure’s la ressaca de la morfina; tot seguit va agafar el telèfon.

Primer de tot va trucar al tinent Hesse, que dormia en una habitació més discreta del mateix hotel.

—Bon dia, Hans, ha dormit bé?

—Molt bé, gràcies, major. Senyor, he anat a l’Ajuntament per comprovar l’adreça de la Rue du Bois.

—Bon noi —va dir en Dieter—. Què ha descobert?

—La casa és propietat de l’única persona que hi viu, una tal mademoiselle Jeanne Lemas.

—Però és possible que hi visqui altra gent, a la casa.

—Hi he passat per davant amb el cotxe per donar-hi un cop d’ull, i semblava un lloc força tranquil.

—Prepari’s per sortir amb el meu cotxe d’aquí a una hora.

—Sí, senyor.

—Per cert, Hans, l’enhorabona per la iniciativa.

—Gràcies, senyor.

En Dieter va penjar. Es va preguntar com devia ser aquella mademoiselle Lemas. En Gaston havia confessat que no la coneixia cap dels membres del sector Bollinger i en Dieter se’l creia: la casa era un filtre de seguretat. L’únic que sabien els agents quan arribaven era on contactar amb aquella dona: així si els detenien no podien revelar informació sobre la Resistència. Si més no en teoria. La seguretat perfecta no existia.

Segurament, mademoiselle Lemas era soltera. Potser era una dona jove que havia heretat la casa dels pares, una solterona de mitjana edat que buscava marit o una velleta. Potser li aniria bé emportar-se una dona amb ell, va decidir.

Va tornar al dormitori. La Stéphanie acabava de raspallar-se els cabells rojos i abundants i s’estava asseguda al llit, amb els pits que li sobresortien per damunt del llençol. Realment sabia com provocar-lo. Però va resistir l’impuls de tornar al llit.

—Faries una cosa per mi? —va preguntar-li.

—Qualsevol cosa que em demanis.

—Qualsevol? —Es va asseure al llit i va posar-li la mà damunt l’espatlla nua—. Et quedaries a mirar mentre estic amb una altra dona?

—És clar que sí —va dir—, i li lleparia els mugrons mentre li feies l’amor.

—N’estic convençut —va dir ell rient. Ja havia tingut altres amants, però cap com ella—. No és pas això, però. Vull que m’acompanyis a arrestar una dona de la Resistència.

—Molt bé —va dir com si res. El seu rostre no delatava cap emoció.

En Dieter va sentir la temptació de pressionar-la perquè reaccionés, de demanar-li com la feia sentir tot plegat, i si realment la feia feliç, però va decidir acceptar el seu consentiment sense fer més preguntes.

—Gràcies —va dir, i va tornar a la sala d’estar.

Era possible que mademoiselle Lemas visqués sola, però d’altra banda també era possible que la casa estigués infestada d’agents aliats armats fins a les dents. Necessitava reforços. Va consultar l’agenda i va donar a l’operadora de l’hotel el número de Rommel a La Roche-Guyon.

Quan els alemanys havien ocupat el país, el sistema francès de telefonia estava col·lapsat. Amb el temps, els alemanys l’havien millorat i havien afegit milers de quilòmetres de cable i centraletes automàtiques. El sistema encara patia sobrecàrregues, però funcionava molt millor que abans.

Va demanar per l’assessor de Rommel, el major Gödel. No va trigar gaire a sentir la veu familiar, freda i precisa del major:

—Gödel.

—Li parla en Dieter Franck —va dir—. Com està, Walter?

—Ocupat —va dir Gödel bruscament—. En què el puc ajudar?

—Estic fent molts progressos. No puc donar-n’hi detalls, perquè parlo des del telèfon de l’hotel, però estic a punt d’arrestar un espia, potser més d’un i tot. He pensat que el mariscal de camp ho havia de saber.

—Ja l’hi diré.

—Però necessitaré reforços. Només disposo d’un tinent. Estic desesperat. Fins i tot estic pensant a emportar-me la meva amant francesa perquè m’ajudi.

—No sembla gaire bona idea.

—Oh, és de fiar. Però no em servirà de gaire contra uns terroristes ben entrenats. Podria enviar-me mitja dotzena d’homes?

—Demani’ls a la Gestapo, aquesta és la seva feina.

—No me’n refio. Ja sap que cooperen amb nosaltres de mala gana. Necessito persones en qui pugui confiar.

—Impossible —va dir en Gödel.

—Miri, Walter, ja sap com n’és d’important per a Rommel aquesta missió… M’ha ordenat que m’asseguri que la Resistència no pugui condicionar la nostra mobilitat.

—Sí. Però el mariscal de camp espera que ho pugui fer sense necessitat de privar-lo de tropes de combat.

—No sé pas si serà possible.

—Per l’amor de Déu, home! —va cridar en Gödel—. Estem intentant defensar tota la costa atlàntica amb un grapat de soldats i vostè està envoltat d’homes perfectament capacitats que l’única feina que tenen consisteix a perseguir vellets jueus acollonits que s’amaguen a qualsevol graner. Faci la seva feina i no m’emprenyi més! —Es va sentir un clic a l’altra banda de la línia.

En Dieter estava sorprès. No era gaire habitual que en Gödel es posés d’aquella manera. Sens dubte la perspectiva d’una invasió els posava nerviosos a tots. Però el missatge era clar. En Dieter s’hauria d’espavilar tot sol.

Va deixar anar un sospir i va prémer inquiet el commutador del telèfon per trucar al palau de Sainte-Cécile. Va demanar per Willi Weber.

—He d’anar a fer una detenció a una casa de la Resistència —va dir—. Em calen uns quants homes forts de la Gestapo. Et faria res enviar-me quatre individus i un cotxe a l’hotel Frankfort? O hauré de tornar a parlar amb Rommel?

Aquella amenaça no era necessària. En Weber no va posar cap problema per permetre que els seus homes participessin en l’operació. D’aquella manera la Gestapo podria penjar-se la medalla d’un possible èxit. Va prometre que tindria el cotxe en cosa de mitja hora.

Mentre s’afaitava va engegar la ràdio i va sintonitzar una emissora alemanya. Es va assabentar que el dia abans, a l’illa de Biak, s’havia produït el primer combat de tancs que tenia lloc al teatre del Pacífic. Les forces ocupants japoneses havien fet retrocedir les tropes americanes del 162è d’Infanteria fins a la platja. «Llanceu-los al mar», va pensar en Dieter.

Es va posar un vestit gris fosc d’estam, una camisa fina de cotó amb ratlles d’un gris més clar i una corbata negra amb puntets blancs. Els puntets estaven cosits a la tela i no estampats, un detall que li agradava força. Es va quedar un instant pensatiu, es va treure la jaqueta i es va posar una pistolera. Va agafar la seva Walther P38 automàtica que guardava al calaix de la taula i se la va ficar a la pistolera, tot seguit es va tornar a posar la jaqueta.

Es va asseure amb una tassa de cafè i va observar la Stéphanie mentre es vestia. Els francesos eren els millors especialistes del món a l’hora de fabricar roba interior bonica, va pensar mentre la Stéphanie es posava el seu conjunt color crema de calcetes i camisola. Li agradava molt observar-la mentre es posava les mitges, acaronant la seda sobre les cuixes.

—Per què els grans mestres no han pintat mai aquest moment? —va dir.

—Perquè, al Renaixement, les dones no tenien mitges de seda pura —va respondre la Stéphanie.

Quan ella va estar a punt van sortir. En Hans Hesse ja els esperava fora amb l’Hispano-Suiza d’en Dieter. El jove va mirar la Stéphanie admirat i bocabadat alhora. Per a ell era una dona infinitament desitjable, però també intocable. A en Dieter el va fer pensar en una pidolaire encantada davant d’un aparador de Cartier.

Darrere el cotxe d’en Dieter hi havia un Citroën Traction Avant de color negre amb els quatre membres de la Gestapo vestits de paisà. En Dieter va veure que el major Weber havia decidit acompanyar-los en persona: seia al seient de l’acompanyant del Citroën, amb un vestit verd de xeviot que li donava un aspecte de pagès que va a l’església.

—Segueix-me —va dir-li en Dieter—. Quan hi arribem no surtis del cotxe fins que jo no t’ho digui, si us plau.

—D’on punyetes l’has tret, un cotxe com aquest? —va preguntar-li en Weber.

—Em va subornar un jueu —va dir en Dieter—. El vaig ajudar a fugir a Amèrica.

En Weber va fer un gest d’incredulitat, però de fet en Dieter li havia dit la veritat. La millor manera de tractar amb homes com en Weber consistia a fer-se el valent. Si en Dieter hagués provat d’amagar la Stéphanie, en Weber hauria sospitat immediatament que era jueva i segurament hauria iniciat una investigació. Però com que en Dieter la passejava amunt i avall, a en Weber aquell pensament no li va passar mai pel cap. En Hans es va posar al volant i es van dirigir a la Rue du Bois.

Reims era una ciutat força gran, amb una població que rondava els cent mil habitants, però al carrer hi havia molt pocs vehicles. Només utilitzaven cotxes aquells que s’ocupaven d’afers oficials: la policia, els metges, els bombers i, evidentment, els alemanys. Els vianants es desplaçaven amb bicicleta o bé a peu. Només disposaven de gasolina els serveis de repartiment de menjar i altres béns essencials, però sovint es feien servir carros de cavalls per transportar moltes mercaderies. La indústria més important de la zona era el xampany. A en Dieter li agradaven totes les varietats: els de més anyada de gust afruitat; els més joves, frescos i lleugers; el distingit blanc de blancs, les varietats de semisecs per acompanyar les postres i fins i tot el rosat juganer que tant agradava a les cortesanes de París.

La Rue du Bois era un carrer agradable envoltat d’arbres als afores de la ciutat. En Hans va aparcar al davant d’un bloc de cases amb un petit pati al costat. Aquella era la casa de mademoiselle Lemas. Aconseguiria fer-la parlar?, va pensar en Dieter. Les dones sempre eren més difícils que els homes. Ploraven i xisclaven, però aguantaven més temps. Amb les dones havia fracassat en més d’una ocasió, però amb un home mai. Si aquesta aconseguia derrotar-lo, la investigació se n’aniria en orris.

—Vine quan et faci un senyal —va dir-li a la Stéphanie mentre sortia del cotxe.

El Citroën d’en Weber es va aturar al darrere, però els homes de la Gestapo, obeint les seves instruccions, s’hi van quedar a dins.

En Dieter va donar un cop d’ull al pati del costat de la casa. Hi havia un garatge. Al darrere va veure un petit jardí amb les cledes ben fetes i tot de parterres de flors rectangulars i un caminet de grava molt ben arreglat. El propietari tenia una mentalitat endreçada.

Al costat de la porta hi havia una corda vermella i groga passada de moda. La va estirar i es va sentir el ring metàl·lic d’un timbre mecànic.

La dona que va obrir la porta devia tenir uns seixanta anys. Portava els cabells blancs recollits al darrere amb un fermall de carei. Duia un vestit blau amb tot de petites flors blanques dibuixades i a sobre un davantal molt ben planxat.

—Bon dia, monsieur —va dir educadament.

En Dieter va somriure. Era la típica dama de províncies, d’una educació irreprotxable. Immediatament li va venir al cap una manera de torturar-la. El va envair una onada de confiança.

—Bon dia —va dir—. Mademoiselle Lemas?

La senyora va fixar-se en el vestit d’aquell home i en el cotxe aparcat al carrer, potser fins i tot va captar algun indici del seu accent alemany i la por se li va reflectir als ulls.

—Què puc fer per vostè?

—Està sola, senyora? —va dir ell mentre observava atentament el seu rostre.

—Sí —va murmurar—. Estic sola.

Li deia la veritat. N’estava convençut. Una dona com aquella no podia mentir sense que els ulls la delatessin. Es va girar i va fer un senyal a la Stéphanie.

—La meva col·lega vindrà amb nosaltres. —Pel que semblava no necessitaria per a res els homes d’en Weber—. Li he de fer unes quantes preguntes.

—Preguntes? Sobre què?

—Em permet que entri?

—Endavant.

La sala del davant estava decorada amb mobles de fusta obscura, molt polida. Hi havia un piano cobert amb un llençol per protegir-lo de la pols, i a la paret hi havia penjat un gravat de la catedral de Reims. Sobre la lleixa de la llar de foc hi havia tota una galeria d’objectes decoratius: un cigne de cristall tallat, una florista de porcellana xinesa, una bola transparent amb una imitació del palau de Versalles a l’interior i tres camells de fusta.

En Dieter es va asseure en un sofà entapissat de vellut. La Stéphanie es va asseure al seu costat i mademoiselle Lemas va agafar una cadira i va seure davant de tots dos. Era una dona grassoneta, va observar en Dieter. Després de quatre anys d’ocupació no hi havia gaires francesos amb sobrepès. La seva debilitat era el menjar.

Al damunt d’una tauleta hi havia una capsa de cigarrets i un encenedor gros. En Dieter va obrir la tapa i va veure que la capsa estava plena.

—Si us plau, pot fumar, si li ve de gust.

Va semblar que se sentia una mica ofesa: les dones de la seva generació no fumaven tabac.

—No fumo.

—Aleshores, per què els té aquí?

Es va tocar la barbeta, un gest típic dels mentiders.

—Per a les visites.

—I quina mena de visites té?

—Amics…, veïns… —començava a sentir-se incòmoda.

—I espies britànics.

—Això és ridícul.

En Dieter li va dedicar un dels seus somriures més encisadors.

—Evidentment, vostè és una dama respectable que s’ha deixat ensarronar per involucrar-se en activitats criminals —va dir en un to amistós—. No tinc cap ganes de jugar amb vostè i espero que no cometrà la imprudència de mentir-me.

—No li diré res de res —va dir.

En Dieter va fer veure que se sentia decebut, però estava content de fer progressos tan de pressa. Ja no feia veure que no sabia de què li estava parlant. Allò li valia tant com una confessió.

—Li faré unes quantes preguntes —va dir—. Si no em respon li hauré de tornar a demanar el mateix al quarter general de la Gestapo.

Ella se’l va mirar desafiadora.

—On es reuneix amb els agents britànics? —va preguntar en Dieter.

Ella no va dir res.

—Com la reconeixen?

Mademoiselle Lemas continuava mirant-se’l desafiadorament. Estava més resignada que no pas nerviosa. Era una dona valenta, va pensar en Dieter. Tot un repte.

—Quina és la contrasenya?

Ella no va respondre.

—A qui els envia, els agents? Com s’ho fa per contactar amb la Resistència? Qui n’és el responsable?

Silenci.

En Dieter es va posar dret.

—Vingui amb mi, si us plau.

—Molt bé —va dir ella, impertorbable—. Potser no li farà res que abans em posi el barret.

—És clar que no. —Va fer un senyal a la Stéphanie—. Acompanya la senyora, si us plau. Assegura’t que no utilitza el telèfon ni escriu cap nota. No vull que deixi cap missatge.

Va esperar al rebedor. Quan van tornar mademoiselle Lemas s’havia tret el davantal i portava un abric lleuger i un barret de casquet que ja havia passat de moda molt abans de començar la guerra. També portava una bossa de cuir resistent de color marró. Quan tots tres ja es dirigien a la porta del davant, mademoiselle Lemas va dir:

—Oh! M’oblidava la clau.

—No la necessita per a res —va dir en Dieter.

—Però la porta es tanca d’un cop —va dir—. Necessitaré la clau per tornar a entrar.

En Dieter se la va mirar directament als ulls.

—No ha entès res de res, oi? —va dir—. Ha acollit a casa seva terroristes britànics, l’hem enxampada i està a les mans de la Gestapo. —Va bellugar el cap amb un gest de llàstima que era completament fals—. Passi el que passi, mademoiselle, no hi tornarà mai més, a casa.

De sobte ella es va adonar de l’horrorosa magnitud del que li estava passant. Va perdre el color i les cames li van fer figa. Es va haver d’agafar a una taula semicircular per no caure. Un gerro xinès amb un pom de flors va trontollar però no va arribar a anar a terra. Mademoiselle Lemas va recuperar l’equilibri, es va redreçar i va deixar anar la taula. Va esguardar el major amb aire desafiador una altra vegada i tot seguit va sortir de la casa amb el cap ben alt.

En Dieter va demanar a la Stéphanie que s’assegués al davant i ell es va asseure al darrere amb la presonera. Mentre en Hans conduïa cap a Sainte-Cécile, en Dieter provava de mantenir una conversa educada.

—Va néixer a Reims, mademoiselle?

—Sí. El pare era el director del cor de la catedral.

Una educació religiosa. Bones notícies per al pla que començava a elaborar en Dieter mentalment.

—Està retirat?

—Va morir fa cinc anys, després d’una llarga malaltia.

—I la seva mare?

—Va morir quan jo era molt jove.

—De manera que suposo que es va haver de fer càrrec del seu pare durant la malaltia.

—Durant vint anys.

—Ah. —Això explicava el fet que fos soltera. S’havia passat la vida tenint cura d’un pare invàlid—. I li va deixar la casa.

Va assentir amb el cap.

—Una recompensa ben minsa, dirien alguns, per tota una vida de dedicació —va dir en Dieter, comprensiu.

La dona se’l va mirar amb desdeny.

—Aquestes coses no es fan mai per obtenir-ne una recompensa.

—Suposo que no. —No va fer cas d’aquell retret. Per al seu pla ja li anava bé que estigués convençuda que era superior a ell, tant moralment com socialment—. Té cap germà o germana?

—Cap.

En Dieter es va imaginar el paisatge com si el tingués al davant. Els agents que acollia a casa, tot d’homes i dones joves, devien ser per a ella com els seus fills. Els alimentava, els rentava la roba, els parlava i segurament vigilava les relacions que s’establien entre sexes, per assegurar-se que no es produïa cap acte immoral, si més no sota el seu sostre.

I estava decidida a morir per ells.

Però abans en Dieter tenia l’esperança que ho confessés tot.

El Citroën de la Gestapo va seguir el cotxe d’en Dieter fins a Sainte-Cécile. Un cop van haver aparcat al pati del palau, en Dieter va dir a en Weber:

—L’acompanyaré a dalt i ens instal·larem en una oficina.

—Per què? El soterrani és ple de cel·les.

—Ja ho veuràs.

En Dieter va acompanyar la presonera al pis de dalt fins a les oficines de la Gestapo. Va recórrer totes les habitacions i va escollir aquella en què hi havia més gent, una combinació de sala de mecanògrafes i departament de correus. La majoria eren homes i dones joves amb camises elegants i corbata. Va deixar un moment mademoiselle Lemas al passadís, va tancar la porta darrere seu i va picar de mans per cridar l’atenció dels presents.

—Ara mateix faré entrar una dona francesa. És una presonera, però vull que la tractin amb amabilitat i educació, ho han entès?

Tot seguit la va fer entrar, la va fer seure en una taula i tot disculpant-se va emmanillar-li el turmell a una de les potes de la taula. Va deixar-la acompanyada de la Stéphanie i va sortir a buscar en Hesse.

—Vagi a la cantina i demani’ls que preparin un dinar i el posin en una safata. Sopa, un segon plat, una mica de vi, una ampolla d’aigua mineral i molt cafè. Porti coberts, gots i un mocador. Vull que tingui un aspecte impecable.

El tinent va somriure admirat. No tenia ni idea del que planejava el seu cap, però estava convençut que devia ser una maniobra enginyosa.

Al cap d’uns quants minuts va tornar amb la safata. En Dieter l’hi va agafar de les mans i la va portar a l’oficina. La va posar al davant de mademoiselle Lemas.

—Si us plau —va dir—. És hora de dinar.

—Gràcies, però no em veig amb cor de menjar res.

—Potser una mica de sopa. —Va posar-li una mica de vi al got.

Ella va afegir aigua al vi i en va fer un glopet, tot seguit va tastar una cullerada de sopa.

—Què li sembla?

—Molt bona —va admetre.

—La cuina francesa és molt refinada. Els alemanys som incapaços d’imitar-la.

En Dieter parlava de coses irrellevants, feia el que podia perquè es relaxés i al final mademoiselle Lemas es va prendre gairebé tota la sopa. Ell va omplir-li un got d’aigua. Aleshores va entrar el major Weber i es va quedar mirant, sense acabar-s’ho de creure, la safata que la presonera tenia al davant. Va dir en alemany:

—Ara ens dediquem a recompensar la gent que acull terroristes a casa?

—Mademoiselle és una dama —va dir en Dieter—. Hem de tractar-la amb correcció.

—Per l’amor de Déu —va esbufegar en Weber, i va fer mitja volta.

La dona es va negar a menjar-se el segon plat, però es va beure tot el cafè. En Dieter estava satisfet. Tot sortia tal com ho havia previst. Quan va haver acabat de dinar, en Dieter va repetir-li les preguntes que li havia fet abans a casa seva:

—Quin és el punt de trobada amb els agents aliats? Com la reconeixen? Quina és la contrasenya?

Ella semblava preocupada, però continuava negant-se a parlar.

Ell se la va mirar amb un posat trist.

—Sento profundament que es negui a col·laborar amb mi, després que l’he tractada amb tanta amabilitat.

—Gràcies per les seves atencions —va dir ella una mica desconcertada—, però no puc dir-li res.

La Stéphanie, que s’estava asseguda al costat d’en Dieter, també va semblar sorpresa. En Dieter s’imaginava la pregunta que li devia passar pel cap: «Realment pensaves que n’hi hauria prou amb un bon àpat per fer parlar aquesta dona?».

—D’acord —va dir, i es va posar dret per anar-se’n.

—Ara, senyor —va dir mademoiselle Lemas una mica incòmoda—, li he de demanar que em permeti…, que em permeti anar al tocador.

—Ha d’anar al lavabo? —va dir en Dieter bruscament.

—En una paraula, sí —va dir ella, vermella de cap a peus.

—Ho sento, mademoiselle —va dir en Dieter—. Això no serà possible.





3


Les últimes paraules que en Monty va dir a en Paul Chancellor la nit de dilluns van ser: «Destrueix aquesta central telefònica, encara que sigui l’única cosa que facis en el que queda de guerra».

Quan en Paul va despertar-se aquell matí, les paraules d’en Monty encara li ressonaven a l’orella. Les ordres eren senzilles. Si se’n sortia, hauria ajudat a guanyar la guerra. Si fallava, moririen un munt d’homes i era possible que es passés la resta de la vida convençut que havia ajudat a perdre-la.

Va anar ben aviat a Baker Street, però quan hi va arribar, en Percy Thwaite ja hi era; s’estava assegut al despatx, amb la pipa a la boca i sis caixes plenes d’expedients al davant. Semblava el típic militar incompetent, amb americana de quadres i bigoti a l’estil anglès. Es va mirar en Paul amb un aire una mica hostil.

—No acabo d’entendre per què en Monty l’ha posat al capdavant d’aquesta operació —va dir—. No m’importa gens que vostè sigui només un major i jo sigui un coronel, tot això són bajanades. Però la realitat és que vostè no ha dirigit mai una operació clandestina, mentre que jo ja fa tres anys que me n’ocupo. Quin sentit hi troba, vostè?

—Tot —va dir en Paul ràpidament—. Quan vols tenir la certesa absoluta que una feina es farà ben feta, l’encomanes a algú de confiança. En Monty confia en mi.

—I en mi, no.

—No el coneix.

—Ja m’ho imagino —va dir en Percy fent morros.

En Paul necessitava la cooperació d’en Percy, de manera que va decidir ensabonar-lo una mica. Va donar un cop d’ull al despatx, va veure un retrat emmarcat d’un home jove vestit amb l’uniforme de tinent i una dona gran amb un barret enorme al costat. El noi podia haver estat perfectament en Percy trenta anys enrere.

—El seu fill? —va preguntar en Paul.

Immediatament, en Percy va adoptar una actitud més conciliadora.

—En David. És al Caire —va explicar—. Ho vam passar malament durant la guerra al desert, especialment després de l’arribada d’en Rommel a Tubruq, però ara, evidentment, és lluny del front i li he de confessar que me n’alegro.

La dona tenia els cabells i els ulls foscos i un rostre enèrgic, més atractiu que no pas bonic.

—La senyora Thwaite?

—La Rosa Mann. Era una sufragista famosa als anys vint i sempre s’ha fet dir pel nom de soltera.

—Sufragista?

—Feia campanya a favor del dret de vot de les dones.

A en Percy li agradaven les dones de caràcter, va pensar en Paul; per això n’estava tant de la Flick.

—Sap?, té raó pel que fa a les meves mancances —va dir amb franquesa—. He estat involucrat en moltes operacions clandestines, però aquesta serà la primera vegada que en dirigeixo una, de manera que agrairia molt la seva ajuda.

En Percy va assentir.

—Començo a entendre per què té fama de sortir-se sempre amb la seva —va dir en Percy amb un somriure als llavis—. Però si vol que li doni un consell…

—Si us plau.

—Deixi que la Flick l’aconselli. No hi ha ningú que hagi passat tant de temps a la clandestinitat i que encara sigui viu. La seva experiència i els seus coneixements no tenen comparació. En teoria jo soc el seu responsable, però em limito a proporcionar-li tot el que necessita. No m’atreviria mai a dir-li el que ha de fer.

En Paul va dubtar un instant. En Monty en persona li havia donat el comandament i no estava disposat a renunciar-hi per molt que l’hi aconsellessin.

—Ho tindré en compte —va dir.

En Percy semblava satisfet. Va fer un gest per assenyalar les carpetes.

—Comencem?

—Què és tot això?

—Són les dades de totes les persones que crèiem que podrien ser agents nostres i que per un motiu o altre vam rebutjar.

En Paul es va treure la jaqueta i es va arromangar les mànigues.

Van passar el matí examinant plegats totes aquelles carpetes. Alguns candidats ni tan sols havien arribat a l’entrevista; els altres els havien rebutjat després d’un primer contacte; la majoria tenien problemes en alguna de les parts del curs d’entrenament de l’EOE: s’atabalaven amb els codis, eren inútils amb les armes o es posaven histèrics de por quan els ordenaven saltar amb paracaigudes d’un avió. La majoria tenien prop de vint anys i només una cosa en comú: tots parlaven una llengua estrangera amb la fluïdesa d’un nadiu.

Hi havia moltes carpetes, però molt pocs candidats aptes. Un cop en Percy i en Paul van haver eliminat tots els homes i les dones que no parlaven francès, es van quedar només amb tres noms.

En Paul es va sentir molt abatut. Acabaven de topar amb el primer obstacle important i encara no havien començat.

—Ens calen com a mínim quatre agents, això si comptem que la Flick podrà reclutar la dona que ha anat a veure aquest matí.

—La Diana Colefield.

—I cap d’aquestes dones és experta en explosius o tècnica en telefonia!

—No ho eren quan les va interrogar l’EOE —va dir en Percy més optimista—, però és possible que ho siguin ara. Les dones han après a fer una pila de coses.

—Bé, doncs, anem-ho a comprovar.

Van trigar una estona a localitzar-les. Una altra decepció d’aquell matí va ser que una d’elles era morta. Les altres dues vivien a Londres. Malauradament, la Ruby Romain era a la presó per a dones de Sa Majestat, a Holloway, a uns cinc quilòmetres al nord de Londres, i esperava que la jutgessin per assassinat. I la Maude Valentine, «psicològicament inestable», segons deia el seu expedient, treballava de xofer al FANY.

—Només dues candidates! —va dir en Paul, desesperat.

—El que em preocupa no és tant la quantitat com la qualitat —va reconèixer en Percy.

—Des del primer moment sabíem que ens hauríem de conformar amb la sobralla.

—Però no podem arriscar la vida de la Flick amb personatges així —va dir en Percy, una mica enutjat.

En Percy estava desesperat per protegir la vida de la Flick, va pensar en Paul. Aquell ancià estava disposat a cedir el control de l’operació, però no pas el seu paper com a àngel de la guarda de la noia. El telèfon va interrompre aquella discussió. Era en Simon Fortescue, el fatxenda elegant de l’MI6 que havia culpat l’EOE del fracàs de Sainte-Cécile.

—Què puc fer per vostè? —va dir en Paul amb cautela. En Fortescue no era un home de fiar.

—Crec que puc ajudar-lo —va dir en Fortescue—. Em consta que el pla de la major Clairet tira endavant.

—Qui l’hi ha dit? —va preguntar en Paul, desconfiat. Se suposava que la missió era secreta.

—No en parlem, d’això. Evidentment, li desitjo que tingui èxit amb la missió, tot i que jo hi estava en contra, i voldria ajudar-lo.

En Paul es va posar furiós en adonar-se que la missió era tema de conversa, però no servia de res fer-s’hi mala sang.

—Coneix alguna tècnica en telefonia que parli francès? —va preguntar a en Fortescue.

—Diria que no. Però hi ha algú que hauria de conèixer. Es diu lady Denise Bowyer. Una noia encisadora, el seu pare era el marquès d’Inverlocky.

El pedigrí d’aquella dona no tenia cap interès per a en Paul.

—Com va aprendre el francès?

—La va educar la seva madrastra, la segona esposa de lord Inverlocky. Està sempre disposada a ajudar.

—On puc trobar-la? —va preguntar en Paul. No confiava en en Fortescue, però estava desesperat per trobar bons reclutes.

—És a les instal·lacions de la RAF, a Hendon. —La paraula «Hendon» no li deia res, però en Fortescue l’hi va aclarir ràpidament—. És un camp d’aviació al nord de Londres.

—Gràcies.

—Faci’m saber com se’n surt la noia —va dir en Fortescue abans de penjar.

En Paul va explicar a en Percy com havia anat la trucada.

—En Fortescue vol un espia al nostre campament.

—No ens podem permetre rebutjar-la només per això.

—Correcte.

Primer van quedar amb la Maude Valentine. En Percy va organitzar-ho tot perquè es trobessin a l’hotel Frenchurch, a la cantonada del quarter general de l’EOE. Mai no portaven desconeguts al número seixanta-quatre, va explicar a en Paul.

—Si considerem que no és apta, és possible que s’imagini que comptàvem amb ella per a una missió secreta, però no sabrà mai el nom de l’organització que la va entrevistar ni on té les oficines, de manera que, encara que ho xerri tot, no podrà fer gaire mal.

—Fantàstic.

—El nom de soltera de la seva mare?

En Paul es va quedar una mica sorprès i va haver de pensar uns segons.

—Thomas. Es deia Edith Thomas.

—Molt bé, vostè serà el major Thomas i jo el coronel Cox. No cal que revelem els nostres noms de veritat.

Al cap i a la fi, no era tan ruc, va pensar en Paul. Van trobar-se amb la Maude al vestíbul de l’hotel. La noia va cridar-li l’atenció de seguida. Era atractiva i seductora. La brusa de l’uniforme estreta i marcant pitrera i la gorra posada de costat li donaven un aire desimbolt.

—El meu col·lega ens espera en una habitació —va dir en Paul en francès.

Ella se’l va mirar amb picardia i va respondre-li també en francès.

—No tinc costum d’entrar a les habitacions amb desconeguts —va dir—, però en el seu cas, major, faré una excepció.

En Paul es va posar vermell.

—És una sala de reunions —va explicar—. Amb taules i cadires; no és un dormitori.

—Oh, aleshores suposo que no hi ha cap problema —va dir burlant-se’n.

En Paul va decidir canviar de tema. S’havia adonat que parlava francès amb accent del sud, de manera que va preguntar:

—D’on és vostè?

—Vaig néixer a Marsella.

—I quina feina fa, al FANY?

—Soc la xofer d’en Monty.

—Vostè? —Se suposava que en Paul no podia revelar cap informació sobre ell mateix, però no se’n va poder estar—. Jo vaig treballar per ell durant un temps, però no recordo haver-la vist mai.

—Oh, no sempre és en Monty. Porto els generals més importants.

—Ah. Bé, per aquí, si us plau.

Va acompanyar-la a l’habitació i va servir-li una tassa de te. A la Maude li agradaven aquelles atencions, va pensar en Paul. Mentre en Percy l’interrogava ell l’observava atentament. Era menuda, però no pas tant com la Flick, i bonica: tenia una boca de poncella, que el pintallavis accentuava més encara, i una piga —probablement falsa— a la galta. Els cabells eren foscos i arrissats.

—La meva família va venir a Londres quan jo tenia deu anys —va explicar—. El pare és xef.

—I on treballa?

—És el responsable de confiteria de l’hotel Claridge.

—Impressionant.

L’expedient de la Maude era damunt la taula i en Percy el va apropar discretament cap a en Paul donant-hi un petit cop amb el dit. El Paul va llegir de reüll una nota escrita durant la primera entrevista amb la Maude. «Pare: Armand Valentin, 39, mosso de cuina del Claridge», va llegir.

Quan van haver acabat, van demanar-li que s’esperés a fora.

—Viu en un món de fantasies —va dir en Percy, així que la noia va ser fora—. Ha ascendit el seu pare a xef i li ha canviat el nom per Valentine.

En Paul va assentir amb el cap.

—AI vestíbul m’ha dit que era la xofer d’en Monty, i sé del cert que no ho és.

—No m’estranya que no passés les proves.

En Paul va pensar que en Percy estava a punt de rebutjar la Maude per segona vegada.

—Però ara no ens podem permetre ser tan estrictes.

En Percy se’l va mirar sorprès.

—Seria un perill en una operació clandestina! —va dir.

—No podem triar. —En Paul va fer un gest d’impotència.

—Això és una bogeria!

En Paul va pensar que en Percy estava una mica enamorat de la Flick, però, com que era més gran i estava casat, li expressava el seu amor protegint-la com si fos el seu pare. Aquella actitud feia que en Percy li caigués més bé encara, però si volia que l’operació tingués èxit havia de vèncer la prudència del vell.

—Escolti —va dir—. Li proposo que esperem. Que la Flick la conegui i que sigui ella mateixa qui ho decideixi.

—Suposo que té raó —va dir en Percy a contracor—. I aquesta habilitat per inventar-se històries li pot anar molt bé en un interrogatori.

—D’acord. Fitxem-la. —En Paul la va fer entrar una altra vegada a la sala—. Vull que formi part d’un equip que estic preparant —va dir-li—. Què li semblaria participar en una missió perillosa?

—Anirem a París? —va preguntar la Maude, ansiosa.

Aquella era una resposta estranya. En Paul va dubtar un instant i tot seguit va dir:

—Per què ho pregunta?

—M’agradaria molt anar a París. No hi he estat mai. Diuen que és la ciutat més bonica del món.

—Vagi on vagi no tindrà gaire temps per fer turisme —va dir en Percy, sense fer cap esforç per ocultar la seva ràbia.

—Quina llàstima —va fer ella com si res—. Així i tot m’agradaria molt anar-hi.

—Li fa por el perill? —va insistir en Paul.

—No pas —va respondre ella sense donar-hi importància—. No tinc por.

«Doncs n’hauries de tenir», va pensar en Paul, però no va dir res.

Van pujar al cotxe i van sortir en direcció nord per Baker Street. Van passar per un barri de treballadors que havia patit un bombardeig intensiu. A gairebé tots els carrers hi havia un edifici ennegrit o una casa en enrunada.

En Paul es moria de ganes de trobar-se amb la Flick a l’exterior de la presó per entrevistar plegats la Ruby Romain. En Percy tornaria a Hendon per entrevistar-se amb lady Denise Bowyer. En Percy, que portava el cotxe, conduïa per aquells carrers miserables com si fos casa seva.

—Coneix bé la ciutat —va dir en Paul.

—Em vaig criar en aquest barri —va respondre en Percy.

En Paul estava intrigat. Sabia que a l’exèrcit britànic no era habitual que un noi de família humil arribés a coronel.

—De què feia, el seu pare?

—Anava amunt i avall amb un carro de cavalls i venia carbó.

—Negoci propi?

—No, treballava per a un majorista.

—Va anar a l’escola per aquí a prop?

En Percy va somriure. Sabia que l’estava interrogant, però semblava que no li feia res.

—El rector del poble em va ajudar a aconseguir una beca per anar a una bona escola. Allí vaig perdre l’accent de Londres.

—Per pròpia voluntat?

—No, a contracor. Li explicaré una cosa. Abans de la guerra, quan estava ficat en política, de vegades la gent em deia: «Com és possible que siguis socialista amb un accent com aquest?». Els vaig explicar que a l’escola m’estovaven si m’oblidava de pronunciar les hacs. Amb això vaig fer callar un parell de pedants malparits.

En Percy va aparcar en un carrer vorejat d’arbres. En Paul va mirar per la finestreta i va veure un castell de pel·lícula, amb merlets i torretes i una gran torre.

—I això és una presó?

En Percy va fer un gest d’impotència.

—Arquitectura victoriana.

La Flick els esperava a l’entrada. Portava l’uniforme del FANY, una casaca amb quatre butxaques, una faldilla pantaló i una petita gorra amb la visera alçada. El cinturó de cuir cenyit a l’esvelta cintura destacava més encara el seu cos menut, i els rínxols rossos se li escapolien sota la gorra. Per un instant va deixar en Paul sense alè.

—És molt bonica —va dir.

—Està casada —va deixar anar en Percy.

«M’està advertint», va pensar en Paul, divertit. «Però, de qui?».

En Percy va dubtar un instant i tot seguit va afegir:

—Em sembla que ha de saber una cosa. En Michel forma part de la Resistència francesa. És el líder del sector Bollinger.

—Ah. Gràcies.

En Paul va baixar del cotxe i en Percy se’n va anar.

Es va preguntar si la Flick s’enfadaria en saber que ell i en Percy havien obtingut uns resultats tan magres de l’anàlisi dels expedients. Només s’havien trobat en dues ocasions i en totes dues havia acabat escridassant-lo. De tota manera semblava que estava contenta, i quan li va parlar de l’entrevista amb la Maude ella va dir:

—Així, doncs, ja tenim tres membres de l’equip, comptant-me a mi. Això vol dir que ja som a mig camí i tot just són les dues de la tarda.

En Paul va assentir amb el cap. Aquella també era una manera de veure les coses. Estava preocupat, però el fet de dir-l’hi tampoc no servia de res.

L’accés a Holloway es feia a través d’unes arcades amb espitlleres.

—Em pregunto per què no van arribar fins al final i van construir també una porta de ferro i un pont llevadís —va dir en Paul.

Van creuar les arcades i van entrar en un pati on tot de dones vestides de negre collien verdures. A Londres qualsevol racó era bo per fer-hi un hort.

L’edifici de la presó s’alçava imponent davant d’ells. Uns monstres de pedra vigilaven l’entrada, uns grius d’ales enormes amb claus i grillons a les urpes. Flanquejaven l’entrada principal dos edificis de quatre pisos, cadascun representat per una llarga filera d’estretes finestres afuades.

—Ostres, quin lloc! —va murmurar en Paul.

—Aquí és on les sufragistes van iniciar una vaga de fam —va explicar-li la Flick—. A la dona d’en Percy la van haver d’obligar a menjar.

—Déu meu.

Van entrar. L’aire feia una pudor de lleixiu molt intensa, com si les autoritats creguessin que amb el desinfectant aconseguirien matar el bacteri del crim. Van acompanyar en Paul i la Flick dins el despatx de la senyora Lindleigh, la subdirectora de la presó, una dona grassa de rostre inflexible.

—No em puc imaginar per què volen veure la Romain —va dir. Amb un deix de ressentiment va afegir—: Pel que sembla no tinc cap dret a saber-ho.

La Flick va adoptar un posat desdenyós i en Paul es va adonar que estava a punt de deixar anar algun comentari sarcàstic, de manera que va decidir intervenir.

—Perdoni el secretisme —va dir amb un somriure encisador dibuixat a la cara—. Ens limitem a obeir ordres.

—Suposo que això és el que hem de fer tots —va dir la senyora Lindleigh una mica més convençuda—. De tota manera he d’advertir-los que la Romain és una interna violenta.

—Tinc entès que és una assassina.

—Sí. Ja l’haurien d’haver penjada fa temps, però últimament els tribunals són massa indulgents.

—No en tinc cap dubte —va dir en Paul, tot i que no hi estava d’acord.

—La van portar aquí acusada d’embriaguesa, després va matar una altra interna durant una baralla al camp d’exercicis, de manera que ara espera que la jutgin per homicidi.

—Una clienta difícil —va dir la Flick amb interès.

—Sí, major. Potser al principi li semblarà una persona raonable, però no es deixi enganyar. És molt irritable i perd els nervis amb facilitat.

—I quan ho fa és mortal de necessitat —va afegir en Paul.

—Vostè ho ha dit.

—Anem malament de temps —va dir la Flick, impacient—. Voldria veure-la de seguida.

—Si no li fa res, senyora Lindleigh —va afegir ràpidament en Paul.

—D’acord.

La subdirectora va sortir amb ells del despatx. El terra dur i les parets nues feien que les passes ressonessin com si caminessin per l’interior d’una catedral, i constantment se sentien crits distants, portes que es tancaven de cop i el so de les botes damunt les passarel·les metàl·liques. Van passar per tot de corredors estrets i escales altes i van arribar a una sala d’entrevistes.

La Ruby Romain ja els esperava. Tenia la pell fosca, els cabells negres i llisos, i uns ulls negres ferotges. De tota manera, no era pas la clàssica bellesa gitana: tenia el nas aguilenc i una barbeta arrodonida que li donava l’aire d’un gnom.

La senyora Lindleigh va deixar-los amb una carcellera que els observava des de la sala del costat a través d’un vidre. La Flick, en Paul i la presonera es van asseure al voltant d’una taula barata en la qual hi havia un cendrer llardós. En Paul portava un paquet de Lucky Strike. Va posar-lo damunt la taula i va dir en francès:

—No se n’estigui, si us plau.

La Ruby va agafar-ne dos i se’n va posar un darrere l’orella i l’altre a la boca.

En Paul li va fer les preguntes de rutina per trencar el gel. Ella va respondre sense dubtar, educadament, però amb un accent molt marcat.

—Els meus pares són firaires —va explicar—. Quan era petita em van portar a França amb una fira ambulant. El pare s’ocupava del tir al blanc i la mare venia creps amb xocolata calenta.

—Com va arribar a Anglaterra?

—Quan tenia catorze anys em vaig enamorar d’un mariner anglès que vaig conèixer a Calais. Es deia Freddy. Ens vam casar. Evidentment no li vaig dir la veritat sobre els anys que tenia. El van matar ara fa dos anys, un submarí va enfonsar el seu vaixell a l’Atlàntic —va tremolar—, una tomba freda. Pobre Freddy.

A la Flick no li interessava gens la història de la família.

—Expliqui’ns com ha vingut a parar aquí —va dir-li.

—Em vaig comprar un braser i em dedicava a vendre creps al carrer. Però la policia no parava d’emprenyar-me. Una nit vaig beure una mica de conyac, una de les meves febleses, ho confesso, i no sé com em vaig ficar en una baralla —va començar a parlar en anglès amb accent cockney—. El poli em va dir que fotés el camp d’una puta vegada i jo li vaig dir de tot. Em va fotre una empenta i jo li vaig clavar un cop de puny.

En Paul se la va quedar mirant divertit. No era gaire alta, però tenia unes mans grosses i unes cames musculades. Se la va imaginar deixant grogui aquell policia de Londres. La Flick va continuar l’interrogatori:

—Què va passar després?

—Van aparèixer dos polis més a la cantonada i jo em vaig entretenir massa, per culpa del conyac, de manera que em van clavar una pallissa i em van fotre a la trena. —En veure la cara de desconcert que feia en Paul va afegir—: Als calabossos de la policia, vull dir. És igual, al primer poli li feia vergonya acusar-me d’agressió, no volia admetre que una noieta l’hagués deixat grogui, de manera que em van caure catorze dies per embriaguesa i desordre públic.

—I li va faltar temps per ficar-se en una altra baralla…

La Ruby va mirar la Flick un instant abans de respondre.

—No sé pas si una dona com vostè pot entendre com van les coses aquí. La meitat de les noies estan sonades i totes tenen alguna arma. Es pot esmolar una cullera per fer-ne un ganivet o fer servir d’estilet un filferro esmolat, o fer servir un parell de cordills per escanyar algú. Les carcelleres no intervenen mai en una baralla entre convictes. Prefereixen asseure’s a contemplar com ens esbudellem. És per això que la majoria d’internes van plenes de cicatrius.

En Paul es va quedar de pedra. Mai no havia estat en contacte amb la comunitat d’una presó. El paisatge que descrivia la Ruby era horripilant. Potser exagerava una mica, però semblava força sincera. No semblava que li importés gens que la creguessin o no, relatava els fets amb la fredor i la tranquil·litat d’algú que no hi té gaire interès, però que tampoc no té res de més important a fer.

—Què va passar amb la dona que va matar? —va preguntar la Flick.

—Em va robar.

—Què li va robar?

—Una pastilla de sabó.

«Redéu —va pensar en Paul—, va matar algú per una pastilla de sabó».

—I vostè què va fer? —va dir la Flick.

—La vaig tornar a agafar.

—I llavors?

—Em va venir a buscar. Portava la pota d’una cadira que havia convertit en una porra, amb un tros de canonada clavat a la punta. Em va donar un cop al cap. Em pensava que em mataria. Però jo tenia un ganivet. Havia trobat un tros de vidre llarg i amb punta, com un fragment d’un finestral trencat, i havia embolicat un dels extrems amb un tros de pneumàtic de bicicleta per fer-ne el mànec. L’hi vaig clavar al coll. O sigui que no va tenir temps de pegar-me dues vegades.

La Flick va reprimir una esgarrifança.

—Sembla defensa pròpia.

—No. S’ha de demostrar que no tenies possibilitats de fugir. I, a més, per ells, el fet que jo portés un ganivet demostra que estava premeditat.

En Paul es va posar dret.

—Esperi’s un moment aquí dins amb la carcellera, si us plau —va dir a la Ruby—. Nosaltres sortirem un moment a fora.

La Ruby li va somriure i per primera vegada li va semblar no bonica, però sí agradable.

—És molt atent —va dir agraïda.

Un cop al passadís en Paul va dir:

—Quina història més espantosa!

—Recordi que totes les que són aquí diuen que són innocents —va dir la Flick, prudent.

—Així i tot, estic convençut que és més víctima que culpable.

—Ho dubto. Jo crec que és una assassina.

—De manera que no l’acceptem.

—Al contrari —va dir la Flick—. És exactament la persona que buscava.

Van tornar a entrar a la sala.

—Si pogués sortir d’aquí, estaria disposada a participar en una perillosa missió de guerra? —li va preguntar la Flick.

La noia va respondre amb una altra pregunta:

—Hauríem d’anar a França?

—Per què ho pregunta? —va dir la Flick alçant les celles.

—Al principi tots dos m’han parlat en francès. Suposo que volien comprovar si parlava la llengua.

—Bé, no puc explicar-li gran cosa sobre la missió.

—Suposo que consisteix a fer sabotatge darrere les línies de l’enemic.

En Paul es va quedar de pedra: a la Ruby no se li escapava res. En veure la cara de sorpresa del major, la Ruby va continuar:

—Miri, al principi he pensat que potser em volien per fer algun tipus de traducció, però això no té res de perillós. De manera que haurem d’anar a França. I què hi pot anar a fer, a França, l’exèrcit anglès que no sigui fer volar ponts i línies de ferrocarril?

En Paul no va dir res, però l’havia impressionat la seva capacitat de deducció. La Ruby va arrufar el nas.

—El que no acabo d’entendre és per què hem de ser tot dones, a l’equip.

—Què li fa pensar això? —va preguntar la Flick amb els ulls esbatanats.

—Si poguessin emportar-se homes, per què es molestarien a parlar amb mi? Deuen estar desesperats. No deu ser gens senzill treure una assassina de la presó, encara que sigui per portar a terme una missió de guerra vital. De manera que què tinc jo d’especial? Soc una dona dura, però Anglaterra deu ser plena d’homes valents que parlen francès perfectament i que estarien encantats de participar en una missió clandestina. L’únic motiu pel qual m’han escollit a mi i no a ells és perquè soc una dona. Potser és menys probable que la Gestapo interrogui una dona… és això?

—No l’hi puc dir —va dir la Flick.

—Bé, si encara em volen, accepto. Puc agafar un altre cigarret?

—Si us plau —va dir en Paul.

—Suposo que ha entès que es tracta d’una missió perillosa —va insistir la Flick.

—Sí —va dir la Ruby mentre encenia un Lucky Strike—. Però no pas tan perillosa com quedar-se en aquest coi de presó.

Després de parlar amb la Ruby, van tornar al despatx de la subdirectora.

—Senyora Lindleigh, necessito la seva ajuda —va dir en Paul ensabonant-la una altra vegada—. Digui’m què cal fer perquè la Ruby pugui sortir d’aquí.

—Sortir d’aquí! Però si és una assassina! Per què l’hauríem d’alliberar?

—Temo que no l’hi puc explicar. Però li asseguro que si sabés on ha d’anar no pensaria que és una dona afortunada, més aviat al contrari.

—Ja me n’adono —va dir ella no gaire convençuda.

—Necessito emportar-me-la aquesta mateixa nit —va continuar en Paul—. Però no vull posar-la en un compromís. És per això que necessito saber exactament quin tipus d’autorització necessita. —El que volia en realitat era assegurar-se que no es trobaria amb dificultats més endavant.

—No la puc deixar anar sota cap circumstància —va dir la senyora Lindleigh—. És el tribunal qui l’ha enviada aquí i només un tribunal la pot alliberar.

—I què li sembla que hauria de passar perquè això fos així? —va insistir en Paul, pacient.

—L’haurien de conduir custodiada per la policia davant del jutge. EI fiscal, o el seu representant, hauria de comunicar al jutge que retiren tots els càrrecs contra la Romain. El jutge no tindria cap altre remei que alliberar-la.

En Paul va arrufar el nas, veia a venir un munt de problemes.

—Hauria de signar uns papers per allistar-se a l’exèrcit abans d’anar a veure el jutge, per tal que quedés sota custòdia de l’exèrcit tan bon punt el tribunal l’alliberés… Si no, podria fugir així que posés un peu al carrer.

La senyora Lindleigh encara no s’ho acabava de creure.

—Per què haurien de retirar els càrrecs?

—Aquest fiscal és un funcionari del govern?

—Sí.

—Aleshores no hi haurà cap problema. —En Paul es va posar dret—. Tornaré aquest vespre amb un jutge, algú del departament del fiscal i un cotxe de l’exèrcit que porti la Ruby al seu pròxim destí. Li sembla que hi pot haver cap problema?

La senyora Lindleigh va fer que no amb el cap.

—Jo em limito a obeir ordres, major, igual que vostè.

—D’acord.

Es van acomiadar. Un cop a fora, en Paul es va aturar i va mirar enrere.

—No hi havia estat mai, en una presó —va dir—. No sé pas què era el que m’esperava, però no és pas un conte de fades.

Tot seguit va fer un comentari sense importància sobre l’edifici, però el rostre de la Flick era amarg.

—Hi han penjat moltes dones aquí —va dir—. No, no té res a veure amb un conte de fades.

En Paul es preguntava per què estava de tan mal humor.

—Suposo que se sent identificada amb els presoners —va dir. De sobte va entendre per què—. És perquè vostè mateixa pot acabar fàcilment en una presó a França.

—Potser té raó —va dir—. No acabava d’entendre per què odio tant aquest lloc, però suposo que és per això.

Potser a ella també la penjarien, va pensar, però no va dir res. Van allunyar-se en direcció a l’estació de metro més propera. La Flick estava pensativa.

—Vostè és un home molt intuïtiu —va dir—. Ha sabut posar-se la senyora Lindleigh de la nostra banda. Jo només hauria aconseguit enemistar-m’hi.

—No hauria servit de res.

—Correcte. I a més ha convertit la Ruby, la tigressa, en un gatet.

—No em faria cap gràcia enemistar-me amb una dona com ella.

—I m’ha fet veure una cosa que jo no hauria descobert mai —va dir ella rient.

En Paul estava content d’haver-la impressionada, però ja tenia al cap el problema que els queia a sobre.

—Aquesta mitjanit hauríem de tenir mig equip al centre d’entrenament de Hampshire.

—En diem l’escola final —va dir la Flick—. Sí: la Diana Colefield, la Maude Valentine i la Ruby Romain.

En Paul va assentir amb cara de preocupació.

—Una aristòcrata indisciplinada, una seductora molt bonica, incapaç de distingir les seves fantasies de la realitat, i una gitana assassina amb tendència a perdre els nervis. —Quan pensava en la possibilitat que la Gestapo portés la Flick a la forca sentia la mateixa preocupació per les aptituds de les noves reclutes.

—Un pidolaire no pot triar —va dir la Flick alegrement. El mal humor li havia desaparegut.

—Però encara ens falta una experta en explosius i una tècnica en telefonia.

La Flick va consultar el rellotge.

—Només són les quatre de la tarda. I potser la RAF ha ensenyat a la Denise Bowyer a fer volar una estació telefònica.

En Paul va somriure. L’optimisme de la Flick era irresistible. Van arribar a l’estació i van pujar a un tren. No podien parlar de la missió perquè estaven envoltats d’altres passatgers.

—Aquest matí —va dir en Paul—, en Percy m’ha explicat unes quantes coses d’ell. Hem passat pel veïnat on va créixer.

—Ha adoptat el capteniment i fins i tot l’accent de la classe alta britànica, però no es deixi enganyar. Sota aquell atrotinat abric de xeviot batega el cor d’un autèntic pinxo de carrer.

—M’ha explicat que a l’escola el fuetejaven quan parlava amb l’accent de les classes baixes.

—Era un becari. Ho solen passar malament en aquestes escoles britàniques tan elegants. Jo ho sé, també vaig ser becària.

—També va haver de canviar d’accent?

—No. Vaig créixer a la casa d’un comte. Sempre he parlat així.

En Paul va suposar que era per això que la Flick i en Percy s’entenien tan bé: tots dos eren persones de classe baixa que havien ascendit en l’escala social. A diferència dels americans, els anglesos no trobaven cap mal en els prejudicis de classe. Però es quedaven de pedra en sentir un home del sud que considerava inferiors els negres.

—Crec que en Percy l’aprecia molt —va dir en Paul.

—L’estimo com si fos el meu pare.

Semblava un sentiment autèntic, va pensar en Paul, però també volia deixar-li ben clara la naturalesa de la seva relació amb en Percy.

La Flick havia quedat per trobar-se amb en Percy a Orchard Court. Quan van arribar hi havia un cotxe al davant de l’edifici. En Paul va reconèixer el conductor, un dels homes d’en Monty.

—Senyor —va dir aquell home—. Hi ha algú dins el cotxe que vol parlar amb vostè.

La porta del darrere es va obrir i en va sortir la germana petita d’en Paul, la Caroline. Ell va somriure d’alegria.

—No m’ho puc creure —va dir. Ella se li va llançar als braços i es van abraçar—. Què hi fas tu, a Londres?

—No t’ho puc dir, però disposo d’un parell d’hores i he convençut en Monty perquè em deixés un cotxe per venir-te a veure. Em convides a prendre una copa?

—No puc perdre ni un minut, ni tan sols amb tu —va dir—. Però em pots portar fins a Whitehall. He d’anar a trobar un home, el fiscal general.

—Doncs ja t’hi porto jo i així podem parlar al cotxe.

—És clar —va dir ell—. Anem!





4


En arribar a l’entrada de l’edifici, la Flick es va tombar i va veure sortir del cotxe una noia bonica vestida amb l’uniforme de tinent de l’exèrcit americà que es va llançar immediatament als braços d’en Paul. Evidentment devia ser la seva dona, la seva xicota o la seva promesa, que li feia una visita sorpresa a Londres. Devia formar part de les tropes americanes desplaçades a Anglaterra que es preparaven per a la invasió. En Paul va saltar dins el cotxe.

La Flick va entrar a Orchard Court una mica trista. En Paul tenia una noia, estaven bojos l’un per l’altre i els havien organitzat una trobada sorpresa. La Flick va desitjar que en Michel pogués aparèixer d’aquella manera, del no-res. Però ara mateix jeia ferit en un sofà a Reims, amb una bellesa desvergonyida de dinou anys que li feia d’infermera.

En Percy ja havia tornat de Hendon i estava preparant el te.

—Com ha anat amb la teva noia de la RAF? —va preguntar ella.

—Lady Denise Bowyer ja deu haver sortit en direcció a l’escola final —va dir.

—Fantàstic! Ja en tenim quatre!

—Però estic preocupat. És una bocamolla. S’ha passat l’entrevista sencera presumint de tot el que fa a les Forces Aèries i m’ha explicat un munt de detalls que hauria d’haver callat. Ja em diràs què et sembla durant l’entrenament.

—Suposo que no en sap res, d’estacions de telefonia.

—Res de res. Ni d’això ni d’explosius. Te?

—Sí, si us plau.

Va donar-li una tassa i es va asseure darrere l’escriptori atrotinat.

—On és en Paul?

—Ha anat a buscar el fiscal general. Creu que podrà treure la Ruby Romain de la presó aquest vespre.

—T’agrada, el major? —va preguntar en Percy, burleta.

—Més que no pas al principi.

—A mi em passa el mateix.

—Ha fet el que ha volgut amb la vella harpia que dirigeix la presó —va dir la Flick somrient.

—Com és la Ruby Romain?

—Terrible. Va tallar-li el coll a una altra interna en una baralla per una pastilla de sabó.

—Déu meu. —En Percy va bellugar el cap sense acabar-s’ho de creure—. Quina mena d’equip estem reunint, Flick?

—Perillós. És com se suposa que ha de ser. Aquest no és el problema. A més, tal com van les coses, potser ens podrem permetre d’eliminar-ne una o dues durant l’entrenament. El que em preocupa és que no tenim els experts que necessitem. No serveix de res portar un grup de noies valentes a França per acabar destruint els cables que no toquen.

En Percy es va acabar el te i va començar a omplir la pipa.

—Conec una dona que és experta en explosius i que parla francès.

La Flick es va quedar de pedra.

—Però això és fantàstic! Per què no n’has dit res, fins ara?

—Quan se’m va acudir la vaig descartar de seguida. No és la persona adequada. Però aleshores no sabia fins a quin punt estaríem desesperats.

—Què vol dir que no és la persona adequada?

—Té uns quaranta anys. L’EOE no sol reclutar gent tan gran, especialment per a missions amb paracaigudes. —Va encendre un llumí.

Tal com estaven les coses, l’edat no podia ser un problema, va pensar la Flick. Excitada per aquelles novetats va dir:

—Accediria a venir?

—Crec que és molt probable, si l’hi demano jo.

—Sou amics.

Va assentir amb el cap.

—On va aprendre a utilitzar explosius?

En Percy semblava una mica avergonyit.

—Es dedica a fer saltar caixes fortes —va dir, amb el llumí encès a la mà—. La vaig conèixer fa anys, quan em dedicava a la política a l’East End. —El llumí es va apagar i en va encendre un altre.

—Percy, no tenia ni idea que el teu passat fos tan dissipat. On viu ella ara?

En Percy va consultar el seu rellotge.

—Són les sis. A aquesta hora deu ser al bar privat del Mucky Duck.

—Un pub.

—Sí.

—Doncs encén aquest coi de pipa i anem cap allà ara mateix.

Un cop al cotxe la Flick va dir:

—Com ho saps, que es dedica a fer saltar caixes fortes?

—Ho sap tothom —va dir ell arronsant-se d’espatlles.

—Tothom? Fins i tot la policia?

—Sí. A l’East End la policia i els delinqüents creixen junts, van a les mateixes escoles, viuen als mateixos carrers. Tots es coneixen.

—Però, si saben que són criminals, per què no els engarjolen? Suposo que no poden demostrar res.

—Les coses van així —va dir en Percy—. Quan necessiten un culpable arresten algú que es dediqui al negoci. Si es tracta d’un robatori arresten un lladre, tant se val si ell és el responsable d’aquell crim en concret, sempre es poden inventar el cas: subornen els testimonis, confessions falses, proves forenses inventades. Evidentment de vegades s’equivoquen i engarjolen gent innocent, i sovint culpen el sistema per treure’s la responsabilitat del damunt. Però res no és perfecte, no et sembla?

—M’estàs dient que tot el galimaties de tribunals i jutjats és una farsa?

—Una farsa antiga i amb èxit que dona una feina molt lucrativa a ciutadans inútils que es dediquen a fer de detectius, procuradors, advocats i jutges.

—I la teva amiga, ha estat mai a la presó?

—No. Sempre et pots estalviar que et detinguin si pots pagar un bon suborn i t’has preocupat de cultivar una bona amistat amb els agents de policia. Suposem que vius al mateix carrer on viu la vella mare de l’inspector Callahan. T’hi deixes caure un cop per setmana per demanar-li si necessita que li vagis a comprar alguna cosa, deixes que t’ensenyi les fotos dels néts… Així l’inspector Callahan ho té més difícil per enviar-te a la presó.

La Flick va pensar en la història que li havia explicat la Ruby feia unes hores. Per a determinades persones la vida a Londres era gairebé tan dura com estar detingut per la Gestapo. Era realment possible que les coses fossin tan diferents del que ella s’havia imaginat?

—Em costa de creure que ho diguis de debò —va dir a en Percy—. No sé pas si t’he de creure.

—Oh, ho dic de debò —va dir somrient—. Però no espero pas que em creguis.

Havien arribat a Srepney, no gaire lluny del port. Els desperfectes que havien fet les bombes eren els més nefastos que havia vist la Flick fins a aquell moment. Els bombardejos havien arrasat carrers sencers. En Percy va ficar-se per un carreró estret sense sortida i va aparcar davant d’un pub.

Mucky Duck, l’Ànec Brut, era un malnom divertit. En realitat, el pub es deia White Swan, el Cigne Blanc. El bar privat no era tan privat, però en deien així per distingir-lo del bar públic, on el terra era ple de serradures i la cervesa era un penic més barata. La Flick es va sorprendre pensant com ho explicaria tot plegat a en Paul més tard. Ho trobaria divertit.

La Geraldine Knight s’estava asseguda en un tamboret a l’altra punta del bar i actuava com si en fos la propietària. Tenia els cabells d’un ros intens i anava molt ben maquillada. La seva figura exuberant tenia la fermesa aparent que només podia ser obra d’una cotilla. La cigarreta que cremava al cendrer tenia marques de pintallavis a la punta. Es feia difícil d’imaginar algú amb un perfil tan allunyat del d’un agent secret, va pensar la Flick, abatuda.

—Percy Thwaite, no m’ho puc creure! —va dir la dona. Sonava com una verdulera que hagués fet un curs d’expressió oral—. Què hi fots tu per aquí, vell comunista? —Era evident que s’alegrava molt de veure’l.

—Hola, Jelly, et presento la meva amiga Flick.

—Jelly? —va preguntar la Flick.

—Ningú no es recorda d’on va sortir aquest nom.

—Oh —va fer la Flick—. Jelly Knight, gelinita.

La Jelly va ignorar aquell comentari.

—Em prendré una ginebra mentre m’acompanyes, Percy.

—Viu en aquest barri? —va preguntar la Flick en francès.

—Des que tenia deu anys —va contestar en un francès amb accent americà—. Vaig néixer al Quebec.

Això podria ser un problema. Potser els alemanys no distingirien l’accent, però els francesos se n’adonarien de seguida. La Jelly s’hauria de fer passar per ciutadana francesa d’origen canadenc. Era una història perfectament creïble, però prou extraordinària per cridar l’atenció. Merda.

—Però es considera britànica.

—Anglesa; britànica, no —va dir la Jelly molt indignada. Va tornar a passar-se a l’anglès—. Soc anglicana, voto els conservadors i no m’agraden els estrangers, ni els infidels ni els republicans. —Va mirar en Percy i va afegir—: Exceptuant la companyia, és clar.

—Hauries d’anar a viure a Yorkshire —va dir en Percy—, en una granja al damunt d’un turó, algun lloc on no hagin vist un estranger des que van arribar els víkings. No entenc com pots suportar viure a Londres envoltada de bolxevics russos, jueus alemanys, catòlics irlandesos i gal·lesos inconformistes que construeixen capelletes pertot arreu com talps que destrossen la gespa.

—Londres ja no és el que era, Perce.

—No és el que era quan tu hi vas arribar, l’estrangera.

Evidentment, aquella discussió era habitual entre ells. La Flick la va interrompre impacient.

M’alegro molt de comprovar el seu patriotisme, Jelly.

—I per què li hauria d’interessar això, si es pot saber?

—Perquè hi ha una cosa que podria fer pel seu país.

—Li he parlat a la Flick de les teves… habilitats —va confessar en Percy.

La Jelly es va mirar les ungles pintades de vermell.

—Discreció, Percy, si us plau. La discreció és la millor part del valor, ho diu la Bíblia.

—Suposo que deu estar al corrent dels fascinants descobriments que s’han fet en aquest camp —va dir la Flick—. Em refereixo als explosius plàstics.

—Procuro estar al dia —va dir la Jelly amb modèstia. Li va canviar l’expressió del rostre i es va mirar la Flick fixament—. Això té alguna cosa a veure amb la guerra, oi?

—Sí.

—Podeu comptar amb mi. Qualsevol cosa per Anglaterra.

—Serem fora uns quants dies.

—Cap problema.

—És possible que no torni mai més.

—Què punyetes vol dir això?

—Serà molt perillós —va dir la Flick tranquil·lament.

La Jelly es va quedar consternada.

—Ah —va fer, i va empassar-se la saliva—. Bé, no té cap importància —va dir sense gaire convicció.

—N’està ben segura?

La Jelly es va quedar pensativa, com si fes càlculs mentals.

—Volen que faci volar alguna cosa.

La Flick va assentir sense dir res.

—No és pas al continent, oi?

—Podria ser.

Sota el maquillatge el rostre de la Jelly es va tornar pàl·lid de sobte.

—Oh, Déu meu. Em volen enviar a França, oi?

La Flick no va dir res.

—Darrere les línies de l’enemic! Per l’amor de Déu, soc massa vella per a aquesta mena de coses. Tinc… —va dubtar un instant—. Tinc trenta-set anys.

Com a mínim, en tenia cinc més, va pensar la Flick.

—Bé, doncs —va dir la Flick—, aleshores tenim la mateixa edat, jo en tinc gairebé trenta. No som pas tan grans per a una mica d’aventura, no li sembla?

—Parla per tu, bonica.

La Flick es va desanimar. La Jelly no s’hi avindria mai. Tot plegat era un gran error, va decidir. Mai no aconseguiria trobar dones que poguessin fer aquelles feines i que parlessin francès a la perfecció. El pla estava condemnat al fracàs des del primer moment. Li van venir ganes de plorar.

—Jelly, et demanem que facis una feina que serà clau per al desenvolupament de la guerra —va intervenir en Percy.

—Estira’m l’altra cama, Percy, hi porto cascavells —va dir, però la ironia li va sortir coixa i parlava amb un aire solemne.

En Percy va moure el cap.

—No exagero. Pot marcar la diferència entre la victòria i la derrota.

Ella se’l va mirar sense dir res. El conflicte va dibuixar-li al rostre una ganyota d’indecisió.

—Tu ets l’única dona al país que pot portar a terme aquesta missió —va confessar en Percy.

—Au, ves —va dir ella sense acabar-s’ho de creure.

—Ets una experta a fer saltar caixes fortes que parla francès. Quantes et penses que n’hi ha, al país? Ja t’ho diré jo: cap ni una.

—Ho dius de veritat, oi?

—Mai no he parlat tan seriosament.

—Redéu, Percy. —La Jelly va callar. Va estar una estona sense dir res. La Flick contenia la respiració. Finalment, la Jelly va dir—: D’acord, malparit, ho faré.

La Flick estava tan contenta que no es va poder estar de fer-li un petó.

—Que Déu et beneeixi, Jelly.

—Quan comencem? —va preguntar la Jelly.

—Ara mateix —va dir en Percy—. Quan t’hagis acabat la ginebra et duré a casa perquè facis les maletes i després et portaré amb cotxe fins al centre d’entrenament.

—Què? Aquesta nit?

—Ja t’he dit que era molt important.

—D’acord —va dir mentre s’acabava la ginebra d’un glop—. Ja estic a punt.

Va treure aquell cul tan ample del tamboret de la barra i la Flick va pensar: «Em pregunto com se’n sortirà amb el paracaigudes». Van sortir del pub i en Percy va dir a la Flick:

—Et fa res tornar amb el metro?

—És clar que no.

—Doncs ens trobarem demà a l’escola final.

—D’acord —va dir la Flick, i es van separar.

Es va dirigir a l’estació més propera exultant d’alegria. Feia un vespre agradable d’estiu i l’East End estava molt animat: un grup de nois carabruts jugaven a criquet amb un bastó i una pilota de tenis pelada; un home cansat amb la roba bruta de sutge tornava a casa per prendre’s el te; un soldat d’uniforme de permís, amb un paquet de cigarrets i uns quants xílings a la butxaca, caminava per la vorera amb aires de suficiència, com si l’estiguessin esperant tots els plaers que el món podia oferir-li; tres noies boniques amb vestits sense mànigues i barrets de palla es van posar a riure entre elles en veure el soldat. En qüestió de dies s’havia de decidir el destí de tota aquella gent, va pensar la Flick, aclaparada.

Al tren que la portava a Bayswater, es va enfonsar una altra vegada. Li faltava el membre més important de l’equip. Sense un tècnic en telefonia, la Jelly podia posar els explosius on no tocava. Podien provocar desperfectes importants, però, si es podia arreglar tot en un o dos dies, l’esforç i el risc haurien estat inútils.

Quan va entrar a la seva habitació va trobar-hi el seu germà Mark que l’esperava. El va abraçar i li va fer un petó.

—Quina sorpresa tan agradable!

—Tinc la nit lliure i he pensat que potser et vindria de gust anar a prendre alguna cosa —va dir en Mark.

—On és l’Steve?

—Està fent de Iago per a les tropes al Lyme Regis. Tots dos treballem gairebé sempre per a l’ANSE aquests últims dies. —L’ANSE era l’Associació Nacional de Serveis d’Entreteniment, una organització que organitzava funcions per a les forces armades—. On podem anar?

La Flick estava cansada i en un primer moment li van venir ganes de rebutjar la invitació. Aleshores va recordar que divendres se’n tornava a França i que potser aquella seria l’última vegada que veuria el seu germà.

—Què et sembla el West End? —va proposar.

—Perfecte!

Van sortir de la casa i van caminar carrer avall de bracet.

—Aquest matí he vist la mare —va dir la Flick.

—Com està?

—Molt bé, però continua sense canviar d’actitud pel que fa a tu i l’Steve, em sap greu.

—No em sorprèn. Com és que l’has vista?

—He anat a Somersholme. No tinc temps d’explicar-te el perquè.

—Alguna cosa secreta, suposo.

Ella va somriure i va sospirar en recordar el problema que tenia pendent.

—Suposo que no deus pas conèixer cap noia que sigui tècnica en telefonia i parli francès, oi?

En Mark es va aturar enmig del carrer.

—Ara que ho dius, potser sí.





5


Mademoiselle Lemas estava passant un calvari. S’estava asseguda a la cadira sense moure ni un múscul darrere aquella petita taula, amb una màscara d’autocontrol dibuixada al rostre. Ni tan sols s’atrevia a bellugar-se. No s’havia tret el barret i s’aferrava a la bossa de mà de cuir que tenia a la falda. Amb aquelles mans menudes i grassonetes estrenyia rítmicament la nansa de la bossa. No portava anells; en realitat portava només una joia, una creueta de plata penjada d’una cadena.

Al seu voltant, els darrers oficinistes i secretàries, guarnits amb els seus uniformes ben planxats, continuaven treballant amb les màquines d’escriure i els arxius. Seguint les instruccions d’en Dieter, somreien educadament cada vegada que encreuaven la mirada amb ella, i de tant en tant alguna de les noies se li adreçava per oferir-li una mica d’aigua o cafè.

En Dieter es va asseure a observar-la, amb el tinent Hesse en una banda i la Stéphanie en l’altra. En Hans Hesse era l’exemple més clar d’alemany de classe treballadora, robust i impertorbable. Contemplava aquella escena estoicament: havia vist tota mena de tortures. La Stéphanie era més impressionable, però es controlava. La situació no la feia gaire feliç, però no deia res: el seu objectiu a la vida consistia a satisfer els desitjos d’en Dieter.

El dolor de mademoiselle Lemas no era tan sols físic i en Dieter ho sabia. Pitjor encara que la bufeta a punt d’esclatar era el terror de pixar-se a sobre en una habitació plena de gent elegant i educada que treballaven com ho feien sempre. Per a una velleta respectable aquell era el pitjor dels malsons. En Dieter admirava el seu coratge i es va preguntar si aconseguiria enfonsar-la per tal que l’hi digués tot o si resistiria la tortura.

Un caporal jove va fer picar els talons al costat d’en Dieter.

—Perdoni major, m’envien per demanar-li que es dirigeixi al despatx del major Weber.

En Dieter va pensar a donar una resposta de l’estil: «Si vol parlar amb mi, que vingui aquí», però va decidir que, si no era pas estrictament necessari, no en trauria res d’una actitud agressiva. Potser en Weber fins i tot estaria més disposat a cooperar si li permetia fer alguna aportació.

—D’acord —va dir, i es va adreçar a en Hesse—. Hans, ja sap què li ha de preguntar si s’enfonsa.

—Sí, major.

—Si no parla… Stéphanie, et faria res anar al Cafè des Sports i portar-me una ampolla de cervesa i un got, si us plau?

—És clar que sí —va dir ella, agraïda de tenir un motiu per sortir de l’habitació.

En Dieter va seguir el caporal fins al despatx d’en Willy Weber. Era una sala enorme a la part del davant del palau, amb tres finestrals altíssims que donaven a la plaça. En Dieter va contemplar el sol que es ponia rere les cases del poble. Els rajos de llum destacaven les arcades i els contraforts de l’església medieval. Va veure la Stéphanie que creuava la plaça amb les seves sabates de taló alt com si fos un cavall de curses, delicada i potent alhora.

Un grup de soldats treballava a la plaça. Estaven col·locant tres pals de fusta sòlids, perfectament arrenglerats.

En Dieter va arrufar les celles.

—Un escamot d’afusellament?

—Pels tres terroristes que van sobreviure a l’escaramussa de diumenge —va respondre en Weber—. Tinc entès que ja ha acabat d’interrogar-los.

—Han confessat tot el que sabien —va admetre en Dieter.

—Els farem afusellar en públic com a advertiment per a aquells que valorin la possibilitat d’unir-se a la Resistència.

—Bona idea —va dir en Dieter—. De tota manera, tot i que en Gaston està perfectament preparat, tant en Bertrand com la Geneviève estan molt malferits. Em sorprendria molt que poguessin caminar.

—Aleshores els haurem d’arrossegar fins al seu destí. Però no t’he fet venir pas per discutir el que n’hem de fer, d’ells. Els meus superiors a París em pregunten quins progressos estem fent.

—I tu què els has dit, Weber?

—Que després de vint-i-quatre hores d’investigacions has arrestat una velleta que podria haver acollit agents aliats a casa seva i que fins ara encara no ens ha dit res.

—I què t’agradaria poder-los dir?

En Weber va donar un cop de puny teatral sobre la taula.

—Que hem desfet la columna vertebral de la Resistència francesa!

—Temo que per a això ens caldran una mica més de vint-i-quatre hores.

—Per què no tortures aquella vaca vella?

—Ja l’estic torturant.

—No permetent-li anar al lavabo? Quina mena de tortura és aquesta?

—En aquest cas és la més efectiva de totes, penso jo.

—Et penses que ho saps tot. Sempre has estat molt arrogant. Però aquesta és la nova Alemanya, major. El fet de ser fill d’un professor no significa que el teu criteri sigui superior al dels altres.

—No siguis ridícul.

—Realment et creus que hauries arribat a ser el cap més jove del Departament d’Investigació Criminal de Colònia si el teu pare no hagués estat un home important a la universitat?

—Vaig haver de passar els mateixos exàmens que els altres.

—Doncs que estrany que els altres, que estaven tan capacitats com tu, no arribessin mai tan amunt.

Era aquella la fantasia que niava al cor d’en Weber?

—Per l’amor de Déu, Weber, no em puc creure que tot el cos de la Policia de Colònia es posés a conspirar per donar-me millors notes que a tu només perquè el meu pare era professor de música, no té ni cap ni peus!

—Aquestes coses passaven, abans.

En Dieter va sospirar. En Weber no anava del tot errat. Les influències i el nepotisme estaven a l’ordre del dia a Alemanya. Però no era pas per això que en Willi no havia aconseguit un ascens. La veritat era que en Willi era idiota. Mai no arribaria enlloc si no era en una organització on el fanatisme era molt més important que no pas la capacitat per fer feina.

En Dieter es va cansar de tanta xerrameca estúpida.

—No et preocupis per mademoiselle Lemas. Aviat parlarà —va dir mentre es dirigia a la porta—. I trencarem la columna vertebral de la Resistència francesa. Només és qüestió de temps.

Va tornar a l’oficina principal. Mademoiselle Lemas no parava de gemegar. En Dieter, impacient després de l’entrevista amb en Weber, va decidir accelerar el procés. Així que va tornar la Stéphanie, va obrir l’ampolla de cervesa, va posar el got damunt la taula, i hi va abocar la cervesa lentament davant la presonera. Les llàgrimes de dolor li regalimaven per les galtes molsudes. En Dieter va beure un bon glop de cervesa i va tornar a deixar el got damunt la taula.

—El dolor és a punt d’acabar, mademoiselle —va dir—. El final és al seu abast. Ara mateix respondrà les meves preguntes i podrà anar al lavabo.

La vella dama va tancar els ulls.

—On es troba amb els agents britànics? —Va fer una pausa—. Com es reconeixen els uns als altres? —Ella no deia res—. Quina és la contrasenya? —Va esperar un instant i tot seguit va afegir—: Tingui a punt les respostes i asseguri’s que queda tot ben clar, de manera que quan arribi el moment em pugui respondre amb rapidesa, sense dubtes ni aclariments; aleshores podrà posar punt final a aquesta agonia.

Es va treure de la butxaca la clau de les manilles.

—Hans, aguanti-la ben fort pel canell. —Es va ajupir i li va treure les manilles que havia fet servir per lligar-la a la pota de la taula. Va agafar-la pel braç—. Vine amb nosaltres, Stéphanie —va dir—. Anem al lavabo de senyores.

Van sortir de la sala amb la Stéphanie al capdavant i en Dieter i en Hans al darrere amb la presonera, que s’arrossegava amb dificultats, inclinada endavant i mossegant-se el llavi inferior. Van caminar fins al final del passadís i es van aturar al davant d’una porta amb la inscripció DAMEN. En llegir aquelles paraules mademoiselle Lemas va deixar anar un gemec de dolor. En Dieter va dir a la Stéphanie:

—Obre la porta.

La Stéphanie va obeir. Era una cambra neta, amb el terra de rajoles blanques, un bidet, una tovallola i tot un seguit de vàters privats.

—Ara —va dir en Dieter— té l’oportunitat de posar punt final al seu sofriment.

—Si us plau —va dir la dona amb un fil de veu—. Deixi’m marxar.

—On es troba amb els agents britànics?

Mademoiselle Lemas va començar a plorar.

—On es troba amb aquesta gent? —va insistir ell amablement.

—A la catedral —va somicar ella—. A la cripta. Si us plau, deixi’m marxar!

En Dieter va deixar anar un sospir de satisfacció. L’havia vençuda.

—Quan es troba amb ells?

—A la tarda, a partir de les tres, hi vaig cada dia.

—I com es reconeixen els uns als altres?

—Sempre porto sabates velles, una de negra i una de marró. Puc anar al lavabo, ara?

—Una pregunta més. Quina és la contrasenya?

—«Pregui per mi».

La vella dama va provar de fer una passa endavant, però en Dieter la va aguantar amb fermesa i en Hans va fer el mateix.

—«Pregui per mi» —va repetir en Dieter—. Això ho diu vostè o l’agent?

—L’agent, oh, l’hi suplico!

—I què respon vostè?

—«Prego per la pau», aquesta és la meva resposta.

—Gràcies —va dir en Dieter, i la va deixar anar.

Mademoiselle Lemas va entrar corrents al lavabo. En Dieter va fer un gest amb el cap a la Stéphanie, que va entrar amb ella immediatament i va tancar la porta darrere seu. No podia dissimular la seva satisfacció.

—Vet-ho aquí, Hans, fem progressos.

El tinent Hesse estava tan satisfet com el seu cap.

—A la cripta de la catedral, a les tres de la tarda cada dia, sabates negra i marró, «Pregui per mi»; resposta, «Prego per la pau». Fantàstic!

—Així que surti enviï la presonera a una cel·la i posi-la a mans de la Gestapo. Ells s’ocuparan de fer-la desaparèixer en algun camp a qualsevol racó de món.

—És molt dur. —Va assentir en Hans amb el cap—. Vull dir que només és una velleta.

—És dur, fins que penses en les vides dels soldats alemanys i els civils francesos que han assassinat els terroristes que aquesta senyora gran allotjava a casa seva. Si hi pensa una mica encara li semblarà un càstig indulgent.

—Vist d’aquesta manera, té tota la raó, sí, senyor.

—Ja ho veu, una cosa porta a l’altra —va dir en Dieter, pensatiu—. En Gaston ens parla d’una casa, la casa ens porta a mademoiselle Lemas, la vella dama ens porta a la cripta, i la cripta… Qui ho sap?

Va començar a pensar en la millor manera de treure profit d’aquella informació.

El desafiament consistia a detenir els agents aliats sense que Londres se n’assabentés. Si portava bé l’afer, els aliats enviarien més gent seguint la mateixa ruta i així malmetrien uns recursos enormes. A Holanda ja ho havien aconseguit: més de cinquanta sabotejadors ben entrenats havien saltat en paracaigudes i havien caigut directament a les mans dels alemanys.

Si tot anava bé, el proper agent que Londres enviés aniria a la cripta de la catedral per reunir-se amb mademoiselle Lemas. Ella portaria aquell agent a casa seva i enviaria un missatge per ràdio a Londres per comunicar-los que tot anava de primera. Tot seguit, un cop fora de casa, en Dieter aconseguiria el llibre de codis. Després es podria permetre arrestar l’agent i continuar enviant missatges a Londres en nom seu, i llegir-ne les respostes. En realitat seria com dirigir un sector de la Resistència totalment fictici. Era una perspectiva emocionant. De sobte va arribar en Weber.

—Bé, major, ha parlat, la presonera?

—Efectivament.

—Ja era hora. Ha dit res d’utilitat?

—Pots comunicar als teus superiors que ha confessat on es troba amb els agents i les contrasenyes que utilitzen. Amb aquesta informació podem detenir tots els agents que vagin arribant.

Malgrat l’hostilitat que sentia per en Dieter, en Weber semblava força interessat en aquella informació.

—I on té lloc, la trobada?

En Dieter va dubtar un instant. Hauria preferit no haver d’explicar res a en Weber. Però es feia difícil negar-s’hi sense ofendre’l, i al cap i a la fi necessitava la col·laboració d’aquell home. L’hi va haver de dir.

—A la cripta de la catedral, cada tarda a les tres.

—N’informaré París —va dir en Weber abans d’anar-se’n.

En Dieter va continuar meditant què havia de fer a continuació. La casa de la Rue du Bois era un filtre. Cap membre del sector Bollinger no havia conegut mai mademoiselle Lemas. Els agents que arribaven de Londres no coneixien el seu aspecte, per això els calia un senyal per reconèixer-la i les contrasenyes. Si aconseguís que algú ocupés el seu lloc… Però, qui?

La Stéphanie va sortir del lavabo de senyores.

Ella ho podia fer. Per què no?

Era molt més jove que mademoiselle Lemas i tenia un aspecte radicalment diferent, però això els agents no tenien cap motiu per saber-ho. Era evident que era francesa. L’únic que havia de fer era tenir cura de l’agent un o dos dies.

Va agafar la Stéphanie del braç.

—En Hans s’ocuparà de la presonera. Vine, deixa’m que et convidi a prendre una copa de xampany.

En Dieter va sortir amb ella del palau. A la plaça, els soldats ja havien acabat de fer la seva feina i les tres estaques projectaven la seva ombra llarga sota la llum del capvespre. Un grapat d’homes i dones del poble contemplaven l’escena atentament i en silenci des de la porta de l’església.

En Dieter i la Stéphanie van entrar al Café des Sports. En Dieter va demanar una ampolla de xampany.

—Gràcies per haver-me ajudat avui —va dir—. M’has estat molt útil.

—T’estimo —va respondre ella—. I tu m’estimes, ho sé, encara que no m’ho diguis mai.

—Però, com et fa sentir, això que hem fet avui? Ets francesa, de la raça de la teva àvia no en podem parlar, i pel que sé jo, no ets pas feixista.

La Stéphanie va bellugar el cap enèrgicament.

—No crec en nacionalitats, ni en races, ni en política —va dir apassionada—. Quan em va arrestar la Gestapo, els francesos no em van pas ajudar. Els jueus tampoc, ni els socialistes, liberals o comunistes. I hi feia un fred a la presó… —El rostre li va canviar. Els llavis van perdre aquell mig somriure sexi que portava gairebé sempre dibuixat a la boca i el guspireig murri dels ulls es va apagar. Era com si contemplés una altra vegada una escena del passat. Va encreuar els braços i es va posar a tremolar, tot i que feia un vespre càlid d’estiu—. No feia fred tan sols a fora, no el sentia només a la pell. Tenia la sensació que mai més no tornaria a saber què era l’escalfor, que aquell fred em portaria a la tomba. —Es va quedar un instant en silenci, amb el rostre pàl·lid i demacrat, i en aquell moment en Dieter va sentir que la guerra era una cosa terrible. Ella va continuar—: Mai no oblidaré la llar de foc del teu apartament. Un foc de carbó. Ja no recordava la sensació de sentir el foc que et crema la pell. Va fer que tornés a sentir-me com un ésser humà. —De sobte va tornar al món real—. Em vas salvar la vida. Em vas donar menjar i vi. Em vas comprar roba. —Va recuperar el somriure de sempre, aquell que deia «Soc tota teva, si t’hi atreveixes»—. I em vas fer l’amor, davant de la llar de foc.

—No em va ser gens difícil —va dir ell agafant-li la mà.

—Em fas sentir segura en un món on gairebé ningú no ho està. De manera que ara només crec en tu.

—De veritat vols dir que…

—És clar que sí.

—Hi ha una cosa que podries fer per mi.

—El que sigui.

—Vull que et facis passar per mademoiselle Lemas.

La Stéphanie va alçar una cella perfectament depilada.

—Vull que ho facis veure. Que vagis a la cripta de la catedral cada tarda a les tres amb una sabata negra i una de marró. Si algú se t’apropa i et diu: «Pregui per mi», li has de respondre: «Prego per la pau». Has d’emportar-te la persona a la casa de la Rue du Bois. Tot seguit em truques.

—Sembla senzill.

Va arribar el xampany i en Dieter en va servir dues copes. Va decidir ser del tot sincer amb ella.

—Sembla senzill, però té el seu risc. Si l’agent ja s’ha trobat amb mademoiselle Lemas en una altra ocasió sabrà que ets una impostora. Si això passés podries córrer perill. Estàs disposada a assumir el risc?

—Per a tu és important?

—És important per a la guerra.

—La guerra no m’importa gens.

—Per a mi també ho és.

—Aleshores ho faré.

En Dieter va aixecar la copa.

—Gràcies —va dir.

Van brindar i van beure. A fora, a la plaça, es van sentir trets. En Dieter va mirar per la finestra. Va veure tres cossos inerts lligats als pilars de fusta, morts; un grup de soldats abaixaven els rifles i una multitud de ciutadans contemplaven l’escena, quiets i en silenci.





6


L’austeritat que imposava la guerra no havia canviat gaire el paisatge del Soho, el barri xinès al cor del West End de Londres. Els mateixos grups d’homes joves caminaven fent tentines pels carrers, borratxos de cervesa, tot i que la majoria ara portaven uniforme. Les mateixes noies maquillades i amb vestits estrets que caminaven fent llargues passes per les voreres, a la recerca de clients potencials. Els rètols lluminosos dels clubs i dels bars estaven apagats a causa del toc de queda, però tots els locals eren oberts.

En Mark i la Flick van arribar al club Criss-Cross a les deu de la nit. El propietari, un home jove que anava vestit amb esmòquing i corbatí vermell, va saludar en Mark com si fossin amics. La Flick se sentia bé. En Mark coneixia una enginyera de telefonia. La Flick estava a punt de conèixer-la i se sentia optimista. En Mark no n’hi havia explicat gran cosa, d’ella, només que es deia Greta, com l’estrella de cinema. Quan la Flick va provar de fer-li més preguntes, ell es va limitar a dir:

—Val més que ho vegis tu mateixa.

Mentre en Mark pagava l’entrada i intercanviava quatre paraules amb el propietari, la Flick va observar un canvi en la personalitat del seu germà. Es tornava més extravertit, la seva veu adoptava una cadència diferent i els gestos agafaven un aire teatral. Es va preguntar si en Mark tenia una personalitat diferent, que adoptava així que es feia fosc.

Van baixar unes escales fins al soterrani. Era un local mal il·luminat i ple de fum. La Flick va veure que hi havia una banda de cinc músics al damunt d’una tarima, una petita pista de ball, unes taules i uns quants reservats al voltant del perímetre fosc d’aquella sala. Es va preguntar si no devia ser un local només per a homes, dels que els agraden els nois, que, com en Mark, «no són dels que es casen». Tot i que la majoria eren homes, hi havia una bona colla de noies, algunes molt elegants.

—Hola, Markie —va dir un cambrer mentre posava la mà a l’espatlla d’en Mark i es mirava la Flick amb un aire d’hostilitat.

—Robbie —va dir en Mark—. Et presento la meva germana. Es diu Felicity, però sempre li hem dit Flick.

El cambrer va canviar d’actitud i va dedicar un somriure amistós a la Flick.

—M’alegro de coneixe’t —va dir mentre els acompanyava a una taula.

La Flick va entendre que en Robbie havia sospitat que potser ella era la xicota d’en Mark i li havia fet ràbia que hagués convençut en Mark perquè canviés de vorera, per dir-ho d’alguna manera. Tan bon punt va saber que només era la seva germana va començar a tractar-la més afectuosament.

—Com està en Kit? —va preguntar-li en Mark somrient.

—Oh, suposo que està bé —va dir en Robbie fent un petit gest de disgust.

—Us heu discutit, oi?

En Mark era encisador. Gairebé semblava que flirtegés. Aquell aspecte del seu caràcter li era completament desconegut, a la Flick. De fet, va pensar que potser aquell era el Mark de veritat. L’altra persona, aquell personatge discret durant el dia, potser era només una disfressa.

—I quan és que no ens barallem? —va admetre en Robbie.

—No sap el que té —va dir en Mark amb un aire de malenconia exagerat mentre agafava la mà d’en Robbie.

—Tens raó, que Déu et beneeixi. Què voleu prendre?

La Flick va demanar un whisky, i en Mark, un martini. La Flick no sabia gran cosa sobre aquella mena d’homes. Havia conegut el company del seu germà, l’Steve, i havia anat a veure el pis que compartien, però mai no havia arribat a conèixer cap dels seus amics. Tot i que es moria de curiositat per entrar al seu món, li feia vergonya fer-li segons quines preguntes. Ni tan sols sabia com es deien entre ells; totes les paraules que li venien al cap eren més o menys desagradables: nena, marica, floreta…

—Mark —va fer la Flick—. Com en dieu dels homes que, ja saps què vull dir, que els agraden els homes?

—Musicals, estimada —va dir fent un gest efeminat amb la mà.

«Ho he de recordar —va pensar—. Ara puc dir-li: “És musical, aquest?”». Ja havia après la primera paraula del seu codi secret.

Una noia alta i rossa, amb un vestit de festa vermell, va pujar a l’escenari enmig d’una pluja d’aplaudiments.

—Aquesta és la Greta —va dir en Mark—. De dia treballa de tècnica de telefonia.

La Greta va començar a cantar: «Nobody Knows When You’re Down and Out». Tenia una veu potent a l’estil blues, però la Flick es va adonar de seguida que tenia accent alemany.

—Em pensava que m’havies dit que era francesa —va cridar al seu germà a l’orella.

—Parla francès —va corregir-la ell—, però és alemanya.

La Flick es va sentir molt decebuda. Allò era una mala notícia. La Greta tindria el mateix accent alemany quan parlés en francès. El públic estava enamorat de la Greta i aplaudia amb entusiasme tots els seus gestos, cridant i xiulant sempre que acompanyava la música amb cops de cul. Però la Flick no se sentia amb ganes de relaxar-se i gaudir de l’espectacle. Estava massa preocupada. Encara no havia trobat la tècnica de telefonia i havia perdut mitja nit en aquell local per a no res.

Però què hi podia fer? Es va preguntar quant de temps trigaria a aprendre les beceroles de l’enginyeria telefònica. Mai no havia tingut gaires dificultats amb les coses tècniques. A l’escola havia construït una ràdio. A més, només li calia saber prou coses per destruir les instal·lacions amb un mínim de garanties. Potser podria fer un curs de dos dies, amb gent del servei de correus.

El problema era que ningú no estava del tot segur del tipus d’instal·lacions que es trobarien els sabotejadors quan entressin al palau. Tant podia ser un equip francès com alemany o una barreja, segurament fins i tot hi havia tecnologia americana d’importació. Hi havia molts tipus d’instal·lacions i al palau s’hi feien diverses missions. Hi havia una estació manual, una d’automàtica i una de conjunta, que servia per connectar unes estacions amb les altres, i una estació d’amplificació per a la nova ruta clau amb Alemanya. Però només un tècnic amb experiència hauria estat capaç de reconèixer cada instal·lació així que la veiés.

Evidentment, França era plena de tècnics, i hauria pogut trobar-hi fàcilment una dona si hagués tingut prou temps. No era una possibilitat gaire engrescadora, però tampoc la va descartar. L’EOE podia enviar un missatge a tots els sectors de la Resistència. Si hi havia una dona que complís els requisits podria arribar a Reims al cap d’un o dos dies, un temps força raonable. Però el pla era molt incert. Aconseguiria realment trobar una tècnica de telefonia a la Resistència francesa? Si no ho aconseguia, perdria dos dies preciosos per acabar descobrint que la missió estava condemnada al fracàs.

No, li calia una cosa més segura. Va tornar a pensar en la Greta. La Gestapo potser no s’adonaria del seu accent, perquè ells parlaven el francès de la mateixa manera, però la policia francesa se n’adonaria de seguida. Ara bé, havia de fer veure realment que era francesa? França era plena de dones alemanyes: les dones dels oficials, dones joves que treballaven a l’exèrcit, feien de conductores, d’oficinistes o d’operadores de ràdio. La Flick es va tornar a il·lusionar. Per què no? La Greta podia passar perfectament per secretària de l’exèrcit. No, allò podia portar problemes: qualsevol oficial podia començar a donar-li ordres. Era més segur fer-la passar per civil. Podia ser la jove esposa d’un oficial que vivia amb el seu marit a París, no, a Vichy, que encara era més lluny. Allò explicaria per què la Greta viatjava amb un grup de dones franceses. Potser alguna de les noies de l’equip podria passar per la seva assistenta francesa.

I un cop dins el palau? La Flick estava convençuda que no hi havia dones alemanyes entre els serveis de neteja a França. Com podia evitar que sospitessin de la Greta? Era poc probable que els alemanys trobessin res d’estrany en el seu accent, però els francesos se n’adonarien. Podia evitar haver de parlar amb cap francès? Podia fer veure que tenia faringitis?

Potser podria arribar a sortir-se’n durant una estona, va pensar la Flick.

No era la situació ideal, però era el millor que tenia. La Greta va posar punt final a l’actuació amb un blues molt divertit i suggeridor que es deia «Kitchen Man», ple de dobles sentits. Al públic li va agradar especialment el vers «Quan em menjo els seus dònuts, només en deixo el forat». Va sortir de l’escenari enmig d’una pluja d’aplaudiments. En Mark es va posar dret i va dir:

—Anem a parlar amb ella al camerino.

La Flick va seguir-lo per una porta que hi havia al costat de l’escenari, van passar per un passadís amb el terra de ciment que feia pudor i van entrar en una sala fosca, plena de caixes de cartró de cervesa i ginebra. Era com el celler d’un pub de mala mort. Van arribar a una porta amb una estrella rosa de paper enganxada amb xinxetes. En Mark va trucar i va obrir sense esperar resposta.

Aquell minúscul camerino tenia un vestidor, un mirall envoltat de bombetes, un tamboret, un pòster de la pel·lícula La dona de dues cares, on apareixia Greta Garbo. Una perruca rossa molt treballada penjava d’un cap de maniquí. El vestit vermell que portava la Greta era en un penjador de la paret. La Flick va veure absolutament sorpresa un home jove amb el tors nu, assegut en un tamboret davant del mirall.

Es va quedar bocabadada.

Era la Greta, d’això no en tenia cap dubte. Portava el rostre molt maquillat, amb un pintallavis d’un color ferotge i pestanyes falses, les celles depilades i una capa de maquillatge que amagava l’ombra d’una incipient barba fosca. Va suposar que el pit fals devia estar enganxat al vestit, però la Greta encara portava enagos, mitges i les sabates vermelles de taló.

La Flick es va tombar cap a en Mark.

—Per què no me n’havies dit res, d’això? —va acusar-lo.

En Mark es va posar a riure a cor què vols.

—Flick, et presento en Gerhard —va dir—. El fa molt feliç que la gent no se n’adoni.

La Flick es va adonar que en Gerhard semblava realment content. Evidentment, li agradava que la gent el prengués per una dona de veritat. Era un elogi al seu art. No havia pas de patir per si l’havia ofès.

Però era un home, i el que ella necessitava era una tècnica de telefonia.

Estava trista i molt decebuda. La Greta podia haver estat l’última peça del trencaclosques, la dona que havia de completar l’equip. Ara la missió tornava a estar en suspens.

Estava furiosa amb en Mark.

—Això no ha estat gens bé —va dir—. Jo em pensava que em volies ajudar a solucionar el meu problema i tu només t’has rigut de mi.

—Jo no em ric de ningú —va dir en Mark, indignat—. Si busques una dona, emporta’t la Greta.

—Impossible —va dir la Flick.

Era una idea absurda.

O potser no ho era, d’impossible. La Greta l’havia enganyada a ella. Era molt probable que pogués fer el mateix amb la Gestapo. Si l’arrestaven i la feien despullar descobririen la veritat, però si les coses arribaven a aquest extrem tampoc no tindria cap importància. Va pensar en els líders de l’EOE i en en Simon Fortescue de l’MI6.

—Els meus caps no m’ho permetrien mai.

—Doncs no els ho diguis —va suggerir-li en Mark.

—Que no els ho digui!

En un primer moment la Flick es va quedar de pedra, però de seguida va començar a sospesar aquella possibilitat. Si la Greta aconseguia enganyar la Gestapo, també podria fer el mateix amb qualsevol membre de l’EOE.

—Per què no? —va preguntar en Mark.

—Per què no? —va repetir la Flick.

En Gerhard va dir:

—Mark, estimat, de què va tot això? —El seu accent alemany era més fort quan parlava que no pas quan cantava.

—En realitat jo tampoc no ho sé —va dir-li en Mark—. La meva germana està ficada en alguna missió secreta.

—Ja l’hi explicaré —va dir la Flick—, però primer parli’m de vostè. Com va arribar a Londres?

—Ai, estimada, per on vols que comenci? —En Gerhard va encendre un cigarret. Soc d’Hamburg. Ara fa dotze anys, quan era un noiet de setze i aprenent de tècnic de telefonia, Hamburg era una ciutat esplèndida: bars i clubs nocturns plens de mariners que s’ho passaven tan bé com podien abans de tornar a alta mar. Mai no m’ho he passat tan bé com aleshores. I quan vaig fer divuit anys vaig conèixer l’amor de la meva vida. Es deia Manfred.

Els ulls se li van omplir de llàgrimes i en Mark va agafar-li la mà.

En Gerhard va sanglotar d’una manera molt poc femenina i va continuar.

—Sempre m’ha agradat molt la roba de dona, la roba interior de puntes, els talons alts, els barrets i les bosses. M’agrada el refrec d’una faldilla llarga. Però aleshores no me’n sortia gaire bé. Ni tan sols era capaç de pintar-me els ulls com Déu mana. En Manfred m’ho va ensenyar tot. En realitat ell no era un transvestit, sap. —El rostre d’en Gerhard va adoptar un posat tendre—. Era extremament viril, en realitat. Treballava d’estibador al port. Però li encantava veure’m vestit de dona i em va ensenyar a fer-ho bé.

—Per què se’n va anar d’Hamburg?

—Se’m van emportar en Manfred. Els malparits dels nazis, estimada. Vam passar cinc anys plegats, però una nit el van venir a buscar i mai més no l’he tornat a veure. Segurament deu ser mort, no crec que sobrevisqués gaire temps a la presó, però no ho sé del cert. —Les llàgrimes li van desfer el rímel i van començar a rodolar-li galtes avall dibuixant-li tot de rierols negres a la cara—. Potser encara és viu en un d’aquests refotuts camps, sap?

El seu dolor era contagiós i la Flick va haver de fer un esforç per contenir les llàgrimes. Què era el que feia que els homes es perseguissin els uns als altres d’aquella manera?, va preguntar-se. Què empenyia els nazis a turmentar excèntrics inofensius com ara en Gerhard?

—De manera que vaig venir a Londres —va dir en Gerhard—. El pare era anglès. Era un mariner de Liverpool que va deixar el seu vaixell a Hamburg i es va enamorar d’una bonica noieta alemanya i s’hi va casar. Va morir quan jo només tenia dos anys, de manera que mai no el vaig arribar a conèixer de debò, però em va donar el seu cognom, que és O’Reilly, i sempre he tingut la doble nacionalitat. Així i tot aconseguir un passaport em va costar tots els meus estalvis el 1939. Tal com van anar les coses em va anar de ben poc. Afortunadament, un tècnic de telefonia no ho té difícil per trobar feina en una ciutat. De manera que aquí em teniu, la reina de Londres, la diva desviada.

—És una història trista —va dir la Flick—. Ho sento molt.

—Gràcies, estimada. Però aquests dies el món va ple d’històries tristes com la meva, no li sembla? Què puc fer per vostè?

—Necessito una tècnica de telefonia.

—I per què dimonis la vol?

—No li puc explicar gran cosa. Tal com li ha dit en Mark, es tracta d’una missió secreta. Només puc dir-li que és una missió perillosa. Podria perdre-hi la vida.

—Això és absolutament encisador! Però ja es deu imaginar que no soc gaire bona per a aquesta mena de coses. Van dir que era psicològicament inútil per servir a l’exèrcit, i tenien tota la raó. La meitat dels soldats m’haurien volgut apallissar mentre l’altra meitat s’hauria esquitllat al meu llit a la nit.

—Tinc tots els soldats que necessito. El que vull de vostè són els seus coneixements tècnics.

—Això vol dir que els podria tornar el cop als maleïts nazis?

—Per descomptat. Si tenim èxit podem donar un cop mortal al règim de Hitler.

—Aleshores, estimada, soc la seva noia.

La Flick va somriure. «Déu meu —va pensar—, ho he aconseguit».





EL QUART DIA


Dimecres, 31 de maig de 1944





1


En plena nit el trànsit col·lapsava les carreteres del sud d’Anglaterra. Caravanes interminables de camions de l’exèrcit s’afanyaven per les vies d’asfalt, bramant enmig dels pobles a les fosques en direcció a la costa. Els habitants contemplaven incrèduls des de les finestres aquell riu infinit de vehicles que els robava el son.

—Déu meu —va dir la Greta—. Realment es prepara una invasió.

Ella i la Flick havien sortit de Londres poc abans de la mitjanit en un cotxe que els havien deixat, un Lincoln Continental de color blanc que a la Flick li agradava especialment. La Greta portava un dels seus models més discrets, un vestit negre molt senzill i una perruca fosca. No tornaria a ser en Gerhard fins un cop acabada la missió.

La Flick esperava que la Greta fos tan experta com li havia assegurat en Mark. Treballava com a tècnica a Correus, de manera que segurament sabia de què parlava. Però la Flick no havia tingut temps de comprovar-ho. Ara, mentre avançaven lentament al darrere d’un transport de tancs, tenia l’esperança que durant aquella conversa no descobriria llacunes en els coneixements de la Greta.

—Al palau hi ha una central automàtica nova que permet establir comunicacions telefòniques i per teletip entre Berlín i l’exèrcit d’ocupació.

En un primer moment, la Greta es va mostrar més aviat escèptica pel que feia al pla.

—Però, estimada, encara que ens en sortíssim, com ho farem per evitar que els alemanys redirigeixin les trucades a la xarxa?

—D’això ja se n’ocuparà el volum de comunicacions. El sistema està sobrecarregat. El centre de comandament de l’exèrcit, anomenat Zeppelin, que hi ha als afores de Berlín coordina cent vint mil trucades a llarga distància i vint mil teletips al dia. Quan envaïm França encara n’hi haurà més. Però la majoria dels sistemes francesos són manuals. Imaginem que la principal central automàtica està fora de servei i que totes aquestes trucades s’han de vehicular seguint el sistema antic, amb operadores: el sistema és deu vegades més lent. El noranta per cent de les comunicacions no arribarien mai.

—L’exèrcit podria prohibir les trucades civils.

—No hi hauria gaire diferència. El tràfic civil és insignificant.

—D’acord —va dir la Greta, pensativa—. Bé, podem destruir els taulers generals de comandament.

—De què serveixen?

—Proporcionen els tons i el voltatge dels timbres per a les trucades automàtiques. També hi ha els traductors de registres, que transformen el codi d’àrea en una instrucció per dirigir la trucada.

—I amb això n’hi hauria prou per inutilitzar la central?

—No. Podrien reparar l’avaria fàcilment. S’ha de destruir l’estació manual, l’automàtica, els amplificadors de llarga distància i la central i els amplificadors de teletips, que segurament són en sales diferents.

—Recorda que no podem portar gaires explosius, només el que puguin amagar sis dones en una bossa qualsevol.

—Això és un problema.

En Michel ja ho havia previst amb l’Arnaud, un membre del sector Bollinger que treballava per al servei francès de correus, però la Flick no estava al corrent dels detalls i l’Arnaud era mort, l’havien mort durant l’assalt al palau.

—Hi ha d’haver algun equip comú per a tots els sistemes.

—Sí, hi ha l’SCD.

—I això què és?

—És el Sistema Central de Distribució. Dues files de terminals instal·lats al damunt de dos grans prestatges. A una banda hi ha tots els cables que provenen de l’exterior, tots els cables de l’estació surten de l’altra; estan connectats amb enllaços.

—I on deu ser, això?

—Segurament en una sala al costat de la sala de cables. En principi només cal un foc prou intens per fondre els cables de coure.

—Quant temps trigarien a tornar a connectar els cables?

—Un parell de dies.

—N’estàs segura? Una bomba va destrossar els cables del meu carrer i un vell tècnic del servei de correus va tornar a connectar-los en qüestió d’hores.

—Les reparacions al carrer no són gens complicades, només cal connectar els dos extrems del cable: vermell amb vermell, blau amb blau. Però un SCD té centenars de connexions creuades. Dos dies és fins i tot una previsió optimista, comptant que el servei de reparació disposa de les fitxes de registre.

—Fitxes de registre?

—És el mapa de connexions dels cables. Normalment les desen en un armari a la sala de l’SCD. Si els cremem, passaran setmanes abans no aconsegueixin descobrir les connexions correctes.

De sobte, la Flick va recordar que en Michel havia dit que la Resistència tenia algú del PTT que podia destruir els duplicats que hi havia al quarter general.

—Això sona força bé. Ara escolta. Al matí, quan els expliqui la nostra missió als altres, els explicaré una història completament diferent, una tapadora.

—Per què?

—Perquè no puguin comprometre la nostra missió si capturen algú de nosaltres i l’interroguen.

—Oh. —A la Greta allò li va semblar una lliçó interessant—. Quin horror…

—Tu seràs l’única que sabrà la història real, de manera que no ho has d’explicar a ningú.

—No et preocupis. Les nenes estem acostumades a guardar secrets.

A la Flick la va sorprendre aquell vocabulari, però no va dir res.

L’escola final estava situada als terrenys d’una de les mansions més importants d’Anglaterra. Beaulieu, pronunciat «Biuli», era una finca molt extensa situada a New Forest, prop de la costa est. La residència principal, la casa palau, era la llar de lord Montagu. Amagades entre els boscos del voltant hi havia diverses cases molt grans envoltades dels seus propis terrenys. La majoria eren buides des del començament de la guerra: els propietaris més joves estaven de servei, i els més vells disposaven de prou mitjans per anar-se’n a viure a un lloc més segur. L’EOE havia requisat dotze cases, que utilitzava per entrenar els agents en seguretat, ràdio, lectura de mapes i habilitats menys dignes, com ara robatoris, sabotatge, falsificació i assassinats discrets.

Hi van arribar a les tres de la matinada. La Flick va passar per un camí de carro, va creuar un tancat per al bestiar i va aparcar al davant d’un gran casal. Sempre que arribava a aquell lloc tenia la sensació d’entrar en un món de fantasia, un indret on es parlava d’enganys i de violència amb tota la naturalitat del món. El casal tenia un aire irreal molt escaient. Tot i que hi devia haver prop de vint habitacions, l’havien construït seguint l’estil de les típiques cases de camp: un estil arquitectònic molt popular uns anys abans de la Primera Guerra Mundial. Sota la claror de la lluna, amb aquelles xemeneies i mansardes, oferia un aspecte pintoresc. Era com la il·lustració d’una novel·la infantil, un casal enorme i laberíntic on et podies passar el dia jugant a l’acuit i amagar.

Un silenci absolut regnava a la casa. La Flick sabia que la resta de l’equip ja havia arribat, però va pensar que segurament encara dormien. Coneixia la casa força bé i de seguida va trobar dues cambres buides al pis de dalt. Ella i la Greta es van ficar al llit de bon grat. La Flick es va quedar desperta encara un instant, preguntant-se com s’ho faria per convertir aquella colla d’arreplegades en una unitat de combat, però es va quedar adormida ràpidament.

Quan es va despertar, ja eren les sis. Des de la finestra podia veure l’estuari del Solent. L’aigua tenia un aspecte com de mercuri sota la llum grisa del matí. Va escalfar aigua i va portar-l’hi a la Greta perquè s’afaités. Tot seguit va anar a despertar els altres.

En Percy i en Paul van ser els primers d’arribar a la gran cuina que hi havia a la part del darrere de la casa. En Percy va demanar te i en Paul, cafè. La Flick els va dir que se’l fessin ells mateixos. No s’havia pas allistat a l’EOE per fer de cambrera als homes.

—Jo també et faig el te, de vegades —es va queixar en Percy, indignat.

—Però sempre ho fas com si l’educació t’hi obligués —va respondre ella—. Com un duc que li obre la porta a una minyona.

En Paul es va posar a riure.

—Nois, sou increïbles.

A dos quarts de set va arribar una cuinera de l’exèrcit i en un instant es van trobar reunits al voltant d’aquella taula enorme devorant ous ferrats i generoses llenques de cansalada. Per als agents secrets no hi havia racionament: els calia acumular reserves. Un cop en acció podien passar dies abans no poguessin tornar a menjar com cal.

Les noies van anar baixant d’una en una. La primera visió que va tenir la Flick de la Maude Valentine la va deixar una mica sorpresa: ni en Percy ni en Paul li havien dit com n’era de bonica. Es va presentar vestida i perfumada d’una manera impecable, amb la boca de pinyó que destacava més gràcies al pintallavis brillant, que li donava un aire com si anés a un dinar al Savoy. Es va asseure al costat d’en Paul i va dir-li amb un aire seductor:

—Ha dormit bé, major?

La Flick es va sentir una mica alleujada en veure el rostre fosc de pirata de la Ruby Romain. No li hauria estranyat gens que li diguessin que la Ruby s’havia fugat aquella nit i que no la tornaria a veure mai més. Evidentment sempre la podien tornar a arrestar acusada d’assassinat. No l’havien perdonada, només havien retirat els càrrecs. Sempre els podien tornar a presentar. Allò ja era prou motiu per convèncer la Ruby que no li interessava desaparèixer, però era tossuda com una mula, i podria haver pres la decisió d’arriscar-se.

La Jelly Knight, a aquelles hores del matí, aparentava l’edat que tenia. Es va asseure al costat d’en Percy i li va dedicar un somriure afable.

—Suposo que has dormit com un tronc —va dir ella.

—Tinc la consciència ben tranquil·la —va respondre ell.

—Consciència? Tu no n’has tingut mai, d’això —va riure ella.

La cuinera va oferir-li un plat d’ous amb cansalada, però ella va arrufar el nas.

—No, gràcies, estimada —va dir—. He de cuidar la línia.

El seu esmorzar va consistir en una tassa de te i uns quants cigarrets.

Quan la Greta va entrar per la porta, la Flick va contenir la respiració.

Portava un vestit de cotó molt bonic amb un pit fals força discret. Una rebeca de color rosa li dissimulava les espatlles i una bufanda de gasa li amagava la nou del coll. Portava una perruca curta i morena. S’havia posat moltes pólvores a la cara, però s’havia limitat a pintar-se una mica els llavis i els ulls. A diferència de la personalitat descarada del damunt de l’escenari, aquell dia havia adoptat més aviat l’aspecte d’una dona jove i senzilla, potser una mica avergonyida de ser tan alta. La Flick els la va presentar i va observar la reacció de les altres dones. Aquella era la primera prova de l’actuació de la Greta.

Tots van somriure com si no veiessin res d’estrany i la Flick va sospirar alleujada. A part de la Maude, l’altra dona que la Flick encara no havia conegut era lady Denise Bowyer. En Percy s’havia entrevistat amb ella a Hendon i l’havia reclutada tot i que tenia indicis que era una persona més aviat indiscreta. Va resultar ser una noia senzilla amb uns cabells foscos molt abundants i un aire desafiador. Tot i que era la filla d’un marquès, no tenia aquell aire de suficiència tan típic de les noies de classe alta. La Flick va sentir una mica de llàstima per ella, però la Denise era massa vulgar per resultar simpàtica.

«Aquest és el meu equip —va pensar la Flick—: una coqueta, una assassina, una lladre, un transvestit i una aristòcrata maldestra». La Diana encara no havia arribat. I ja eren dos quarts de set.

—Li vas dir a la Diana que l’hora de llevar-se era a les sis? —va dir la Flick a en Percy.

—Ho vaig dir a tothom.

—I jo he trucat a la seva porta a un quart de set —va dir la Flick, i es va posar dempeus—. Val més que vagi a veure què passa. És l’habitació número deu, oi?

Va pujar al pis de dalt i va trucar a la porta de la Diana. No va respondre ningú, de manera que va entrar a l’habitació. Semblava que en aquella cambra hi hagués caigut una bomba: una maleta oberta damunt del llit mig desfet, els coixins a terra, les calces al vestidor… Però la Flick sabia que res de tot allò no era anormal. La Diana sempre havia estat envoltada de gent que s’ocupava d’endreçar tot el que ella desendreçava. La mare de la Flick era una d’aquelles persones. No, segurament, la Diana havia anat a alguna banda. Aviat hauria d’entendre que ja no podia disposar lliurement del seu temps, va pensar la Flick, enutjada.

—Ha desaparegut —va dir-los als altres—. Començarem sense ella. —Es va posar al cap de taula—. Disposem de dos dies d’entrenament. Després, la nit del divendres, saltarem en paracaigudes a França. Al nostre equip només hi ha dones perquè a les dones els és molt més senzill moure’s per la França ocupada, la Gestapo no en sospita tant. La nostra missió consisteix a fer volar un túnel de ferrocarril prop del poble de Marles, no gaire lluny de Reims, a la línia principal de ferrocarril que va de Frankfurt a París.

La Flick es va mirar la Greta, que sabia que aquella història era falsa. Però la Greta seia sense dir res mentre untava mantega en una torrada i ni tan sols es va adonar que la Flick la mirava.

—Normalment el curs d’entrenament d’un agent dura tres mesos —va continuar la Flick—. Però hem de destruir aquest túnel abans de dilluns a la nit. Espero que en dos dies podrem fer-vos entendre les normes bàsiques de seguretat, ensenyar-vos a saltar en paracaigudes, instruir-vos en la utilització d’armes i mostrar-vos com es mata algú sense fer soroll.

La Maude, malgrat el maquillatge que portava, va empal·lidir.

—Matar? —va dir—. Suposo que no pretendreu que les noies ho fem, això?

La Jelly va deixar anar un esbufec de fàstic.

—Estem en guerra, per si no te n’havies adonat, encara.

De sobte va entrar la Diana; venia del jardí i duia tot d’herbotes enganxades als pantalons de pana.

—He anat a fer un volt pel bosc —va dir entusiasmada—. Meravellós. I mireu el que m’ha donat el guarda de l’hivernacle. —Es va treure un grapat de tomàquets madurs de la butxaca i els va deixar sobre la taula de la cuina.

—Seu, Diana —va dir la Flick—. Arribes tard a la primera sessió.

—Ho sento, estimada, m’he perdut les teves encantadores paraules?

—Ets a l’exèrcit, ara —va dir la Flick, exasperada—. Si et diuen que has de ser a la cuina a les set no és cap suggeriment, és una ordre.

—No em deu pas voler renyar, oi, senyoreta?

—Seu i calla.

—Ho sento moltíssim, estimada.

—Diana, si et dic que callis no vull que em diguis «ho sento moltíssim», i ni se t’acudeixi tornar a dir-me «estimada» mai més. Calla i prou.

La Diana es va asseure sense dir res més, però no semblava gaire conforme.

«Redéu —va pensar la Flick—, em sembla que no ho he portat gaire bé».

La porta de la cuina es va obrir de sobte i va aparèixer un home baix i musculós d’uns quaranta anys. Portava galons de sergent a la camisa de l’uniforme.

—Bon dia, noies! —va dir afectuós.

—Aquest és el sergent Bill Griffiths —va explicar-los la Flick—, un dels vostres instructors.

A ella no li agradava en Bill. Era un instructor d’educació física de l’exèrcit que es mostrava massa aficionat al combat cos a cos, i sempre que feia mal a algú les seves disculpes no eren mai gaire entusiastes. A més, s’havia adonat que el seu comportament era pitjor amb les dones.

—Estem preparades, sergent, què li sembla si comencem? —va dir la Flick mentre es posava a una banda i es recolzava a la paret.

—Els seus desitjos són ordres —va dir ell, una mica burleta, mentre ocupava el seu lloc al cap de taula—. Aterrar amb el paracaigudes és com saltar d’una paret de cinc metres d’altura. El sostre d’aquesta cuina no arriba als cinc metres, de manera que és com si haguéssiu de saltar al jardí des del pis de dalt.

La Flick va sentir la Jelly que deia en veu baixa:

—Mare de Déu Senyor.

—No intenteu caure dempeus i mantenir-vos dretes —va continuar en Bill—, us trencaríeu les cames. L’únic sistema realment segur és caure. De manera que el primer que us ensenyarem és com heu de caure. Si algú no vol embrutar-se la roba que vagi al vestuari que hi ha aquí al costat a posar-se una granota. Ens reunirem a fora d’aquí a tres minuts i començarem de seguida.

Mentre les dones es canviaven, en Paul es va acomiadar de la Flick.

—Necessitem fer un vol de pràctiques de salt amb paracaigudes demà mateix —va dir— i em diran que no hi ha avions disponibles. Me’n vaig a Londres a moure un parell de fils. Tornaré aquesta nit.

La Flick es va preguntar si també aniria a visitar la seva noia.

Al jardí hi havia una vella taula de pi, un armari de caoba força lleig de l’època victoriana i una escala de mà que devia fer uns cinc metres. La Jelly estava consternada.

—No deu pas pretendre que saltem d’aquest coi d’armari? —va dir a la Flick.

—Primer us ensenyarem com ho heu de fer —va dir—. Et sorprendrà com n’arriba a ser, de fàcil.

—Cuc miserable —va dir la Jelly a en Percy—, m’has fotut en un bon merder.

Quan van estar totes preparades, en Bill va començar la seva explicació.

—Primer aprendrem a caure des de terra. Hi ha tres maneres: cap endavant, cap enrere i de costat.

Els va fer una demostració de cadascun dels mètodes, deixant-se caure a terra sense fer cap esforç i tornant-se a alçar ràpidament amb l’agilitat d’un gimnasta.

—Heu de mantenir les cames juntes. —Va adoptar un posat maliciós i va afegir—: Això és el que haurien de fer totes les noietes joves. —Per descomptat, ningú no li va riure la gràcia—. No estireu els braços per amortir la caiguda, mantingueu-los aferrats al cos. No us preocupeu per si us feu alguna ferida. Si us trenqueu un braç us farà molt més mal.

Tal com la Flick s’esperava, les noies més joves no van tenir cap problema: la Diana, la Maude, la Ruby i la Denise van aconseguir caure com atletes així que els van haver ensenyat com ho havien de fer. La Ruby, que ho havia aconseguit a la primera, ben aviat va perdre la paciència amb l’exercici, i es va enfilar al capdamunt de l’escala.

—No encara! —va cridar-li en Bill, però ja era massa tard. Va saltar del capdamunt i va aterrar sense problemes. Tot seguit es va allunyar, es va asseure sota un arbre i va encendre un cigarret. «Aquesta noia em portarà problemes», va pensar la Flick.

Tanmateix, estava més preocupada per la Jelly. Era un membre clau de l’equip, l’única que sabia utilitzar explosius. Però havia perdut la flexibilitat juvenil ja feia anys. Saltar amb paracaigudes no li seria gens fàcil. De tota manera era una dona valenta. Es va deixar caure des de la posició inicial i quan va ser a terra va deixar anar un gemec i es va aixecar maleint cel i terra, però estava a punt per tornar-ho a provar.

Sorprenentment, la pitjor alumna va ser la Greta.

—No me’n sortiré —va dir a la Flick—. Ja et vaig dir que no soc bona per a aquestes coses.

Era la primera vegada que la Greta deia més de dues paraules seguides, i la Jelly va alçar les celles i va murmurar:

—Quin accent més curiós.

—Permet-me que t’ajudi —va dir en Bill a la Greta—. No et moguis. Relaxa’t. —La va agafar per les espatlles. Aleshores, amb un moviment brusc la va llançar a terra. Va caure amb tot el seu pes fent un crit de dolor. Es va tornar a aixecar amb dificultat i, davant la sorpresa de la Flick, es va posar a plorar—. Per l’amor de Déu —va dir en Bill, fastiguejat. Quina mena de gent ens envien, ara?

La Flick se’l va mirar furiosa. No tenia cap ganes de perdre la tècnica en telefonia per culpa de la brutalitat d’en Bill.

—Prengui-s’ho amb una mica més de calma —va deixar-li anar.

—Això no és res comparat amb el que li podria fer la Gestapo! —va respondre ell decidit.

La Flick va veure que s’hauria d’ocupar personalment de curar aquella ferida. Va agafar la Greta de la mà.

—Practicarem una mica tu i jo soles —va anar a la part del darrere de la casa, en una altra banda del jardí.

—Ho sento —va dir la Greta—. No suporto aquest homenet.

—Ja ho sé. Ara practicarem una mica tu i jo. Posa’t de genolls.

Es van agenollar l’una davant de l’altra i es van agafar les mans.

—Fes exactament el que faci jo —va dir la Flick mentre es deixava caure de costat lentament. La Greta va imitar els seus moviments. Totes dues juntes van caure a terra agafades de les mans—. Ho veus? —va dir la Flick—. Ha estat senzill, no et sembla?

—Per què no és com tu, ell? —va dir la Greta somrient.

—Perquè és un home —va dir la Flick arronsant les espatlles amb un somriure burleta als llavis—. Estàs a punt per deixar-te caure dreta? Ho farem com ho hem fet ara, agafant-nos de les mans.

Va fer amb la Greta tots els exercicis que en Bill feia amb les altres noies. La Greta va agafar confiança ràpidament. Van tornar a reunir-se amb el grup. Les altres ja saltaven des de la taula. La Greta s’hi va afegir i va caure perfectament entre els aplaudiments de tothom.

Van continuar saltant des de l’armari i, finalment, des de l’escala. Quan la Jelly va saltar des de l’escala, va rodolar sense dificultats i es va posar dreta. La Flick va anar a abraçar-la ràpidament.

—Estic orgullosa de tu —va dir—. Molt ben fet.

En Bill estava desconcertat. Es va tombar cap a en Percy.

—En què s’acabarà convertint aquest exèrcit si t’abracen només perquè has complert una maleïda ordre? —li va dir.

—Val més que t’hi vagis acostumant, Bill —va respondre en Percy.





2


Un cop van haver arribat a la casa de la Rue du Bois, en Dieter va portar la maleta de la Stéphanie fins al pis de dalt, a l’habitació de mademoiselle Lemas. Va mirar l’impecable llit individual, la calaixera de noguera passada de moda i el reclinatori amb el rosari damunt del faristol.

—No serà gens fàcil fer veure que això és casa teva —va dir en Dieter, preocupat, mentre deixava la maleta sobre el llit.

—Sempre puc dir que l’he heretada d’una tieta soltera i que m’ha fet mandra arreglar-la al meu gust.

—Bona idea. Així i tot, hauria d’estar una mica més desendreçada.

La Stéphanie va obrir la maleta, en va treure una camisa de dormir de color negre i la va posar de qualsevol manera sobre el reclinatori.

—Molt millor —va dir en Dieter—. Què faràs quan soni el telèfon?

La Stéphanie va pensar un moment. Quan va tornar a parlar la seva veu era més greu i el seu accent parisenc de classe alta havia deixat lloc a un to d’amabilitat provinciana.

—Hola, sí, soc mademoiselle Lemas. Amb qui parlo, si us plau?

—Molt bé —va fer en Dieter—. És possible que no aconsegueixis enganyar un familiar o un amic molt proper, però segur que si truca algú altre no hi trobarà res d’estrany, al teu accent, especialment amb la distorsió de la línia telefònica.

Van examinar la casa plegats. Hi havia quatre habitacions més, cadascuna preparada per allotjar un altre hoste, amb els llits fets i una tovallola neta a cada rentamans. A la cuina, on hi hauria d’haver hagut unes quantes paelles petites i una cafetera individual, van trobar-hi cassoles molt grosses i un sac d’arròs que podia servir per alimentar mademoiselle Lemas un any sencer. El vi que hi havia al celler era un vi de taula vulgar, però també hi havia mitja caixa d’un bon whisky escocès. Al garatge del costat de la casa hi havia un petit Simca Cinq d’abans de la guerra, la versió francesa del Fiat que els italians anomenaven Topolino. Estava en bones condicions, amb el dipòsit ple. En Dieter va provar el contacte i el cotxe es va engegar immediatament. Les autoritats no haurien permès mai que mademoiselle Lemas comprés una gasolina cada dia més escassa i peces de recanvi perquè la senyora pogués anar a comprar amb cotxe. Segurament era la Resistència qui s’ocupava del manteniment del vehicle i d’obtenir el combustible. Es va preguntar quina història es devia haver inventat la senyora per explicar el fet que sabés conduir. Potser es feia passar per llevadora.

—Aquesta vaca vella estava ben organitzada —va murmurar.

La Stéphanie va preparar el dinar. S’havien aturat de camí cap a la casa. A les botigues no hi havia ni carn ni peix, però havien comprat uns bolets i un enciam, i una barra de pa negre, el pa que feien els forners francesos amb segó i farina de mala qualitat, que era tot el que podien trobar. La Stéphanie va preparar una amanida i va fer servir els bolets per preparar un risotto, i van trobar una mica de formatge al rebost per donar-hi el toc de gràcia. Amb les engrunes sobre la taula del menjador i les paelles brutes a la pica, la casa va començar a tenir un aspecte de més vida.

—La guerra deu haver estat la cosa més extraordinària que li ha passat mai —va dir en Dieter mentre es prenien el cafè.

—Com pots dir una cosa així? Ara mateix la deuen portar a un camp de presoners.

—Pensa en la vida que feia abans. Una dona sola, sense marit, sense família, amb tots els parents morts. De sobte entren a la seva vida tot de gent jove, nois i noies valents amb missions agosarades. Segurament li devien parlar dels seus amors i de les seves temences. Ella els amagava a casa seva, els donava whisky i cigarrets, els enviava al seu destí desitjant-los bona sort. Segurament deuen haver estat els dies més excitants de la seva vida. M’hi jugo el que vulguis que mai no havia estat tan feliç.

—Potser hauria preferit una vida pacífica, comprant barrets amb una amiga, preparant rams de flors per a la catedral, anant a escoltar un concert a París una vegada l’any.

—No hi ha ningú que prefereixi una vida tranquil·la —va dir en Dieter mentre mirava per la finestra del menjador—. Merda! —Una dona jove s’apropava pel caminet, empenyent una bicicleta amb un gran cistell al davant—. Qui dimonis deu ser, aquesta?

La Stéphanie va mirar la visitant que s’apropava.

—Què he de fer ara?

En Dieter va trigar un instant a respondre. Aquella intrusa era una noieta senzilla d’aspecte saludable amb els pantalons enfangats i una camisa vulgar amb marques de suor sota les aixelles. Sense trucar al timbre va empènyer la bicicleta fins al pati. En Dieter estava consternat. Tan aviat havien de descobrir els seus plans?

—Va cap a la porta del darrere. Deu ser una amiga o una parenta. Hauràs d’improvisar. Ves a trobar-la. Jo em quedaré aquí per escoltar.

Van sentir que la porta de la cuina s’obria i es tornava a tancar, i la noia va dir en francès:

—Bon dia, soc jo.

La Stéphanie va entrar a la cuina. En Dieter s’estava al costat de la porta del menjador. Podia sentir perfectament tot el que deien.

—Qui és vostè? —va dir la noia, sorpresa.

—Soc la Stéphanie, la neboda de mademoiselle Lemas.

La noia no es va molestar a amagar les seves sospites.

—No sabia que en tingués cap, de neboda.

—Ella tampoc no em va parlar de vostè.

En Dieter va notar en la veu de la Stéphanie un to d’amabilitat una mica irònica i es va adonar que interpretava el seu paper amb naturalitat.

—Vol seure? Què hi porta al cistell?

—Provisions. Soc la Marie. Visc al camp. Tinc facilitat per obtenir menjar extra i sempre en porto una mica per a… mademoiselle.

—Ah —va fer la Stéphanie—. Per als seus… convidats.

En Dieter va sentir soroll de paper rebregat i va imaginar que la Stéphanie donava un cop d’ull al menjar que hi havia embolicat dins del cistell.

—Això és meravellós! Ous, cansalada, maduixes…

Allò explicava la generositat de carns de mademoiselle Lemas, va pensar en Dieter.

—Així, doncs, ja sap de què va —va dir la Marie.

—Estic al corrent de la doble vida de la tieta, sí.

En sentir que li deia «tieta», en Dieter es va adonar que ni ell ni la Stéphanie no havien pensat a demanar-li el nom a mademoiselle Lemas. Tota aquella farsa se n’aniria a l’aigua si la Marie descobria que la Stéphanie no sabia ni tan sols el nom de la seva tieta.

—On és mademoiselle?

—Ha anat a Ais. Recorda en Charles Menton, l’antic diaca de la catedral?

—No, no el recordo.

—Segurament és massa jove. Era el millor amic del pare de la tieta, fins que es va retirar per anar-se’n a viure a la Provença. —La Stéphanie improvisava d’una manera brillant, va pensar en Dieter, admirat. Tenia uns nervis d’acer i una imaginació prodigiosa—. Ha tingut un atac de cor i ella ha anat a cuidar-lo. M’ha demanat que m’ocupi dels seus hostes mentre ella sigui fora.

—Quan tornarà?

—No crec que en Charles visqui gaire temps més. D’altra banda, la guerra tampoc no durarà gaire.

—Mademoiselle Lemas no n’havia parlat mai a ningú, d’aquest Charles.

—A mi sí que me n’havia parlat.

Semblava que la Stéphanie estava a punt de sortir-se amb la seva, va pensar en Dieter. Si podia aguantar una mica més, aconseguiria convèncer la Marie. Segurament explicaria a algú altre tot el que havia passat, però la història de la Stéphanie era força creïble, i una cosa que passava tot sovint dins els cercles de la Resistència. No era pas com a l’exèrcit; algú com ara mademoiselle Lemas podia prendre la decisió unilateral de deixar el seu lloc i posar-hi algú altre per substituir-la. Als líders de la Resistència aquelles situacions els treien de polleguera, però no hi podien fer res: tots els seus efectius eren voluntaris.

En Dieter estava una mica més tranquil.

—D’on és vostè? —va preguntar la Marie.

—Visc a París.

—I la seva tieta Valérie té gaires més nebodes amagades pel món?

De manera que el nom de mademoiselle Lemas era Valérie.

—No ho crec, no pas cap que jo conegui.

—Vostè és una farsant.

La Marie va canviar de to. Alguna cosa no rutllava. En Dieter va sospirar i va treure la pistola automàtica de sota l’abric.

—De què dimonis parla? —va dir la Stéphanie.

—Menteix. Ni tan sols sap el seu nom. No es diu Valérie, es diu Jeanne.

En Dieter va treure el fiador a l’esquerra de la pistola i va deixar-la a punt per disparar. La Stéphanie va continuar parlant com si res.

—Sempre li he dit tieta. Vostè és una mal educada.

La Marie va dir en to burleta:

—Me n’he adonat des del primer moment. La Jeanne no hauria confiat mai en algú com vostè, amb talons alts i perfum.

En Dieter va entrar a la cuina.

—Quina llàstima, Marie —va dir—. Si haguessis estat més ingènua, o una mica menys intel·ligent, te n’hauries sortit millor. Tal com han anat les coses, considera’t arrestada.

La Marie es va mirar la Stéphanie.

—Ets una puta de la Gestapo —li va etzibar.

Aquell insult feia mal i la Stéphanie es va posar vermella. En Dieter estava tan furiós que va anar de ben poc que no li va clavar un cop amb la pistola.

—Ja tindràs temps de penedir-te del que has dit quan estiguis en mans de la Gestapo —va dir sense perdre els nervis—. El sergent Becker s’ocuparà en persona del teu interrogatori. Quan estiguis xisclant, sagnant de cap a peus i demanant pietat, recorda aquests insults imprudents.

Per un instant va semblar que la Marie volia fugir. En Dieter gairebé tenia l’esperança que ho fes. Si ho provava podia disparar-li i així s’acabaria el problema. Però no va córrer. Al cap d’una estona va deixar caure el cap i es va posar a plorar. Però les seves llàgrimes no el van commoure.

—Posa’t de panxa a terra amb les mans a l’esquena.

La noia va obeir. En Dieter va guardar la pistola a la funda.

—Em sembla que he vist una corda al celler —va dir a la Stéphanie.

—Vaig a buscar-la.

Va tornar amb una corda d’estendre la roba. En Dieter va lligar-li les mans i els peus.

—He de portar-la a Sainte-Cécile —va explicar a la Stéphanie—. No ens podem arriscar que avui vingui un agent britànic amb ella aquí. —Va consultar el rellotge. Eren les dues. Tenia temps de portar-la al palau i tornar a les tres—. Hauràs d’anar sola a la cripta. Ves-hi amb el cotxe petit que hi ha al garatge. Encara que no em vegis, jo seré a la catedral. —Li va fer un petó. Com un marit que se’n va a l’oficina, va pensar en Dieter amb una satisfacció una mica macabra. Va agafar la Marie i se la va carregar a l’espatlla—. M’he d’afanyar —va dir mentre anava cap a la porta del darrere. Va sortir, però abans de marxar va tornar a treure el cap per la porta—. Amaga la bicicleta.

—No pateixis —va respondre la Stéphanie.

En Dieter va travessar el pati amb la noia a coll i va sortir al carrer. Va obrir el maleter del cotxe i hi va ficar la Marie. Si no hagués estat per la paraula «puta» l’hauria deixat seure al seient del darrere.

Va tancar la porta i va mirar al seu voltant. No hi va veure ningú, però en un carrer com aquell sempre hi havia algú observant darrere els finestrons. Segurament havien vist que ahir s’havien emportat mademoiselle Lemas i devien haver vist el cotxe de color blau cel. Així que el cotxe desaparegués començarien a parlar de l’home que havia ficat una noia al maleter. En temps més normals haurien trucat a la policia, però en un territori ocupat ningú no parlava amb la policia si no era estrictament necessari, especialment si tenia alguna cosa a veure amb la Gestapo.

La pregunta clau per a en Dieter era: s’assabentaria la Resistència de la detenció de mademoiselle Lemas? Reims era una ciutat, no pas un poblet. Cada dia arrestaven algú: lladres, assassins, contrabandistes, estraperlistes, comunistes, jueus. Hi havia força probabilitats que el que havia passat a la Rue du Bois no arribés a les orelles d’en Michel Clairet.

Però no en podia tenir cap garantia.

En Dieter va engegar el cotxe i es va dirigir a Sainte-Cécile.





3


La Flick se sentia alleujada; l’equip havia superat força bé la sessió d’entrenament d’aquell matí. Totes havien après la tècnica de deixar-se caure, que era la part més complicada del salt amb paracaigudes. La sessió de lectura de mapes no havia anat tan bé. La Ruby no havia anat mai a l’escola i amb prou feines sabia llegir: per a ella un mapa era com una pàgina escrita en xinès. Conceptes com ara nord-nord-est deixaven completament desconcertada la Maude, que es mirava l’instructor bellugant les pestanyes amb aire seductor. La Denise, malgrat la seva acurada educació, va demostrar que era incapaç d’entendre una sola coordenada. Si a França el grup es dividia, va pensar la Flick, preocupada, no hi hauria cap esperança que fossin capaces d’orientar-se elles soles.

A la tarda van passar a temes més complicats. L’instructor d’armes era el capità Jim Cardwell, amb un caràcter molt diferent del d’en Bill Griffiths. En Jim era un home tolerant, amb el rostre adust i un bigoti negre abundant. Va somriure afablement quan les noies van descobrir com n’arribava a ser de difícil tocar un arbre a sis passes de distància amb un Colt automàtic del calibre 45.

La Ruby se sentia força còmoda amb una pistola a les mans i tenia força bona punteria. La Flick sospitava que no era la primera vegada que tenia una arma a la mà. La Ruby es va sentir més còmoda encara quan en Jim la va abraçar per ensenyar-li a agafar correctament un rifle Lee-Enfield canadenc. Va dir-li alguna cosa a cau d’orella i ella li va somriure amb una lluïssor de picardia en aquells ulls obscurs. S’havia passat tres mesos en una presó de dones, va pensar la Flick, no era gens estrany que li agradés el contacte amb un home.

La Jelly també feia anar les armes amb molta familiaritat. Però la Diana va ser l’estrella de la sessió. Amb el rifle tocava el centre de la diana cada vegada que disparava, i va buidar-ne la recambra disparant els cinc trets de cadascun dels dos carregadors en una successió de trets mortals.

—Molt bé —va dir en Jim, sorprès—. Hauria d’ocupar el meu lloc.

La Diana va mirar la Flick exultant.

—En algunes coses no ets pas la millor —va dir.

«Què dimonis he fet jo per merèixer això?», va pensar la Flick. Que potser la Diana recordava que quan anaven a l’escola la Flick sempre obtenia més bons resultats? Encara li dolia aquella rivalitat infantil?

La Greta era l’única que no se’n sortia. Tornava a ser més femenina que les dones de veritat. Cada vegada que sentia un tret es posava les mans a les orelles, saltava com un conill i tancava els ulls aterrida mentre premia el gallet. En Jim hi posava tota la paciència del món, fins i tot va donar-li taps per a les orelles per amortir el soroll, i li agafava la mà per ensenyar-li a prémer el gallet amb suavitat, però no servia de res: era massa espantadissa per ser una bona tiradora.

—El que passa és que jo no serveixo per a aquesta mena de coses —va dir desesperada.

—Llavors, què dimonis hi fas aquí? —va preguntar-li la Jelly.

—La Greta és enginyera. Ella ens dirà on hem de posar les càrregues —va respondre la Flick ràpidament.

—I per què necessitem una enginyera alemanya?

—Soc anglesa —es va defensar la Greta—. El meu pare va néixer a Liverpool.

—Si això és un accent de Liverpool —va deixar anar la Jelly escèpticament—, jo soc la duquessa de Devonshire.

—Guardeu-vos l’agressivitat per a la propera sessió —va dir la Flick—. De seguida entrarem al combat cos a cos.

Aquelles disputes la preocupaven. Era necessari que confiessin les unes en les altres.

Va tornar al jardí de la casa, on en Bill Griffiths ja les esperava. S’havia posat uns pantalons curts i mitjons de tenis i feia flexions sense samarreta a la gespa. Quan es va posar dret, a la Flick li va fer l’efecte que volia que les noies admiressin el seu físic.

Per ensenyar autodefensa, a en Bill li agradava donar una arma a un estudiant i dir-li: «Ataca’m». Tot seguit demostrava com una persona desarmada podia desfer-se d’un agressor. Era una lliçó dramàtica i memorable. De vegades en Bill era excessivament violent, però la Flick pensava sempre que valia més que els agents s’hi acostumessin aviat.

Aquell dia havia disposat sobre l’antiga taula de pi tota una selecció d’armes: un ganivet amb un aspecte temible, que segons ell formava part de l’equip d’un membre de les SS; una pistola automàtica Walther P38, de les que la Flick havia vist a les mans dels oficials alemanys; una porra de la policia francesa; un cable elèctric de color blanc i negre que ell anomenava una «garrota», i una ampolla de cervesa amb el coll trencat de manera que quedava un cercle de vidre molt esmolat. Es va tornar a posar la camisa per començar la sessió d’entrenament.

—Com escapar d’un home que t’apunta amb una pistola —va començar. Va agafar la Walther, en va treure el fiador i va donar la pistola a la Maude. Ella el va apuntar—. Tard o d’hora el vostre capturador us voldrà portar a algun lloc. —Els va parlar amb confiança, tutejant-les com si fossin alumnes d’escola. Es va girar d’esquena amb les mans enlaire—. Amb una mica de sort us seguirà de ben a prop amb la pistola clavada a l’esquena. —Va caminar dibuixant un ampli cercle amb la Maude darrere seu—. Maude, vull que premis el gallet així que intueixis que em vull escapar.

Va apressar el pas i la Maude va haver d’accelerar una mica per seguir-lo de prop, i en fer-ho ell va fer una passa al costat i se li va posar al darrere. Va agafar-li el canell de la mà dreta amb el seu braç i li va donar un cop amb un moviment sobtat, de dalt cap a baix.

Ella va fer un crit i va deixar anar l’arma.

—Aquí és on podeu cometre un error fatal —va dir mentre la Maude es fregava el canell—. En aquest moment no us heu de posar mai a córrer. Si ho feu, el policia alemany tornarà a agafar l’arma i us dispararà per l’esquena. El que heu de fer és… —Va agafar la Luger, va apuntar la Maude i va disparar. Es va sentir un tret. La Maude va xisclar i la Greta també—. Evidentment, aquesta pistola està carregada amb bales de fogueig —va explicar en Bill.

De vegades la Flick hauria volgut que en Bill s’estalviés una mica de dramatisme en les seves demostracions.

—De seguida practicarem aquestes tècniques en parelles —va continuar. Va agafar el fil elèctric i es va dirigir a la Greta—. Posa’m això al voltant del coll. Quan jo t’ho digui estira tan fort com puguis. —Li va donar el cable—. El de la Gestapo o el gendarme francès traïdor i col·laboracionista us podria matar amb aquest cable, però és impossible que pugui aguantar el vostre pes. D’acord, Greta, prova d’escanyar-me.

La Greta va dubtar un instant i tot seguit va estirar amb totes les seves forces.

El cable es va clavar al coll musculós d’en Bill. Ell va saltar amb les dues cames endavant i va caure d’esquena. A la Greta se li va escapar el cable de les mans.

—Malauradament —va dir en Bill—, això us deixa a terra amb l’enemic dret damunt vostre, una situació no gaire favorable. —Es va tornar a posar dret—. Ara ho tornarem a provar, però abans de caure a terra agafaré el meu assassí pel canell.

Van tornar a la posició inicial i la Greta va estirar el cable amb força. En Bill va agafar-la pel canell, es va deixar anar i la va fer caure damunt seu. Quan la va tenir al damunt va arronsar una cama i li va donar un cop de genoll sec a l’estómac. Ella va rodolar per sortir del seu damunt i es va arronsar, provant d’agafar aire i fent arcades.

—Per l’amor de Déu, Bill, això ha estat massa!

En Bill semblava satisfet.

—La Gestapo és molt pitjor que no pas jo —va dir, i va anar a ajudar la Greta a alçar-se—. Ho sento —es va disculpar.

—Ets un nazi de merda —va dir la Greta panteixant.

La Flick va acompanyar la Greta fins a la casa i la va fer seure a la cuina. La cuinera, que pelava patates per al dinar, li va oferir una tassa de te, que la Greta va acceptar agraïda. Quan la Flick va tornar al jardí, en Bill ja havia escollit una altra víctima, la Ruby, i li havia donat la porra de policia. La mirada de la Ruby era una mica múrria i la Flick va pensar: «Si jo fos ell, aniria amb molt de compte».

La Flick ja havia vist en Bill fent la demostració d’aquella tècnica altres vegades. Quan la Ruby alcés la mà dreta per donar-li un cop de porra, ell li agafaria el braç, es giraria i la faria saltar per sobre l’espatlla. Cauria d’esquena i es donaria una trompada força dolorosa.

—D’acord, gitaneta —va dir en Bill—. Ara pega’m amb aquesta porra tan fort com vulguis.

La Ruby va alçar el braç i en Bill s’hi va apropar, però aquella acció no va seguir el curs habitual. Quan en Bill va agafar-la, el braç ja no hi era. La porra va caure a terra. La Ruby es va apropar a en Bill i li va clavar un bon cop de genoll a l’entrecuix. En Bill va deixar anar un crit de dolor. Ella el va agafar de la camisa, se’l va apropar ràpidament i li va donar un cop al nas. Tot seguit, amb aquelles sabates negres i robustes que portava, li va donar una puntada a la tíbia i en Bill va caure a terra traient sang pel nas.

—Mala puta, qui t’ha manat que facis això? —va cridar.

—La Gestapo és molt pitjor que jo —va dir la Ruby.





4


Faltava un minut per a les tres quan en Dieter va aparcar al davant de l’hotel Frankfort. Va travessar ràpidament la plaça empedrada fins a la catedral sota la mirada dels àngels de pedra esculpits als contraforts. Era esperar massa que el primer dia anés a la cita un agent aliat. Tanmateix, si la invasió era realment imminent, els aliats s’ho havien de jugar tot.

Va veure el Simca Cinq de mademoiselle Lemas aparcat en una cantonada de la plaça, cosa que volia dir que la Stéphanie ja hi era. Es va sentir alleujat d’haver arribat a temps. Si alguna cosa anava malament no volia que se n’hagués de sortir ella sola. Va entrar a la penombra fresca de la catedral per l’enorme portalada occidental.

Va buscar amb la mirada en Hans Hesse i el va veure assegut als bancs del fons. Van assentir amb el cap però cap dels dos no va dir res.

En aquells moments en Dieter se sentia com un violador. Se suposava que els afers que havia de resoldre no s’havien de produir en aquell entorn. No era gaire devot —menys que qualsevol altre alemany, va pensar—, però tampoc no era un ateu. El feia sentir incòmode haver d’arrestar espies en un indret que havia estat un santuari sagrat durant centenars d’anys.

Per treure’s aquella idea del cap es va dir a si mateix que allò era pura superstició.

Va creuar l’ala nord de l’edifici i es va dirigir al passadís sud. Les seves passes ressonaven damunt el terra de pedra. Quan va arribar al creuer va veure la porta, la reixa i els graons que portaven a la cripta, que era just sota l’altar major. La Stéphanie era allí baix, va pensar, amb una sabata de cada color. Des d’aquella posició podia controlar tots dos sentits: el camí que havia seguit pel passadís nord i l’absis que hi havia a l’altra punta de l’edifici. Es va agenollar i va ajuntar les mans per pregar.

—Oh, Senyor —va murmurar—. Perdoneu-me pel sofriment que infligeixo als meus presoners. Ja sabeu que només provo de complir les meves obligacions. I perdoneu el meu pecat amb la Stéphanie. Ja sé que no està bé, però vós l’heu fet tan encisadora que no he pogut resistir la temptació. Tingueu cura de la meva estimada Waltraud i ajudeu-la a cuidar la Rudi i el petit Mausi, i protegiu-los de les bombes de la RAF. I estigueu al costat del mariscal de camp Rommel quan es produeixi la invasió i doneu-li forces per empènyer els invasors aliats una altra vegada al mar. És una pregària molt breu per demanar tantes coses, però ja sabeu que ara mateix estic molt ocupat. Amén.

Va mirar al seu voltant. Tot i que no hi havia missa, als bancs de les capelletes laterals s’hi veien diverses persones pregant o simplement gaudint tranquil·lament d’aquella quietud sagrada. Uns quants turistes es passejaven per les naus de la catedral i parlaven en veu baixa de l’arquitectura medieval; havien de tirar el cap enrere, arquejant el coll, per contemplar l’enorme volta.

Si aquell dia apareixia un agent aliat, en Dieter havia planejat limitar-se a observar i assegurar-se que res no sortís malament. Si tot anava bé no hauria de fer res de res. La Stéphanie parlaria amb l’agent, intercanviarien contrasenyes i tot seguit se l’emportaria a la casa de la Rue du Bois.

El que faria després ja no ho tenia tan clar. D’alguna manera aquell agent havia de conduir-lo a altres. En algun punt faria un gran descobriment: algun imprudent amb una llista amb noms i adreces; un aparell de ràdio i un llibre de codis cauria a les mans d’en Dieter; o potser aconseguiria capturar algú com ara la Flick Clairet, que, sota tortura, trairia mitja Resistència.

Va consultar el rellotge. Passaven cinc minuts de les tres. Segurament aquell dia no vindria ningú. Va alçar els ulls i va veure horroritzat la figura d’en Willi Weber.

Què dimonis hi feia allà?

En Weber anava de paisà, amb el vestit de xeviot verd. L’acompanyava un home jove de la Gestapo amb un abric de quadres. Venien de la banda oriental de la catedral i caminaven per l’absis en direcció a en Dieter, tot i que encara no l’havien vist. Van arribar a la porta de la cripta i es van aturar. En Dieter va renegar en veu baixa. Allò ho podia engegar tot a rodar. Gairebé va arribar a desitjar que aquell dia no aparegués cap agent britànic.

Va mirar en direcció a la nau sud i va veure un home jove amb una maleta a la mà. En Dieter va observar-lo més atentament: la majoria de la gent que hi havia a l’església eren persones grans. L’home de la maleta portava un vestit blau gastat d’estil francès, però semblava més aviat un víking, amb els cabells rojos, els ulls blaus i la pell pàl·lida. Era una combinació molt anglesa, però també molt alemanya. A primer cop d’ull aquell home jove podia ben bé ser un oficial vestit de paisà, fent turisme o simplement amb la intenció de pregar.

De tota manera el seu capteniment el delatava. Va travessar la nau amb decisió sense fer cas dels pilars, com hauria fet un turista, ni asseient-se en un banc, com hauria fet algú amb la intenció de pregar. El cor se li va accelerar. Un agent el primer dia! I segurament a la maleta hi portava una ràdio amagada. Allò volia dir que també hi devia portar el llibre de codis. Era més del que hauria pogut esperar.

Però en Weber era allí per espatllar-ho tot.

L’agent va passar per davant d’en Dieter i va alentir el pas; evidentment, buscava la cripta.

En Weber va veure l’home i se’l va mirar fixament. Tot seguit, es va girar d’esquena i va fer veure que estudiava les estries d’una columna.

Potser al capdavall tot sortiria bé, va pensar en Dieter. En Weber havia comès una estupidesa venint aquell dia, però potser només tenia intenció d’observar. Segur que no era tan estúpid per interferir-ho tot. Podia arruïnar una oportunitat única.

L’agent va trobar l’accés a la cripta i va desaparèixer pels graons de pedra.

En Weber va mirar a la part nord del creuer i va fer un gest amb el cap. En Dieter va seguir-li la mirada i va veure dos homes més de la Gestapo amagats a la llotja de l’orgue. Allò era un mal presagi. En Weber no necessitava quatre homes si l’únic que volia era observar. Va pensar que potser tindria temps de parlar amb ell i demanar-li que retirés els seus homes. Però en Weber no hi estaria d’acord i s’haurien de discutir, i aleshores…

Però no hi va haver temps per a res. Gairebé en aquell mateix moment la Stéphanie va sortir de la cripta amb l’agent darrere seu.

Quan va arribar a l’últim graó ella va veure en Weber davant seu. El seu rostre va adoptar una expressió de sorpresa. Aquella presència inesperada l’havia deixat desorientada, com si hagués sortit a l’escenari per trobar-se a l’obra equivocada. Va perdre l’equilibri i el jove agent la va agafar pel colze perquè no caigués. Es va recuperar ràpidament i va dedicar-li un somriure d’agraïment. «Ben fet, nena», va pensar en Dieter.

Tot seguit en Weber va fer una passa endavant.

—No! —va dir en Dieter sense voler.

Ningú no el va sentir.

En Weber va agafar l’agent pel braç i va dir-li alguna cosa. En Dieter es va adonar que malauradament en Weber havia decidit detenir-lo. La Stéphanie, completament desconcertada, va fer un pas enrere per allunyar-se d’aquella escena.

En Dieter es va alçar i es va dirigir ràpidament cap al grup. L’únic que podia entendre era que en Weber havia decidit emportar-se tota la glòria detenint un agent. Era de bojos, però era possible.

Abans que en Dieter tingués temps d’atrapar-los, l’agent es va desfer d’en Weber i va fugir corrent.

El jove que acompanyava en Weber va reaccionar ràpidament. Va fer dues grans gambades darrere l’agent, va llançar-se-li al damunt i va agafar-lo pels genolls. L’agent va perdre l’equilibri, però no parava de moure’s i els homes de la Gestapo no podien immobilitzar-lo. L’agent va recuperar l’equilibri, es va posar dret i va continuar corrent, sense deixar anar la maleta en cap moment.

Aquelles corredisses sobtades i els gemecs que feien els homes van ressonar molt fort enmig del silenci de la catedral i tothom va mirar-los. L’agent corria en direcció a en Dieter. En Dieter es va imaginar el que passaria tot seguit i va gemegar. La segona parella de la Gestapo va sortir del creuer nord. L’agent els va veure i es devia imaginar qui eren, perquè va girar a l’esquerra, però ja era massa tard. Un dels dos homes va estirar el peu i el va fer caure. Va anar a parar a terra i el seu cos corpulent va rebotar contra la pedra. La maleta va sortir volant. Els dos homes li van saltar al damunt. En Weber va anar-hi corrents tot satisfet.

—Merda —va dir en Dieter en veu alta oblidant on era.

Aquells estúpids ho estaven espatllant tot.

Però potser encara podia resoldre la situació.

Va ficar-se la mà a l’interior de l’abric i va agafar la Walther P38, va treure el fiador i va apuntar els homes de la Gestapo que retenien l’agent. Va cridar en francès tan fort com va poder:

—Deixeu-lo anar ara mateix o disparo!

—Major, jo… —va dir en Weber.

En Dieter va disparar enlaire. EI tret va ressonar a les voltes de la catedral i va ofegar els mots delators d’en Weber.

—Silenci! —va cridar en Dieter en alemany.

Va semblar que en Weber s’espantava i va callar.

En Dieter va posar la pistola a la cara d’un dels homes de la Gestapo. Va tornar a cridar en francès:

—Deixeu-lo! Deixeu-lo anar!

Amb l’esglai al rostre, els dos homes es van posar drets i es van fer enrere. En Dieter va mirar la Stéphanie. Adreçant-se a ella utilitzant el nom de mademoiselle Lemas va cridar:

—Jeanne! Ves-te’n! Fuig!

La Stéphanie va començar a córrer. Va passar pel costat dels homes de la Gestapo i va fugir corrent en direcció a l’entrada occidental. L’agent començava a incorporar-se.

—Vagi amb ella! Vagi amb ella! —va cridar-li en Dieter assenyalant la noia.

L’home va agafar la maleta i va saltar per damunt dels bancs del cor i va creuar pel mig de la nau.

En Weber i els seus tres acòlits se’l miraven sense entendre res.

—Cap per avall! —va ordenar-los en Dieter.

Així que van obeir les seves ordres es va anar allunyant mentre encara els amenaçava amb la pistola. Tot seguit es va girar i va començar a córrer darrere la Stéphanie i l’agent.

Mentre els altres dos sortien per la portalada, en Dieter es va aturar a parlar amb en Hans, que s’estava impassible a la part del fons de l’església.

—Parli amb aquests idiotes —va dir en Dieter panteixant—. Expliqui’ls el que estem fent i asseguri’s que no ens segueixin. —Va enfundar la pistola i va sortir corrent de l’església.

El motor del Simca ja estava engegat. En Dieter va empènyer l’agent a l’estret seient del darrere i ell es va asseure al del copilot. La Stéphanie va prémer l’accelerador i el petit cotxe va sortir volant de la plaça com si fos un tap de xampany. Mentre s’afanyaven carrer avall, en Dieter es va girar i va mirar per la finestra del darrere.

—No ens segueixen —va dir—. Frena una mica. No volem pas que ens aturin els gendarmes.

—Soc l’Helicòpter —va dir l’agent—. Què dimonis ha passat allà dins?

En Dieter va entendre que «Helicòpter» devia ser un nom en codi. Va recordar que en Gaston li havia dit el nom en codi de mademoiselle Lemas.

—Li presento la Bourgeoise —va dir assenyalant la Stéphanie—. I jo soc Charenton —va improvisar; per algun motiu li havia vingut al cap la presó on havien empresonat el marquès de Sade—. La Bourgeoise tenia sospites que aquests darrers dies potser vigilaven les cites a la catedral, de manera que em va demanar que l’acompanyés. Però jo no formo part del sector Bollinger… La Bourgeoise és una intermediària.

—Sí, ja ho entenc.

—Tant se val, ara sabem que la Gestapo ens havia preparat una trampa i encara hem tingut sort que ella em demanés que l’acompanyés.

—Ha estat brillant! —va dir l’Helicòpter, entusiasmat—. Redéu, estava tan espantat, he pensat que m’havien enxampat el primer dia.

«I t’hem ben enxampat», va pensar en Dieter.

Era possible que hagués aconseguit salvar la situació. Ara l’Helicòpter no tindria cap dubte que en Dieter era membre de la Resistència. El francès que parlava l’Helicòpter semblava impecable, però evidentment no era prou bo per identificar el lleuger accent d’en Dieter. Hi havia cap altra cosa que el pogués fer sospitar, potser, quan repassés tot el que acabava de passar? En Dieter s’havia posat dret i havia dit «No!» tot just començar l’aldarull, però un simple «No» tampoc no volia dir gran cosa, i a més no creia pas que l’hagués sentit ningú. En Weber li havia dit «major» en alemany i en Dieter havia disparat la seva arma per evitar més indiscrecions. Si l’Helicòpter havia sentit aquella paraula, n’hauria entès el significat, es faria més preguntes en recordar-la més endavant? No, va decidir en Dieter. Si l’Helicòpter havia entès aquella paraula, segurament devia pensar que en Weber s’adreçava a algun dels seus homes de la Gestapo: tots portaven roba de civil, de manera que el seu rang era un misteri.

Ara l’Helicòpter tindria plena confiança en en Dieter, perquè estaria convençut que ell era l’home que l’havia alliberat de les urpes de la Gestapo.

Però enganyar els altres ja no seria tan senzill. Caldria trobar una bona explicació per a l’existència d’un nou membre de la Resistència anomenat Charenton i reclutat per mademoiselle Lemas personalment, i caldria explicar-ho tant a Londres com al líder del sector Bollinger, en Michel Clairet. Tots dos podien voler fer preguntes i comprovacions. En Dieter hauria d’enfrontar-se a aquelles dificultats quan fos l’hora. No es podia pas anticipar a tot.

Es va permetre un instant de triomf. Havia fet un pas endavant en l’objectiu de destruir la Resistència al nord de França. I ho havia aconseguit malgrat l’estupidesa de la Gestapo. I havia estat una experiència molt estimulant.

Ara el repte consistia a treure el màxim profit de la confiança de l’Helicòpter. L’agent havia de continuar operant, convençut que ningú no sospitava d’ell. D’aquella manera conduiria en Dieter a més agents, potser a dotzenes. Però havia d’anar amb molt de compte.

Van arribar a la Rue du Bois i la Stéphanie va ficar el cotxe al garatge de mademoiselle Lemas. Van entrar a la casa per la porta del darrere i es van asseure a la cuina. La Stéphanie va treure una ampolla de whisky del celler i els va servir una copa.

En Dieter estava ansiós per confirmar que l’Helicòpter portava un aparell de ràdio.

—Val més que els enviïs un missatge a Londres de seguida —li va dir.

—Tinc ordres de transmetre a les vuit del vespre i de rebre a les onze.

En Dieter va prendre nota de les hores mentalment.

—Però cal que els facis saber tan aviat com sigui possible que la cita a la catedral ja no és fiable. No podem permetre que hi enviïn més homes. I és possible que algú hi vagi aquesta mateixa nit.

—Oh, Déu meu, és veritat —va dir el jove—. Utilitzaré la freqüència d’emergència.

—Pots instal·lar la ràdio aquí mateix, a la cuina.

L’Helicòpter va posar la feixuga maleta al damunt de la taula i la va obrir.

En Dieter va deixar anar un sospir de satisfacció. Allí la tenia.

L’interior de la maleta estava dividit en quatre compartiments: dos de laterals i, a la part del mig, un al davant i un al darrere. En Dieter va veure de seguida que al compartiment del darrere hi havia el transmissor, amb la clau Morse al racó de la dreta, i al davant hi havia el receptor, amb l’entrada per als cables dels auriculars. Al compartiment de la dreta hi havia la bateria. La funció del compartiment de l’esquerra es va fer evident quan l’agent va alçar la tapa i van aparèixer tot un seguit d’accessoris i recanvis: un cable elèctric, adaptadors, una antena, cables de connexió, uns auriculars, làmpades i fusibles de recanvi i un tornavís.

Era un equip ordenat i compacte, va pensar en Dieter amb admiració; més propi dels alemanys que no pas d’un britànic desendreçat.

Ja coneixia les hores de transmissió i de recepció de l’Helicòpter. Ara només li calia saber quines freqüències utilitzava i —més important encara— els codis. L’Helicòpter va connectar un cable a una presa de corrent.

—Em pensava que funcionava amb bateria —va comentar en Dieter.

—Amb bateria o amb corrent normal. Em sembla que un dels trucs preferits de la Gestapo per provar de localitzar la font d’una transmissió de ràdio il·legal consisteix a desconnectar l’electricitat bloc per bloc fins que aconsegueixen que es talli la transmissió.

En Dieter va assentir amb el cap.

—Bé, amb aquest equip si es talla el corrent només cal prémer aquest interruptor perquè continuï funcionant amb bateria.

—Molt bé.

En Dieter passaria aquella informació a la Gestapo per si encara no en tenien coneixement.

L’Helicòpter va endollar el cable i tot seguit va agafar l’antena i va demanar a la Stéphanie que la col·loqués al damunt d’algun armari alt. En Dieter va repassar els armaris de la cuina i va trobar un llapis i un bloc de notes que segurament mademoiselle Lemas utilitzava per fer la llista de la compra.

—Pots fer servir això per codificar el missatge —va dir sol·lícit.

—Primer he de pensar què els he de dir. —L’Helicòpter es va gratar el cap i tot seguit va començar a escriure en anglès:

ARRIBAT BÉ STOP CITA A LA CRIPTA POC SEGURA

STOP GESTAPO LA VIGILA STOP HE ACONSEGUIT FUGIR STOP



—Suposo que, de moment, n’hi haurà prou amb això —va dir.

—Els hauríem de donar un lloc de trobada per als nous agents. Per exemple, al Café de la Gare, al costat de l’estació.

L’Helicòpter ho va escriure.

A continuació, va treure de la maleta un mocador de seda amb una complexa taula impresa amb tot de parelles de lletres. També va treure un bloc de notes d’una dotzena de pàgines aproximadament amb grups de cinc lletres absurdes escrites a cadascuna. En Dieter va reconèixer el sistema d’encriptació mitjançant una llibreta d’un sol ús. Era del tot indesxifrable, si no es disposava de la llibreta.

Al damunt de les paraules del seu missatge, l’Helicòpter va escriure els grups de cinc lletres que hi havia a la llibreta; tot seguit va fer servir les lletres que havia escrit per escollir les transposicions del mocador de seda. Sobre les primeres cinc lletres d’ARRIBAT va escriure el primer grup de la seva llibreta d’un sol ús, que era BGKRU. La primera lletra, B, li deia quina columna del mocador de seda havia d’utilitzar. Al capdamunt de la columna B hi havia les lletres AE. Allò volia dir que havia de substituir la A d’ARRIBAT per la lletra E.

No es podia seguir el sistema habitual per desxifrar el codi perquè la següent A no la representaria pas la E sinó una lletra diferent. En realitat, qualsevol lletra podia representar-ne qualsevol altra, i l’única manera de descodificar el missatge era utilitzant la llibreta amb els grups de cinc lletres. Encara que els experts aconseguissin un missatge xifrat i el seu original, no podrien aprendre a utilitzar-los per llegir cap altre missatge, perquè el següent estaria codificat amb una pàgina diferent de la llibreta. Per això en deien llibreta «d’un sol ús». Cada pàgina s’utilitzava només una vegada i tot seguit es cremava.

Quan va haver encriptat el missatge, l’Helicòpter va encendre l’interruptor on/off i va prémer un botó que deia «selector de cristall». En Dieter s’ho mirava atentament i va veure que el dial tenia tres senyals molt discrets fets amb un llapis de cera de color groc. L’Helicòpter no es refiava de la seva memòria i havia marcat les posicions d’emissió. El cristall que utilitzaria en aquell moment era el que reservava per a una emergència. Dels altres dos, un servia per a la transmissió i l’altre per a la recepció.

Mentre el noi sintonitzava la ràdio, en Dieter es va adonar que el dial de freqüència també estava marcat amb cera groga. Abans d’enviar el missatge va confirmar que tenia contacte amb l’estació receptora i va enviar:

HLCP DXDX QTCI QRK? K

En Dieter va arrufar el nas, provant d’endevinar què volien dir aquells codis. El primer grup devia ser «l’Helicòpter» en codi. El següent, «DXDX», era un misteri. El que tenia una xifra al final, «QTCI», suggeria que aquest grup volia dir una cosa com ara: «Tinc un missatge per enviar». L’interrogant al final de «QRK?» li va fer pensar que potser preguntava si el rebien amb claredat. «K» volia dir «Res més», allò era evident. Només li quedava el misteriós «DXDX».

—No t’oblidis del codi de seguretat. —En Dieter va provar sort.

—No me n’he pas oblidat —va dir l’Helicòpter.

«Vet aquí el DXDX», va deduir en Dieter.

L’Helicòpter va sintonitzar amb «recepció» i tots van sentir la resposta en codi Morse:

HLCP QRK QRV K

Una altra vegada el primer grup era el nom en codi de l’Helicòpter. El segon grup ja apareixia al missatge original. Sense l’interrogant segurament volia dir «el rebem sense cap dificultat». No acabava d’entendre el significat de QRV, però va suposar que volia dir «endavant».

Mentre l’Helicòpter enviava el missatge en Morse, en Dieter se’l mirava extasiat. Aquell era el somni de qualsevol caçador d’espies: tenia un agent a les mans i el pobre no sabia que l’havien capturat.

Un cop va haver enviat el missatge, l’Helicòpter va apagar ràpidament la ràdio. Com que la Gestapo utilitzava un equipament que detectava la procedència d’una emissió de ràdio per localitzar els espies, era perillós fer-la servir massa temps seguit.

A Anglaterra transcriurien el missatge, el descodificarien i el passarien al superior de l’Helicòpter, que potser hauria de consultar amb els altres abans de respondre; tot plegat trigaria encara unes quantes hores, de manera que l’Helicòpter s’esperaria fins a l’hora indicada, les onze de la nit, per restablir la connexió.

Ara en Dieter l’havia de separar de l’equip de ràdio i, el que era encara més important, de l’equip de codificació.

—Suposo que deus voler entrar en contacte amb el sector Bollinger de seguida —va dir.

—Sí. Londres necessita saber què en queda exactament.

—Et posarem en contacte amb en Monet, aquest és el nom en codi del líder. —Va consultar el rellotge i de sobte li va entrar pànic: era un rellotge clàssic d’un oficial de l’exèrcit alemany, i si l’Helicòpter el reconeixia, el joc quedaria al descobert. Fent un esforç per controlar la veu, que li tremolava, en Dieter va dir—: Encara tenim temps, et portaré amb cotxe a casa seva.

—És gaire lluny? —va preguntar l’Helicòpter, neguitós.

—Al centre del poble.

En Monet, el nom real del qual era Michel Clairet, no seria a casa. Ja no vivia a casa seva; en Dieter ho havia comprovat. Els veïns afirmaven que no tenien ni idea d’on era. Allò no el va sorprendre. En Monet ja es devia imaginar que durant l’interrogatori algun dels seus camarades confessaria el seu nom i la seva adreça i devia haver buscat un lloc segur.

L’Helicòpter va començar a tancar la ràdio.

—No cal recarregar la bateria de tant en tant?

—Sí… En realitat tenim ordres d’endollar-la sempre que puguem, per tal que sempre estigui carregada.

—Doncs per què no la deixes aquí mateix? Podem tornar a buscar-la més tard i així ja la tindràs carregada. Si vingués algú, la Bourgeoise pot amagar-la en qüestió de segons.

—Bona idea.

—Doncs, som-hi. —En Dieter va sortir en direcció al garatge seguit de l’Helicòpter, va treure el Simca Cinq al carrer i aleshores va dir—: Espera’t aquí un moment, li he de dir una cosa a la Bourgeoise.

Va tornar a entrar a la casa. La Stéphanie era a la cuina contemplant la radiomaleta que hi havia sobre la taula. En Dieter va agafar la llibreta d’un sol ús i el mocador de seda del compartiment d’accessoris.

—Quant temps necessites per copiar tot això? —va preguntar.

—Aquest garbuix de lletres? —va dir arrufant el nas—. Com a mínim una hora.

—Fes-ho tan de pressa com puguis, però no t’equivoquis. El tindré entretingut una hora i mitja.

Va tornar al cotxe i va portar l’Helicòpter fins al centre de la ciutat. La casa d’en Michel Clairet era la típica casa de poble petita i elegant, prop de la catedral. En Dieter va esperar al cotxe mentre l’Helicòpter es dirigia a la porta. Al cap d’uns minuts l’agent va tornar.

—No contesta ningú.

—Podem tornar-ho a provar demà al matí —va dir en Dieter—. Mentrestant conec un bar on es reuneixen membres de la Resistència. —No en coneixia cap ni un—. Anem-hi, potser hi reconeixeré algun camarada.

Va aparcar prop de l’estació i va escollir un bar a l’atzar. Es van estar asseguts una hora bevent cervesa aigualida i aleshores van tornar a la Rue du Bois. Quan van entrar a la cuina, la Stéphanie va fer un senyal amb el cap a en Dieter. Ell va entendre que havia aconseguit copiar-ho tot.

—Ara —va dir en Dieter a l’Helicòpter—, segurament deus tenir ganes de banyar-te, després de tota una nit a l’aire lliure. I sens dubte necessites una bona afaitada. T’ensenyaré la teva habitació mentre la Bourgeoise et prepara el bany.

—Sou molt amables.

En Dieter el va instal·lar a l’àtic, l’habitació més allunyada del bany. Així que va sentir que el noi es ficava a la banyera, es va dirigir a la seva habitació per escorcollar-li la roba.

L’Helicòpter portava roba interior i mitjons de recanvi, tot de marques de botigues franceses. A les butxaques de l’abric hi duia cigarretes i llumins francesos, un mocador amb una etiqueta francesa i una cartera amb molts diners, mig milió de francs, prou per comprar un cotxe de luxe si hi hagués cotxes nous per comprar. Els documents d’identitat eren impecables, tot i que per força havien de ser falsificacions.

També hi havia un retrat.

En Dieter se’l va mirar sorprès. Hi apareixia la Flick Clairet, no en tenia cap dubte. Era la dona que havia vist a la plaça de Sainte-Cécile. Aquella troballa era un cop de sort meravellós per a ell… i un desastre per a ella.

La noia portava un banyador que deixava al descobert les cames musculades i els braços colrats pel sol. Sota el banyador marcava uns pits petits, una cintura estreta i uns malucs deliciosament arrodonits. Un besllum d’humitat, ja fos fruit de l’aigua o de la suor, li envoltava el coll, i dedicava a la càmera un somriure subtil. Darrere seu, i una mica desenfocats, hi havia dos homes amb banyador que semblava que es disposaven a saltar al riu. Evidentment, algú havia fet aquella foto durant una innocent trobada en un riu. Però el fet que anés seminua, la humitat al coll i el subtil somriure es conxorxaven per donar a la fotografia un aire carregat d’erotisme. Si no hagués estat pels nois que hi havia al fons, no li hauria estranyat que la noia es preparés per despullar-se davant del propietari de la càmera. «Així somriu una dona a un home quan vol que ell li faci l’amor», va pensar en Dieter. No li va estranyar gens que un home jove guardés aquella fotografia com un tresor.

Se suposava que els agents no es podien emportar fotografies a territori enemic, per raons prou evidents. La passió de l’Helicòpter per la Flick Clairet podia significar la seva destrucció i també de bona part de la Resistència francesa.

En Dieter es va ficar la fotografia a la butxaca i va sortir de l’habitació. «Al cap i a la fi —va pensar—, ha estat un dia molt profitós».





5


En Paul Chancellor va passar el dia barallant-se amb la burocràcia militar: persuadint, amenaçant, suplicant, fent la gara-gara i utilitzant el nom d’en Monty com a últim recurs. Al final havia aconseguit un avió per a la sessió d’entrenament de salt amb paracaigudes del seu equip.

Quan va agafar el tren per tornar a Hampshire, es va adonar que tenia ganes de tornar a veure la Flick. Li agradava molt. Era una noia espavilada, dura i un plaer per als sentits. Va desitjar amb totes les seves forces que hagués estat soltera.

Va aprofitar el viatge amb tren per llegir al diari les notícies sobre la guerra. La llarga letargia del front de l’est s’havia acabat el dia anterior després d’un atac sorprenentment ferotge dels alemanys a Romania. La capacitat de recuperació dels alemanys era formidable. A tot arreu estaven en retirada, però així i tot continuaven lluitant.

El tren anava amb retard i es va perdre el sopar de les sis a l’escola final. Després de sopar sempre hi havia una altra classe, i després, a les nou, els estudiants tenien més o menys una hora per relaxar-se abans d’anar al llit.

Quan va arribar a la casa, en Paul va trobar gairebé tot l’equip reunit a la sala d’estar. Hi havia una llibreria, un armari ple de jocs, un aparell de ràdio i una petita taula de billar. Es va asseure al sofà al costat de la Flick i va preguntar tranquil·lament:

—Com ha anat avui?

—Millor del que podíem preveure —va explicar ella—. Però disposem de molt poc temps. No sé pas si es recordaran de res quan arribin al seu destí.

—Suposo que val més això que res.

En Percy Thwaite i la Jelly apostaven penics al pòquer. La Jelly era tot un personatge, va pensar en Paul. Com era possible que una lladre professional de bancs es considerés una respectable dama anglesa?

—Com ho ha fet la Jelly? —va demanar a la Flick.

—Força bé. Quan havia de fer un esforç físic li costava més que a les altres, però, redéu, serrava les dents i tirava endavant, i al final ha fet tot el que han fet les més joves. —La Flick va fer una pausa i va arrufar el nas.

—Què passa? —va preguntar en Paul.

—L’hostilitat que sent per la Greta és un problema.

—No em sorprèn gens que una dona anglesa odiï els alemanys.

—Però no és lògic, els nazis han fet patir molt més la Greta que no pas la Jelly.

—Aquesta mena de coses no tenen res a veure amb la lògica.

—Per desgràcia, tens tota la raó.

En aquells moments, la Greta parlava amb la Denise. O més aviat, va pensar en Paul, la Denise parlava i la Greta escoltava.

—El meu cunyat, lord Foules, pilota caces bombarders —va sentir que li deia amb el seu accent aristocràtic mal dissimulat—. Ha estat entrenant els pilots per a les missions de suport a les tropes d’invasió.

—Ho has sentit? —va preguntar a la Flick arrufant les celles.

—Sí. O bé s’ho inventa o és perillosament indiscreta.

Va estudiar la Denise. Era una noia ossuda que sempre es comportava com si l’haguessin injuriada. En Paul no creia que s’ho inventés.

—No em sembla pas una persona gaire imaginativa —va dir.

—Estic d’acord amb tu. Em sembla que està revelant secrets militars.

—Val més que hi tingui una petita xerrada demà mateix.

—D’acord.

En Paul volia tenir la Flick per a ell sol perquè poguessin parlar amb més tranquil·litat.

—Anem a fer un volt pel jardí? —li va proposar.

Van sortir a fora. Feia un aire càlid i encara els quedava una hora de llum. La casa tenia un jardí molt gran d’unes quantes hectàrees de gespa amb arbres dispersos. Al principi la Maude havia flirtejat amb en Paul, però ell no li havia correspost les insinuacions i al final hi havia renunciat. Ara escoltava amb atenció alguna cosa que li deia la Diana, mirant-se-la fixament amb un aire gairebé d’adoració.

—Em pregunto què deu estar dient la Diana —va dir en Paul—. Té la Maude completament fascinada.

—A la Maude li agrada sentir parlar dels llocs on ha estat —va dir la Flick—. Les passarel·les de moda, els balls, els creuers transoceànics.

En Paul va recordar que la Maude l’havia sorprès en preguntar-li si la missió els portaria a París.

—Potser volia venir a Amèrica amb mi —va dir.

—Ja m’he adonat que et buscava —va dir la Flick—. És bonica.

—No és el meu tipus.

—Per què no?

—Sincerament? No és prou intel·ligent.

—Bé —va dir la Flick—. Me n’alegro.

—Per què? —va dir ell alçant una cella.

—Si no fos així, m’hauries decebut.

En Paul va pensar que li perdonava una mica la vida.

—M’alegro de saber que tinc la teva aprovació —va replicar.

—No te’n riguis —va renyar-lo ella—. Ho deia com un compliment.

En Paul va somriure. No podia evitar que li agradés, fins i tot quan el tractava amb aires de suficiència.

—Aleshores em retiraré, ara que tinc avantatge —va dir.

Van passar prop de les dues dones i van sentir la Diana que deia:

—I llavors la comtessa va dir: «Mantingui les seves urpes pintades lluny del meu marit», i tot seguit va tirar una copa de xampany al cap de la Jennifer, aleshores la Jennifer va estirar els cabells a la comtessa… i es va quedar amb els cabells a la mà… era una perruca!

La Maude va riure amb ganes.

—Tant de bo ho hagués pogut veure amb els meus propis ulls!

—Sembla que han fet amistat —va dir en Paul a la Flick.

—Me n’alegro. Necessito que treballin com un equip.

El jardí es confonia lentament amb el bosc i aviat es van trobar caminant entre els arbres. Sota aquell baldaquí de fulles hi havia només un lleu besllum.

—Per què n’hi diuen el bosc novell? —va preguntar en Paul—. Sembla més aviat vell.

—Encara esperes que els noms anglesos tinguin alguna lògica?

—No, suposo que no —va dir ell rient.

Van caminar una estona en silenci. En Paul se sentia força romàntic. Tenia ganes de fer-li un petó, però ella portava posat l’anell de casada.

—Quan tenia quatre anys vaig conèixer el rei —va dir la Flick.

—El rei d’ara?

—No, el seu pare, Jordi V. Va venir a Somersholme. Evidentment em van treure del mig del pas, però un diumenge al matí es va deixar caure per la cuina i em va veure. Va dir: «Bon dia, menuda, estàs a punt per anar a l’església?». Era un home baixet, però tenia una veu molt profunda.

—I tu, què li vas dir?

—Jo li vaig dir: «Qui és vostè?». I ell va contestar: «Soc el rei». Aleshores, jo em vaig mantenir fidel a la popular llegenda, i li vaig deixar anar: «És impossible, no ets prou alt». Afortunadament, es va posar a riure.

—No respectaves l’autoritat ni quan eres una nena.

—Sembla que no.

En Paul va sentir un gemec sord. Va arrufar el nas i va mirar en direcció al lloc d’on provenien els sorolls i va veure la Ruby Romain i en Jim Cardwell, l’instructor d’armes. La Ruby s’estava asseguda amb l’esquena contra un arbre i en Jim l’abraçava. Es besaven apassionadament. La Ruby va tornar a gemegar.

En Paul es va adonar que no només estaven abraçats i es va sentir avergonyit i excitat alhora. En Jim li havia ficat les mans dins la brusa. Tenia la faldilla a l’altura de la cintura. En Paul podia veure perfectament tota una cama bruna de la Ruby i un matoll espès de pèl negre a l’entrecuix. Tenia l’altra cama alçada i doblegada a l’altura del genoll, amb el peu que descansava al maluc d’en Jim. El moviment que feien era inconfusible.

En Paul va mirar la Flick. Havien vist exactament el mateix. Ella es va quedar mirant un instant; el seu rostre expressava sorpresa i alguna cosa més. De sobte es va girar d’esquena i se’n va anar ràpidament. En Paul la va seguir i van tornar per on havien vingut, caminant tan de pressa com podien. Quan no els podia sentir ningú en Paul va dir:

—Ho sento moltíssim.

—No és pas culpa teva.

—Així i tot, ho sento. Soc jo qui t’ha portat fins aquí.

—De veritat que no té cap importància. Mai no havia vist ningú… fent això. Ho he trobat força dolç.

—Dolç? —Aquella no era la paraula que li havia passat pel cap—. Saps? Ets força sorprenent.

—Ara te n’adones?

—No et riguis de mi, t’ho deia com un compliment —va dir repetint les paraules que ella li havia dit feia un moment.

—Aleshores em retiraré, ara que tinc avantatge —va dir ella rient.

Van sortir del bosc. La llum s’anava apagant lentament i a la casa van córrer les cortines per al toc de queda. La Maude i la Diana havien marxat del banc que hi havia sota el faig color de coure.

—Seiem una estona —va dir en Paul. No tenia pressa per tornar a la casa.

La Flick s’hi va avenir sense protestar.

En Paul es va asseure de costat mirant-se-la de fit a fit. Ella va aguantar-li la mirada sense fer cap comentari, però estava pensativa. Ell li va agafar la mà i va acaronar-li els dits. Ella se’l va mirar, amb el rostre inescrutable, però no va enretirar la mà.

—Ja sé que no ho hauria de fer, però vull fer-te un petó.

Ella no va fer cap comentari i va continuar mirant-se’l amb aquella expressió enigmàtica, mig divertida mig trista. Va prendre’s aquell silenci com un consentiment i li va fer un petó.

Tenia la boca suau i humida. En Paul va tancar els ulls per concentrar-se en aquella sensació. Sorprenentment, la Flick va obrir la boca i en Paul va sentir la punta de la seva llengua; també ell va obrir la seva.

Va abraçar-la i se li va apropar, però ella es va desfer de l’abraçada i es va aixecar.

—Ja n’hi ha prou —va dir. Es va posar dreta i se’n va tornar a la casa.

Ell va observar-la sota la llum que es fonia. El seu cos menut i esvelt de sobte li va semblar la cosa més desitjable del món.

Un cop va haver desaparegut a la casa, ell la va seguir. A la sala d’estar només hi quedava la Diana, que fumava pensativa un cigarret. En Paul va cedir a un impuls i es va asseure al seu costat.

—Vostè i la Flick es coneixen des que eren petites —va dir.

La Diana va somriure amb una calidesa inesperada.

—És adorable, no li sembla?

En Paul no volia confessar el que bategava dins del seu cor.

—M’agrada molt. Voldria saber més coses d’ella.

—Sempre ha sentit la crida de l’aventura —va explicar la Diana—. Li agradaven molt aquells llargs viatges que fèiem a França cada any al febrer. Passàvem la nit a París, llavors agafàvem el Tren Blau fins a Niça. Un hivern el pare va decidir anar al Marroc. Crec que per a la Flick aquells van ser els dies més feliços de la seva vida. Va aprendre uns quants mots en àrab i parlava amb els comerciants als mercats. Solíem llegir les memòries d’aquelles agosarades dames victorianes que es dedicaven a explorar l’Orient Mitjà disfressades d’home.

—S’entenia bé amb el teu pare?

—Millor que no pas jo.

—Com és el seu marit?

—Tots els homes de la Flick són una mica exòtics. A Oxford el seu millor amic era un noi nepalès, en Rajedra, un fet que va causar una gran consternació a la residència de Santa Hilda, em pot ben creure, tot i que estic convençuda que mai no es va… passar de la ratlla amb ell. Hi havia un noi que es deia Charlie Standish que estava boig per ella, però ella el trobava massa ensopit. Es va enamorar d’en Michel perquè és encantador i estranger i intel·ligent, aquesta és la mena d’homes que li agraden.

—Exòtics —va repetir en Paul.

—No es preocupi —va riure la Diana—, vostè encaixa en aquest model. És americà, només té una orella i mitja i és força espavilat. Si més no, té una oportunitat.

En Paul es va posar dret. La conversa començava a adoptar un to massa íntim que el feia sentir incòmode.

—M’ho prendré com un compliment —va dir somrient—. Bona nit.

Mentre pujava les escales va passar pel davant de la cambra de la Flick. Sota la porta s’escapava un esquitx de llum. Es va posar el pijama i va ficar-se al llit. Però estava massa excitat per dormir. Recordava el petó una vegada i una altra. Li hauria agradat que ell i la Flick poguessin ser com la Ruby i en Jim per entregar-se als seus desitjos sense prejudicis. Per què no?, es demanava. Per què dimonis no?

Es va fer el silenci a la casa. Passats uns minuts de la mitjanit, en Paul es va alçar del llit. Va travessar el passadís fins a l’habitació de la Flick. Va trucar suaument a la porta i hi va entrar.

—Hola —va dir ella en veu baixa.

—Soc jo.

—Ja ho sé.

S’estava estirada al llit individual, amb el cap reclinat al damunt de dos coixins. Tenia les cortines obertes i la llum de la lluna vessava per la petita finestra de l’habitació. En Paul podia veure perfectament la línia recta del seu nas i la barbeta arrodonida que en una altra ocasió li havien semblat tan poc atractius. Ara li semblaven angelicals. Es va agenollar al costat del llit.

—La resposta és no —va dir ella.

Ell va agafar-li la mà i li va besar el palmell.

—Si us plau —va dir ell.

—No.

En Paul va inclinar-se damunt d’ella per besar-la, però ella va apartar el rostre.

—Només un petó? —va dir ell.

—Si et faig un petó, estic perduda.

Allò li va agradar. Li donava a entendre que sentia exactament el mateix que ell. Va besar-li els cabells, el front i la galta, però la Flick encara li negava els llavis. Va besar-li l’espatlla a través del cotó de la camisa de dormir i tot seguit va passar-li els llavis per sobre els pits.

—Tu també ho vols —va dir.

—Fora —va ordenar-li ella.

—No ho diguis, això.

Ella es va girar per mirar-se’l. En Paul es va tornar a inclinar per besar-la, però ella li va posar un dit als llavis com si el volgués fer callar.

—Ves-te’n, t’ho dic de veritat.

En Paul va mirar aquell rostre encisador sota la claror de la lluna. La seva expressió revelava una determinació absoluta. Tot i que amb prou feines la coneixia, va entendre de seguida que no podia enfrontar-se a la seva voluntat. De mala gana es va posar dret, però va fer encara un altre intent.

—Mira, què et sembla si…

—Prou paraules. Ves-te’n.

En Paul va fer mitja volta i va sortir de l’habitació.





EL CINQUÈ DIA


Dijous, 1 de juny de 1944





1


En Dieter va dormir encara unes quantes hores a l’hotel Frankfort i es va llevar a les dues de la matinada. Estava sol: la Stéphanie era a la casa de la Rue du Bois amb l’Helicòpter, l’agent britànic. Aquell matí l’Helicòpter sortiria a buscar el cap del sector Bollinger i en Dieter el seguiria. Sabia que començaria la recerca a casa d’en Michel Clairet, de manera que va decidir enviar-hi un equip de vigilància així que sortís el sol.

Va anar amb cotxe cap a Sainte-Cécile de matinada, fent ziga-zagues entre les vinyes banyades per la llum de la lluna amb el seu cotxàs, i va aparcar al davant del palau. Primer de tot va anar al laboratori fotogràfic del soterrani. A la cambra fosca no hi havia ningú, però les còpies que havia demanat penjaven d’un fil com si fossin roba estesa. Havia demanat dues còpies del retrat de la Flick Clairet que havia pres a l’Helicòpter. Va despenjar-les per examinar-ne una de més a prop, sense oblidar en cap moment com s’havia arriscat durant el tiroteig per salvar el seu marit. Va provar de llegir algun indici d’aquella voluntat d’acer en l’expressió desenfadada d’aquella noia bonica amb banyador, però no hi veia res de res. Sens dubte el caràcter era fruit de la guerra.

Es va ficar el negatiu a la butxaca i va agafar la fotografia original, que havia de tornar sense despertar sospites a la cartera de l’Helicòpter. Va trobar un sobre i un full de paper, va pensar un instant i tot seguit va escriure:

Estimada meva:

Mentre l’Helicòpter s’afaita, fes el favor de posar-li això a la butxaca interior de l’abric, de manera que sembli que li ha caigut de la cartera. Gràcies.

D.



Va posar la nota i la fotografia al sobre, el va tancar i va escriure: «Mlle. Lemas» al davant. L’hi aniria a portar més tard. Va passar per davant de les cel·les i per l’espiell va observar la Marie, la noia que els havia sorprès ahir en aparèixer de sobte a la casa de la Rue du Bois amb menjar per als «convidats» de mademoiselle Lemas. S’estava estirada damunt d’un llençol tacat de sang, mirant la paret amb els ulls esbatanats per l’horror, gemegant constantment com una màquina que s’ha espatllat però que algú s’ha oblidat de desconnectar.

En Dieter havia interrogat la Marie la nit anterior. No li havia donat cap informació d’utilitat. Deia que no coneixia ningú a la Resistència, només mademoiselle Lemas. En Dieter pensava que deia la veritat, però va permetre que el sergent Becker la torturés per si de cas. Però la Marie no havia canviat la seva versió i ara en Dieter estava segur que la seva desaparició no delataria a la Resistència la impostora de la Rue du Bois.

En contemplar aquell cos torturat va sentir un moment de profunda tristesa. Va recordar-la tal com havia arribat el dia anterior amb la bicicleta, plena de salut i energia. Per molt forassenyada que fos devia haver estat una noieta alegre. Només havia comès un error i ara la seva vida acabaria d’una manera funesta. Es mereixia el destí que l’esperava, evidentment. Havia donat suport als terroristes. Així i tot era una visió horripilant.

Se la va treure del cap i va pujar les escales. A la planta baixa el torn de nit de telefonistes s’estaven assegudes a les seves terminals. Al pis de dalt, on abans hi havia hagut uns dormitoris increïblement grans, ara hi havia les oficines de la Gestapo.

En Dieter no s’havia reunit amb en Weber des de l’incident de la catedral i estava convençut que en Willi es devia estar llepant les ferides en alguna banda. De tota manera, havia parlat amb el seu segon i li havia demanat que tingués a punt quatre homes de la Gestapo vestits de paisà a les tres de la matinada per a una missió de vigilància. En Dieter també havia ordenat al tinent Hesse que hi fos present. Va obrir una cortina i va mirar a l’exterior. La claror de la lluna il·luminava l’aparcament i va poder veure en Hans que travessava el pati a peu, però no hi veia ningú més.

Va anar al despatx d’en Weber i el va sorprendre trobar-lo allí sol, darrere l’escriptori, fent veure que estudiava uns documents sota la llum verdosa d’una bombeta.

—On són els homes que he demanat? —va preguntar en Dieter.

—Ahir em vas apuntar amb una pistola —va dir en Weber mentre es posava dret—. Què dimonis pretenies amenaçant un oficial?

Allò no era el que s’esperava en Dieter. En Weber s’estava posant violent per un incident en el qual era ell mateix qui s’havia posat en evidència. Com era possible que no entengués que havia comès un error fatal?

—Tot va ser culpa teva, idiota —va dir en Dieter, exasperat—. No volia que detinguéssiu aquell home.

—El que vas fer et podria portar a un consell de guerra.

A en Dieter li van venir ganes de posar-lo en ridícul, però es va dominar. Era veritat, va pensar. S’havia limitat a fer el que calia per salvar la situació, però no era pas impossible, en aquell Tercer Reich tan burocratitzat, que un oficial fos processat per utilitzar la seva pròpia iniciativa. Es va ensorrar i va haver de fer el cor fort.

—D’acord, denuncia’m, suposo que em sabré defensar davant d’un tribunal.

—Vas arribar a disparar i tot!

En Dieter no es va poder estar de dir:

—Suposo que no deus haver vist res de semblant durant la teva dilatada carrera militar.

En Weber es va posar vermell. Mai no havia arribat a entrar en combat.

—Hauríem d’utilitzar les nostres armes contra l’enemic, no pas contra els nostres propis oficials.

—Vaig disparar a l’aire. Sento molt haver-te espantat. Estaves a punt d’arruïnar un cop de contraespionatge de primera. No et sembla que a un tribunal militar li semblarà prou bon motiu? Quines ordres obeïes, tu? Ets tu qui va demostrar una manca absoluta de disciplina.

—Jo vaig arrestar un espia terrorista britànic.

—I de què serveix això? Només és un home. En tenen a cabassos. Però si està lliure ell ens conduirà als altres. La teva insubordinació va estar a punt d’engegar-ho tot a rodar. Afortunadament per a tu, vaig saber resoldre el teu fatídic error.

En Weber va adoptar un posat sorneguer.

—Potser les autoritats trobarien una mica sospitosa aquesta insistència a deixar lliure un agent aliat.

—No siguis estúpid —va sospirar en Dieter—. No em tractis com si fos un pobre botiguer jueu que pots espantar amenaçant-lo amb quatre xafarderies. No aconseguiries convèncer ningú que soc un traïdor, no et creuria ningú. Ara digue’m on són els meus homes.

—Cal arrestar l’espia immediatament.

—No, no l’arrestarem, i si proves de fer-ho, et mataré. On són els homes?

—Em nego a assignar els meus homes a una missió tan irresponsable.

—Que t’hi negues?

—Sí.

En Dieter se’l va mirar desafiadorament. No hauria cregut mai que en Weber fos prou valent o prou irresponsable per fer una cosa com aquella.

—I què et sembla que passarà quan se n’assabenti el mariscal de camp?

—Jo no formo part de l’exèrcit —va dir en Weber, espantat, però desafiador—. Això és la Gestapo.

Malauradament tenia tota la raó, va pensar en Dieter, desesperat. Podia entendre perfectament que en Walter Gödel ordenés a en Dieter que disposés dels homes de la Gestapo en lloc d’utilitzar unes tropes que eren vitals a la costa, però la Gestapo no tenia cap obligació de complir les ordres d’en Dieter. El nom de Rommel potser havia espantat en Weber al principi, però ara ja no feia cap efecte.

A en Dieter ja només li quedava el tinent Hesse. Se’n sortirien, ell i en Hans, per vigilar de prop l’Helicòpter sense cap ajuda? Seria complicat, però no tenia cap altra alternativa. Va provar encara una altra amenaça:

—Estàs segur que vols assumir les conseqüències d’aquesta negativa, Willi? Et ficaràs en un bon merder.

—Al contrari, jo estic convençut que ets tu qui es ficarà en un bon embolic.

En Dieter va sacsejar el cap desesperat. No tenia res més a dir. Ja havia perdut massa temps discutint amb aquell idiota. Va sortir del seu despatx. Al rebedor va trobar en Hans i li va explicar la situació. Van sortir a la part del darrere del palau, on la secció d’enginyeria s’allotjava a les antigues estances del servei. La nit abans en Hans havia fet gestions perquè li deixessin una furgoneta del PTT i una motocicleta, una mena de bicicleta amb un petit motor que s’engegava amb els pedals.

En Dieter es preguntava si en Weber es devia haver assabentat que havien sol·licitat aquells vehicles i va pensar que potser havia donat ordres als enginyers que no els els deixessin. Tenia l’esperança que no fos així: el sol sortiria en cosa de mitja hora i no tenia temps per continuar discutint. Però no van tenir cap problema. En Dieter i en Hans es van posar una granota i van sortir del palau amb la motocicleta a la part del darrere de la furgoneta.

Van anar a Reims i van continuar fins a la Rue du Bois. Van aparcar a la cantonada i en Hans va baixar de la furgoneta; sota la tènue llum de l’albada va caminar fins a la casa de mademoiselle Lemas per deixar a la bústia el sobre amb la nota i la fotografia de la Flick. L’habitació de l’Helicòpter era a la part del darrere, de manera que no hi havia gaire perill que veiés en Hans i el pogués reconèixer més tard.

Quan van arribar davant de la casa d’en Michel Clairet, al centre del poble, el sol començava a sortir. En Hans va aparcar a un centenar de metres de la carretera i va obrir un registre d’inspecció del PTT. Feia veure que treballava mentre observava la casa. Era un carrer molt concorregut i hi havia molts vehicles aparcats, de manera que la seva presència no era gaire sospitosa.

En Dieter es va quedar amagat a l’interior de la furgoneta meditant sobre la discussió que acabava de tenir amb en Weber. Aquell home era un estúpid però en part tenia raó. En Dieter havia assumit un gran risc. L’Helicòpter podia fer-se fonedís en qualsevol moment. Si ho feia, en Dieter perdria la pista definitivament. La solució més segura i senzilla consistia simplement a torturar l’Helicòpter. Però encara que el fet de deixar-lo en llibertat implicava un risc, li prometia un èxit fulgurant. Si tot anava bé, l’Helicòpter podria convertir-se en una autèntica font d’informació. Quan en Dieter pensava en el triomf que tenia a l’abast de la mà, el desitjava amb una passió que li accelerava el pols.

D’altra banda, si les coses sortien malament, en Weber serià qui més profit en trauria. Explicaria a tothom que s’havia oposat des del primer moment a l’arriscat pla d’en Dieter. Però en Dieter no tenia cap ganes de perdre el temps en aquella mena d’enfrontaments burocràtics. La gent com en Weber, sempre disposats a fer aquest tipus de jocs, li mereixien tot el seu menyspreu.

Lentament el poble anava prenent vida. Primer van aparèixer les dones que anaven al forn que hi havia al davant de casa d’en Michel. El forn encara estava tancat, però elles s’esperaven pacientment al davant i xerraven. El pa estava racionat, però en Dieter va pensar que així i tot sovint es devia acabar, de manera que les prudents mestresses de casa sortien aviat per assegurar-se que no es quedaven sense. Quan finalment es van obrir les portes, van provar d’entrar totes alhora, res a veure amb les mestresses de casa alemanyes, que haurien fet una cua ben ordenada, va pensar en Dieter amb una sensació de superioritat. Quan va veure-les sortir amb les barres de pa sota el braç es va penedir de no haver menjat alguna cosa per esmorzar.

De seguida van sortir al carrer els primers treballadors amb la boina i les botes, cadascun amb la carmanyola barata amb el dinar. La canalla començava a sortir per anar a l’escola, quan finalment va aparèixer l’Helicòpter, pedalant amb la bicicleta que havia portat la Marie. En Dieter es va asseure amb l’esquena ben dreta. Al cistell de la bicicleta hi portava un objecte rectangular tapat amb un drap: la radiomaleta, va pensar en Dieter.

En Hans va treure el cap del registre per observar-lo. L’Helicòpter va anar fins a la porta d’en Michel i hi va trucar. Evidentment, no va contestar ningú. Es va quedar un instant al replà i tot seguit va mirar per les finestres; després va caminar amunt i avall pel carrer buscant una entrada posterior. No n’hi havia cap. En Dieter ja ho sabia.

Havia fet un suggeriment a l’Helicòpter sobre el que havia de fer tot seguit. «Ves al bar que hi ha al final del carrer, Chez Régis. Demana un cafè i panets, i espera’t». En Dieter tenia l’esperança que la Resistència estigués vigilant la casa d’en Michel, a l’espera d’un emissari de Londres. No esperava pas que vigilessin la casa tot el dia, però potser algun veí que simpatitzava amb la Resistència s’havia compromès a tenir la casa vigilada. La innocència de l’Helicòpter li posava les coses molt fàcils a aquell suposat vigilant. Només de veure’l anar amunt i avall es veia d’una hora lluny que ni era un membre de la Gestapo ni un agent de la Milícia, la policia secreta francesa. En Dieter estava convençut que algú de la Resistència se n’assabentaria i que ben aviat es presentaria per parlar amb l’Helicòpter, i aquella seria la persona que conduiria en Dieter fins al cor de l’organització clandestina.

Al cap d’un minut l’Helicòpter va seguir els suggeriments d’en Dieter. Va pedalar carrer avall fins al bar i es va asseure en una taula a la terrassa, com si hagués decidit gaudir de l’escalfor del sol. Va demanar una tassa de cafè. S’havia de conformar amb un succedani, fet amb gra torrat, però se’l va beure amb autèntica cobdícia.

Al cap d’uns vint minuts, va demanar un altre cafè i un diari. Va començar a llegir-lo de dalt a baix. Semblava molt pacient, com si tingués tot el dia per esperar. Allò era un bon senyal.

El matí anava passant. En Dieter començava a preguntar-se si allò funcionaria. Potser la carnisseria de Sainte-Cécile havia desmuntat el sector Bollinger fins al punt que ja no era operatiu i no quedava ningú per portar a terme les tasques més essencials. Si l’Helicòpter no aconseguia conduir-lo a altres terroristes, en Dieter tindria una gran decepció. I en Weber estaria d’allò més satisfet.

Aviat l’Helicòpter hauria de demanar que li servissin el dinar si no volia que el fessin fora de la terrassa. Va sortir un cambrer i va parlar amb ell, tot seguit va portar-li un pastis. També aquell beuratge semblava un succedani fet amb un substitut sintètic de la llavor d’anís, però així i tot en Dieter es va llepar els llavis: li venia molt de gust prendre alguna cosa.

Un altre client es va asseure en una taula prop de l’Helicòpter. Hi havia cinc taules i el més normal hauria estat que s’assegués a la que estava més lluny. Les esperances d’en Dieter van renéixer. El nouvingut era un home alt d’uns trenta anys. Portava una camisa blava de cambrai i pantalons de mariner de lona, però a en Dieter no li va semblar l’aspecte d’un simple treballador. Semblava una altra cosa, potser un artista que es feia passar per proletari. Es va asseure a la cadira amb les cames encreuades, amb el turmell dret al damunt del genoll esquerre, i aquella postura li va recordar alguna cosa. L’havia vist abans, aquell home?

Va sortir el cambrer i el client va demanar-li alguna cosa. Durant prop d’un minut no va passar res. Potser aquell home estudiava l’Helicòpter més detingudament? O potser es limitava a esperar que li portessin la beguda? EI cambrer li va portar un got de cervesa en una safata. L’home en va beure un bon glop i es va eixugar els llavis amb aire de satisfacció. En Dieter va començar a pensar entristit que potser només era un home qualsevol assedegat. Però també va tenir la sensació que no era la primera vegada que veia aquell gest d’eixugar-se la boca.

Aleshores el nouvingut va parlar a l’Helicòpter.

En Dieter es va posar tens. Era realment possible que aquell fos el moment que estaven esperant? Van intercanviar uns mots informals. Fins i tot des d’aquella distància en Dieter va intuir que el nouvingut devia tenir una personalitat seductora. Al cap d’uns minuts l’Helicòpter va assenyalar la casa d’en Michel i en Dieter va suposar que l’Helicòpter li preguntava on podia trobar el propietari de la casa. L’altre home es va arronsar d’espatlles amb un gest típicament francès i en Dieter va suposar que deia: «Jo no ho sé pas».

Però l’Helicòpter insistia. El nouvingut es va acabar el got de cervesa i, de sobte, en Dieter ho va recordar tot. Tot d’una sabia exactament qui era aquell home i en recordar-ho va tenir una sorpresa tan gran que va saltar del seient. Havia vist aquell home a la plaça de Sainte-Cécile just abans de l’escaramussa, assegut a la taula d’un altre cafè al costat de la Flick Clairet, perquè aquell home era el seu marit, en Michel en persona.

—Sí! —va dir en Dieter, i va donar un cop de puny a la guantera. La seva estratègia començava a donar resultats, l’Helicòpter l’havia conduït al cor de la Resistència francesa.

No esperava un èxit tan ràpid. Havia pensat que vindria un missatger que potser conduiria l’Helicòpter —i, per tant, també a ell— fins a en Michel. Ara en Dieter es trobava davant d’un dilema. En Michel era un peix gros. L’havia d’arrestar de seguida? O potser era millor seguir-lo amb l’esperança d’agafar un peix encara més gros? En Hans va tornar a tapar el registre i es va ficar a la furgoneta.

—Ha establert contacte, senyor?

—Sí.

—I ara què fem?

En Dieter no tenia ni idea del que havia de fer. Dubtava de si havia d’arrestar en Michel o seguir-lo. En Michel es va posar dret i l’Helicòpter va fer el mateix. En Dieter va decidir seguir-los.

—I jo què faig? —va dir en Hans, ansiós.

—Tregui la motocicleta, de pressa.

En Hans va obrir les portes del darrere i va treure la motocicleta. Els dos homes van deixar els diners al damunt de la taula i se’n van anar. En Dieter es va adonar que en Michel anava coix i va recordar que l’havien ferit durant l’escaramussa.

—Segueixi’ls, jo el seguiré a vostè —va dir mentre engegava la furgoneta.

En Hans va pujar a la motocicleta i va començar a pedalar per engegar el motor. Conduïa lentament a un centenar de metres de les seves preses. En Dieter el seguia.

En Michel i l’Helicòpter van girar a la primera cantonada. Al cap d’un minut en Dieter es va adonar que s’havien aturat davant d’un aparador. Era una farmàcia. Evidentment no tenien cap intenció de comprar cap medecina, era una simple precaució davant la possibilitat que els estiguessin seguint. Així que en Dieter amb la furgoneta els va haver passat pel davant, van fer marxa enrere per on havien vingut. Ara estarien atents per veure si algun vehicle feia mitja volta, de manera que en Dieter no els podia seguir. De tota manera va veure que en Hans s’havia amagat darrere un camió i havia fet mitja volta. Ara els observava des de l’altra punta del carrer sense perdre’ls de vista.

En Dieter va fer una volta al bloc de cases i els va atrapar una altra vegada. En Michel i l’Helicòpter s’apropaven a l’estació de ferrocarril, amb en Hans al darrere. En Dieter es va preguntar si sabien que els estaven seguint. El truc de la farmàcia podia ser un indici que tenien sospites. No creia que sospitessin de la furgoneta del PTT, perquè gairebé no l’havien vista en tot el matí, però potser havien vist la motocicleta. Era molt probable que aquells canvis de direcció fossin una precaució rutinària d’en Michel, que segurament tenia una àmplia experiència en la clandestinitat.

Els dos homes van travessar els jardins que hi havia al davant de l’estació. Als parterres no hi havia flors, però uns quants arbres florien desafiant la guerra. L’estació era un edifici massís d’estil clàssic amb pilastres i frontons, feixuga i decorada en excés; sens dubte com els homes de negocis del segle XIX que l’havien construïda.

Què faria en Dieter si en Michel i l’Helicòpter agafaven un tren? Era massa arriscat que també ell agafés el mateix tren. Sens dubte l’Helicòpter el reconeixeria i hi havia la possibilitat que en Michel el recordés d’haver-lo vist a la plaça de Sainte-Cécile. No, hauria de pujar-hi en Hans, i en Dieter els seguiria per carretera.

Van entrar a l’estació per una de les tres arcades d’estil clàssic. En Hans va aparcar la motocicleta i va entrar al recinte darrere seu. En Dieter va aparcar i va fer el mateix. Si els dos homes anaven a la finestreta li diria a en Hans que es posés darrere seu i que comprés un bitllet amb la mateixa destinació.

Però no eren pas a la finestreta. Quan en Dieter va entrar a l’estació va tenir el temps just de veure en Hans que baixava els graons per ficar-se dins del túnel que creuava les vies per sota que connectaven les plataformes. Potser en Michel ja portava els bitllets, va pensar en Dieter. Cap problema. En Hans podia pujar al tren sense bitllet.

A banda i banda del túnel hi havia les escales d’accés a les plataformes. En Dieter va seguir en Hans i van passar per davant de totes les escales. Va tenir una intensa sensació de perill i va accelerar el pas per pujar les escales que donaven a l’entrada posterior de l’estació. Va topar amb en Hans quan van sortir tots dos alhora a la Rue de Courcelles.

Feia poc havien bombardejat diversos edificis, però hi havia cotxes aparcats allí on el carrer estava desenrunat. En Dieter va examinar el carrer amb la por que li tenallava el cor. A un centenar de metres va veure en Michel i l’Helicòpter que es ficaven dins d’un cotxe negre. Era impossible que en Dieter i en Hans els poguessin atrapar. En Dieter es va posar la mà a la pistola, però eren massa lluny per tocar-los amb aquella arma. El cotxe era un Renault Monaquatre negre, un dels cotxes més abundants a França. En Dieter no en va poder llegir la matrícula. El cotxe va sortir a tota velocitat i es va perdre en girar la cantonada.

En Dieter va renegar en veu alta. Havia estat víctima d’una estratègia molt senzilla però infal·lible. En entrar al túnel havien obligat els seus perseguidors a abandonar els vehicles, però ells ja tenien el cotxe preparat a l’altra banda, a punt per a la fugida. Potser ni tan sols s’havien adonat de la seva presència: com el canvi de direcció a la farmàcia, el truc del túnel devia ser una altra precaució rutinària.

En Dieter estava enfonsat. S’ho havia jugat tot i havia perdut. En Weber picaria de mans.

—Què fem ara? —va dir en Hans.

—Tornem a Sainte-Cécile.

Van tornar a la furgoneta, van ficar la motocicleta al darrere i van tornar al quarter general.

En Dieter només tenia una esperança. Coneixia els horaris de contacte radiofònic de l’Helicòpter i les freqüències que tenia assignades. Amb aquella informació encara tenia una oportunitat de tornar-lo a capturar. La Gestapo tenia sistemes molt sofisticats que havia anat desenvolupant durant la guerra per detectar emissions il·legals i seguir-les fins a la font d’origen. D’aquella manera havien aconseguit detenir molts agents britànics. A mesura que l’entrenament dels britànics es feia més sofisticat, els operadors de ràdio havien d’adoptar mesures de seguretat més estrictes i havien de canviar constantment de posició per emetre, mai no podien estar connectats més de quinze minuts, però, així i tot, sempre n’enxampaven algun d’imprudent.

Potser els britànics sospitarien que havien descobert el seu agent? A hores d’ara l’Helicòpter devia estar explicant les seves aventures fil per randa a en Michel, que li faria moltes preguntes sobre la seva detenció a la catedral i la posterior escapada. Estaria especialment interessat en un nouvingut que es feia dir Charenton.

De tota manera, no tenia motius per sospitar que mademoiselle Lemas no era qui deia que era. En Michel no l’havia coneguda mai, de manera que no es podia sorprendre encara que l’Helicòpter li digués que era una noia pèl-roja molt atractiva i no pas una solterona de mitjana edat. I l’Helicòpter no tenia ni idea que la Stéphanie s’havia preocupat de copiar meticulosament la llibreta d’un sol ús i el mocador de seda, o que en Dieter havia pres nota de les freqüències, a partir de les marques que havia fet amb llapis de cera groc als dials.

Al cap i a la fi, va pensar en Dieter, potser encara no estava tot perdut.

Quan van arribar al palau, en Dieter va topar en Weber al vestíbul. En Weber se’l va mirar de fit a fit.

—L’has perdut?

«Els xacals tenen bon olfacte per a la sang», va pensar en Dieter.

—Sí —va dir. Tenia massa dignitat per mentir a en Weber.

—Ha! —va fer en Weber triomfant—. Hauries de deixar aquesta mena de feines per als experts.

—Molt bé, així ho faré —va dir en Dieter.

En Weber es va quedar una mica sorprès.

—Aquesta nit enviarà un missatge a Anglaterra a les vuit del vespre —va dir en Dieter—. Aquí tens l’oportunitat de demostrar les teves habilitats. Ensenya’m com n’ets, de bo. Localitza’l.





2


El Fisherman’s Rest (Descans del Pescador) era un pub molt gran que s’alçava a la riba de l’estuari com si fos una fortalesa, amb xemeneies com torres i finestres amb vidres fumats en lloc de troneres d’observació. Un senyal mig esborrat que hi havia al jardí del darrere recordava als clients la conveniència de no apropar-se gaire a la platja, que el 1940 havien minat per defensar-se d’una eventual invasió alemanya.

Des que l’EOE havia instal·lat el seu quarter general en aquell veïnat, el pub bullia d’activitat cada nit; darrere les feixugues cortines imposades pel toc de queda els llums brillaven amb intensitat, el piano retrunyia i les multituds s’apinyaven a les barres, i els vespres d’estiu més calorosos sortien al jardí. La gent cantava a plena veu i bevia molt, i les arrambades amb prou feines es mantenien dins dels límits de la decència. En aquell indret regnava una atmosfera de deixadesa, perquè tothom sabia que aquells joves que llavors reien escandalosament a la barra, l’endemà s’embarcarien en missions perilloses i potser no tornarien mai més.

La Flick i en Paul van portar el seu equip al pub al final del segon dia d’entrenament. Les noies es van guarnir per sortir. La Maude, amb una granota d’estiu de color rosa, estava increïblement bonica. Era totalment impossible que la Ruby arribés a semblar-ho mai, de bonica, però amb un vestit negre que havia trobat en alguna banda tenia un aire d’allò més seductor. La Denise es va posar un vestit de seda de color crema que tenia tot l’aspecte d’haver-li costat una fortuna. La Greta portava un dels models que utilitzava per a les seves actuacions, un vestit de festa i sabates vermelles. Fins i tot la Diana, davant la sorpresa de la Flick, havia substituït els eterns pantalons de pana per una faldilla elegant i s’havia posat una mica de vermell als llavis.

A l’equip li havien posat com a nom en codi «Grallons». Saltarien en paracaigudes prop de Reims, i la Flick va recordar la llegenda del gralló de Reims, l’ocell que va robar l’anell al bisbe.

—Els monjos no acabaven d’entendre qui el podia haver robat, de manera que el bisbe va maleir aquell lladre desconegut —va explicar a en Paul mentre tots dos es prenien un whisky, el d’ella amb aigua, el seu amb gel—. Aleshores un dia el gralló va aparèixer fet un nyap i va ser així com es van adonar que l’animal patia els efectes de la maledicció i que, per tant, havia de ser el culpable del robatori. Tot plegat m’ho van explicar a l’escola:

El dia vingué,

la nit s’endugué.

Els monjos i frares buscaren fins a l’alba.

Veié el sagristà

un gralló que arribava

amb l’urpa rebregada.

L’alegria del pit

li havia fugit,

I en veure’l així,

alacaigut i moix,

desplomat i coix,

abatut i garrell,

cridaren de sobte tots junts: «Ha estat ell!».



»I, evidentment, van trobar l’anell al seu niu.

En Paul va assentir amb un somriure als llavis. La Flick era conscient que hauria assentit i somrigut de la mateixa manera encara que li hagués parlat en islandès. Per a ell no tenia cap importància el que li explicava, en tenia prou de mirar-la de ben a prop. No era pas que la Flick tingués una gran experiència pel que feia als homes, però era perfectament capaç d’adonar-se’n quan un home estava enamorat, i en Paul s’havia enamorat d’ella.

La Flick es passava el dia amb el pilot automàtic posat. Els petons de la nit anterior l’havien deixada sorpresa i excitada alhora. No parava de repetir-se que no volia tenir una aventura, volia reconquerir l’amor del seu marit infidel. Però la passió d’en Paul havia vençut les seves prioritats. Es preguntava enfurismada quins motius tenia per ser fidel a en Michel quan un home com en Paul estava disposat a llançar-se als seus peus. Li va anar ben just que no el va deixar que es fiqués al seu llit; en realitat hauria preferit que no fos tan gentil, perquè si en Paul no hagués acceptat la seva negativa i s’hagués ficat sota els llençols, potser la Flick no s’hi hauria oposat.

En altres estones li feia vergonya haver-lo besat. Passava molt sovint: a tot Anglaterra, les noies oblidaven els marits i xicots que servien al front i s’enamoraven dels americans que estaven de servei a Anglaterra. Que potser ella era tan dolenta com totes aquelles estúpides botigueres, que se n’anaven al llit amb els americans només perquè parlaven com les estrelles de les pel·lícules?

El pitjor de tot era que el que sentia per en Paul amenaçava de distreure-la de la seva feina. Tenia a les mans les vides de sis persones i un element crucial per al pla d’invasió, i no es podia permetre de perdre el temps pensant si en Paul tenia els ulls castanys o verds. Per descomptat, amb aquella barbeta prominent i l’orella mutilada, no era exactament un Casanova, però el seu rostre tenia un aire seductor…

—En què penses? —va dir en Paul.

La Flick es va adonar que el devia haver estat observant.

—Em preguntava si ens en sortirem —va mentir.

—Ens en sortirem, amb una mica de sort.

—Fins ara n’he tingut força, de sort.

La Maude es va asseure al costat d’en Paul.

—Ara que parlem de sort —va dir amb la seva habitual caiguda d’ulls—, que puc agafar-te un cigarret?

—Tu mateixa —va dir mentre li acostava el paquet de Lucky Strike que tenia al damunt de la taula.

La Maude es va posar un cigarret als llavis i el va encendre. La Flick va mirar a l’altra punta del local i es va creuar amb la mirada furiosa de la Diana. La Maude i la Diana s’havien fet molt bones amigues i a la Diana no li havia agradat mai haver de compartir res. Per què la Maude es dedicava a flirtejar amb en Paul? Potser per fer empipar la Diana. Sort que en Paul no aniria a França, va pensar la Flick: podia convertir-se en una influència desestabilitzadora entre un grup de dones joves.

Va donar un cop d’ull a la sala. La Jelly i en Percy jugaven a un joc d’apostes que es deia Spoof i que consistia a endevinar quantes monedes tenia a la mà l’altre jugador. En Percy demanava begudes una darrere l’altra. Ho feia expressament. La Flick necessitava saber com es comportaven els Grallons sota la influència de l’alcohol. Si n’hi havia alguna que es tornava busca-raons, indiscreta o agressiva hauria de prendre precaucions un cop a França. La que més la preocupava era la Denise, que en aquell moment seia en un racó i parlava animadament amb un capità vestit d’uniforme.

La Ruby també bevia força, però la Flick confiava en ella. Era una barreja curiosa: amb prou feines sabia llegir i escriure, i a les classes de lectura de mapes i encriptació no se n’havia sortit gaire bé, però en canvi era la més brillant i la més intuïtiva del grup. De tant en tant, la Ruby es quedava mirant la Greta intensament com si s’imaginés que la Greta era un home, però fins en aquell moment no havia dit res.

La Ruby s’estava a la barra al costat d’en Jim Cardwell, l’instructor d’armes, i parlava amb la cambrera mentre amb aquella mà morena acaronava discretament a en Jim l’interior de la cuixa. Vivien una aventura apassionada. De tant en tant desapareixien. Al matí, durant la pausa per esmorzar, la mitja hora de descans després de dinar, l’hora del te a la tarda o aprofitant qualsevol oportunitat que es presentés, desapareixien uns quants minuts. En Jim tenia un aspecte com si hagués saltat de l’avió i encara no hagués obert el paracaigudes. Portava a la cara una expressió constant de satisfacció. La Ruby, amb el nas aguilenc i la barbeta prominent, no era el que se’n diu una bellesa, però evidentment era una bomba sexual i era ben evident que aquella explosió havia deixat en Jim completament desconcertat. La Flick gairebé n’estava gelosa. No és pas que en Jim fos el seu tipus —tots els homes de qui s’havia enamorat eren intel·lectuals o, com a mínim, força intel·ligents—, però envejava a la Ruby la seva luxuriosa felicitat.

La Greta s’estava recolzada al damunt del piano amb una mena de còctel de color rosa a la mà i parlava amb tres homes que semblaven més aviat nadius del poble que no pas homes de l’escola final. Semblava que havien superat la sorpresa inicial que provocava el seu accent alemany —sens dubte ja els devia haver explicat la història dels orígens liverpoolians del seu pare—, i ara els devia tenir encisats explicant-los històries dels clubs nocturns d’Hamburg. La Flick es va adonar que no sospitaven gens sobre la feminitat de la Greta: la tractaven com a una dona exòtica però atractiva, la convidaven i li encenien els cigarrets i reien satisfets sempre que ella els tocava.

Mentre la Flick els observava, un dels homes es va asseure al piano i va començar a tocar uns acords mentre mirava la Greta expectant. Al bar es va fer silenci i la Greta va començar a cantar l’«Home de la cuina»:

Domina a la cuina tots els estils.

Ell és l’únic que em toca els pernils.



El públic es va adonar de seguida que la lletra estava plena d’insinuacions sexuals i el local es va omplir de rialles. Quan la Greta va acabar va fer-li un petó als llavis al pianista, que semblava d’allò més satisfet.

La Maude es va aixecar i va tornar a la barra al costat de la Diana. El capità que havia estat parlant amb la Denise es va apropar a en Paul.

—Senyor —va dir—, la noia m’ho ha explicat tot.

—Què li ha dit? —va preguntar en Paul.

—Que demà a la nit ha d’anar a fer volar un túnel del ferrocarril a Marles, prop de Reims.

Aquella història era una tapadora, però la Denise creia que era la veritat i acabava de confessar-ho tot a un estrany. La Flick es va posar furiosa.

—Gràcies —va murmurar en Paul.

—Ho sento —va dir el capità arronsant-se d’espatlles.

—Val més que ho hàgim descobert ara que no pas a França.

—L’hi diu vostè, senyor, o prefereix que me n’encarregui jo?

—Ja hi parlaré jo primer —va respondre en Paul—. Vostè esperi-la a fora, si no li importa.

—Sí, senyor.

El capità va sortir del pub i en Paul va fer-li un senyal a la Denise perquè se li apropés.

—Se n’ha anat sense dir res —va dir la Denise—. Ho trobo de força mala educació. —Evidentment se sentia insultada—. És un instructor d’explosius.

—No, no ho és —va dir en Paul—. És un policia.

—Què vol dir? —va fer la Denise, encuriosida—. Portava l’uniforme de capità i m’ha dit…

—Tot el que li ha dit són mentides —va dir en Paul—. La seva feina consisteix a enxampar la gent que ho xerra tot als estranys. I a vostè l’ha desemmascarada de seguida.

La Denise es va quedar amb la boca oberta, però va recuperar ràpidament el posat amb aire d’indignació.

—De manera que era una trampa? Han provat de parar-me una trampa?

—Malauradament, no tan sols ho hem provat —va dir en Paul—. L’hi ha explicat tot.

En adonar-se que l’havien descobert, la Denise va mirar de treure-hi importància.

—I quin serà el meu càstig? Copiar una frase cent vegades i quedar-me sense pati?

A la Flick van venir-li ganes de donar-li una bufetada. Les fanfarronades de la Denise podien posar en perill la vida de tot l’equip.

—No, en realitat no hi ha cap càstig —va dir en Paul fredament.

—Oh, doncs moltes gràcies.

—Però està fora de l’equip. No vindrà amb nosaltres. Se n’anirà aquesta mateixa nit, amb el capità.

—Se’m farà estrany, això de tornar a la meva antiga feina a Hendon.

—No hi tornarà pas, a Hendon —va dir en Paul.

—Per què no?

—Sap massa coses. No podem permetre que vagi amunt i avall en llibertat.

La Denise començava a semblar preocupada.

—Què em faran?

—La destinarem a algun lloc on no pugui fer cap mal. Tinc entès que es tracta d’una base isolada a Escòcia, on s’ocupen d’auditar els comptes dels regiments.

—Però això és gairebé una presó!

—Gairebé —va dir en Paul, després de reflexionar un instant.

—Quant de temps? —va preguntar la Denise, consternada.

—Qui ho sap? Potser fins que s’acabi la guerra.

—Canalla miserable —va dir la Denise, enfurismada—. Tant de bo no l’hagués conegut mai.

—Pot marxar —va dir en Paul—. I jo de vostè estaria agraïda que l’hagi enxampada jo. Podria haver caigut en mans de la Gestapo.

La Denise se’n va anar amb el cap ben alt.

—Espero no haver estat massa cruel —va dir en Paul.

La Flick no ho creia pas. Aquella vaca estúpida es mereixia allò o alguna cosa pitjor. De tota manera volia fer bona impressió a en Paul, de manera que va dir:

—No serviria de res pressionar-la més. Senzillament hi ha gent que no serveix per a aquesta feina.

En Paul va somriure:

—Ets una mentidera —va dir—. En realitat penses que he estat massa tou amb ella, m’equivoco?

—Fins i tot la crucifixió seria poca cosa pel que ha fet —va dir la Flick furiosa, però en Paul es va posar a riure i el seu bon humor va calmar la còlera de la Flick fins que es va sentir obligada a somriure—. No et puc enganyar, oi?

—Espero que no —va dir en Paul i es va posar seriós una altra vegada—. Sort que teníem un membre més dels que necessitàvem. Ens podíem permetre perdre la Denise.

—Però ara només disposem dels membres imprescindibles. —La Flick es va posar dreta amb aspecte cansat—. Val més que ens n’anem al llit ara. Trigarem força a tornar a dormir com Déu mana.

—No veig la Diana ni la Maude —va dir en Paul després de donar una ullada al local.

—Deuen haver sortit a prendre una mica l’aire. Ja les aniré a buscar jo, tu ocupa’t de reunir la resta del grup.

En Paul va assentir amb el cap i la Flick va sortir fora.

Enlloc no hi havia senyals de les dues noies. Es va aturar un instant per mirar la llum del capvespre reflectida a les aigües calmes de l’estuari. Tot seguit va anar fins a l’aparcament que hi havia al costat del pub. En aquell mateix moment se n’anava un Austin pintat amb els colors de l’exèrcit i la Flick va veure la Denise que plorava al seient del darrere.

La Maude i la Diana no eren enlloc. La Flick va travessar l’aparcament desconcertada i va tornar a entrar al pub. Va arribar a un pati on hi havia tot de barrils vells i caixes apilades. A l’altra banda del pati hi havia un edifici amb una porta de fusta oberta de bat a bat. Va entrar-hi.

Al principi la penombra no li permetia veure res, però sabia que no estava sola, perquè podia sentir algú que respirava. L’instint li deia que s’havia d’estar quieta i en silenci. Els ulls se li van anar acostumant a la penombra. Allò era un magatzem de les eines, amb tot de fileres ordenades de claus angleses i pales que penjaven de diversos ganxos, i una segadora de gespa al mig de l’habitació. La Diana i la Maude s’estaven a l’altra punta.

La Maude s’estava recolzada a la paret i la Diana la besava. La Flick es va quedar amb la boca oberta. La Diana portava la brusa descordada i se li veia un sostenidor força ample i pràctic, més aviat auster. La Maude portava la faldilla de color rosa arromangada fins a la cintura. A mesura que va anar veient l’escena amb més claredat, la Flick es va adonar que la Diana tenia la mà al damunt de les calces de la Maude.

La Flick es va quedar un instant allí dreta, completament desconcertada. La Maude la va veure i se la va mirar fixament.

—Ja ho has vist prou bé? —va dir burleta—. O potser voldries fer-nos una foto?

La Diana va fer un salt, va apartar la mà i es va allunyar de la Maude. Es va girar amb l’horror dibuixat al rostre.

—Déu meu —va dir mentre es cordava la brusa amb una mà i amb l’altra es tapava la boca avergonyida.

—Només venia a dir-vos que ens n’anem —va dir la Flick quequejant.

Tot seguit es va girar i va sortir a fora.





3


Els operadors de ràdio no eren el que es diu invisibles. Vivien en un món d’esperits on podien distingir tot d’ombres fantasmagòriques. A la penombra, sempre a punt per caçar-los, hi havia els homes de l’equip de detecció de la Gestapo, en un forat cavernós i obscur a París. En Dieter ja havia visitat aquell indret en una altra ocasió. Les tres-centes pantalles rodones dels oscil·loscopis no paraven d’emetre un parpelleig verdós. Les emissions de ràdio apareixien en forma de línies verticals als monitors i la posició de la línia indicava la freqüència de la transmissió, mentre que l’altura indicava la potència del senyal. Davant les pantalles hi havia nit i dia operadors atents que li recordaven els àngels que observen en tot moment els pecats de la humanitat.

Els operadors coneixien les emissores regulars, ja fossin alemanyes o estrangeres, i podien detectar una emissió il·legal immediatament. Així que en descobrien alguna agafaven el telèfon que hi havia a la taula i ho comunicaven a les tres estacions de seguiment: dues al sud d’Alemanya, a Ausburg i Nuremberg, i una a la Bretanya, a Brest. Els comunicaven la freqüència de l’emissió il·legal. Les estacions de seguiment disposaven de goniòmetres, uns aparells que servien per mesurar els angles, i cadascuna d’elles podia saber en pocs segons d’on provenia l’emissió. Enviaven aquesta informació una altra vegada a París, on l’operador traçava en un gran mapa aquelles tres línies. La situació de l’emissió il·legal era el punt on s’encreuaven les tres línies. Tot seguit l’operador trucava a l’oficina de la Gestapo més propera. La Gestapo local disposava de vehicles equipats amb els seus propis equips de detecció.

En aquell moment, en Dieter s’esperava en un d’aquells cotxes, un Citroën negre enorme aparcat als afores de Reims. L’acompanyaven tres homes de la Gestapo amb molta experiència en detecció d’emissions de ràdio. Aquella nit no necessitaven per a res l’ajuda del centre de París. En Dieter ja sabia quina freqüència utilitzaria l’Helicòpter i va suposar que ho faria des d’algun punt de la ciutat (un operador de ràdio es podia perdre fàcilment al camp). El receptor de ràdio estava sintonitzat amb la freqüència de l’Helicòpter. Mesurava la potència i també la direcció de l’emissió, i en Dieter sabia que com més s’alcés l’agulla del dial, més s’estarien apropant al transmissor.

Un dels homes de la Gestapo duia amagats sota l’impermeable un receptor i una antena. Portava al canell un indicador que semblava un rellotge i que indicava la potència del senyal. Tan bon punt localitzessin l’emissió en un carrer concret, un bloc de cases o un edifici, aquell home assumiria la responsabilitat de continuar la recerca.

L’home de la Gestapo que seia al davant tenia una maça damunt els genolls per si havia d’esbotzar alguna porta.

En Dieter ja havia sortit de cacera en una altra ocasió. No li agradaven gaire les persecucions al camp i preferia els plaers més refinats de la vida a ciutat, però tenia força bona punteria. Pensava tot això mentre esperava que l’Helicòpter comencés a emetre el seu informe codificat a Anglaterra. Allò era com estar-se amagat a primera hora del dia, esperant amb ànsia que el cérvol es decidís a moure’s, assaborint el plaer de l’anticipació.

Però els membres de la Resistència eren més guilles que no pas cérvols, va pensar en Dieter, s’amagaven en un forat i sortien només per provocar una matança entre les gallines i tornar-se a amagar ràpidament. El mortificava el fet d’haver perdut l’Helicòpter. Tenia tantes ganes de tornar a capturar-lo que fins i tot li era indiferent haver de recórrer a l’ajuda d’en Weber. Només li importava matar la guilla.

Era un agradable vespre d’estiu. El cotxe estava aparcat a la sortida nord de la ciutat. Reims era una ciutat petita i en Dieter estava convençut que podia anar d’una banda a l’altra en menys de deu minuts.

Va mirar el rellotge: passava un minut de les vuit. L’Helicòpter anava una mica tard. Potser aquella nit no emetria cap missatge… però no era gaire probable. Aquell dia s’havia trobat amb en Michel. Així que pogués havia d’informar d’aquell èxit els seus superiors i fer-los un resum del que quedava del sector Bollinger.

En Michel havia trucat feia un parell d’hores a la casa de la Rue du Bois, en Dieter hi era al davant. Havia estat un moment tens. La Stéphanie havia agafat el telèfon imitant la veu de mademoiselle Lemas. En Michel li havia donat el seu nom en codi i havia demanat a la Bourgeoise si el recordava, una pregunta que va donar més confiança a la Stéphanie, perquè li feia pensar que en Michel no coneixia gaire bé mademoiselle Lemas i, per tant, no s’adonaria que ella era una impostora. Va demanar-li més informació sobre el nou recluta, en Charenton.

—És el meu cosí —va dir la Stéphanie, sorruda—. El conec des que érem nens, posaria la vida a les seves mans sense pensar-m’ho.

En Michel li havia dit que ella no tenia cap dret a reclutar personal sense discutir-ho amb ell abans, però semblava que es creia la seva història, i en Dieter va fer un petó a la Stéphanie i li va dir que era prou bona actriu per actuar amb la Comédie Française.

Així i tot, l’Helicòpter sabia que la Gestapo l’escoltaria i provaria de localitzar-lo. Però havia d’assumir aquell risc: si no enviava missatges a casa, la seva missió hauria estat completament inútil. Emetria només el temps indispensable. Si havia d’enviar molta informació, la dividiria en dos o més missatges i els enviaria des de posicions diferents. L’única esperança que tenia en Dieter era que sentís la temptació d’emetre durant més temps del que aconsellava la prudència.

Els minuts anaven passant. Un silenci sepulcral regnava al cotxe. Els homes no paraven de fumar per calmar els nervis. Aleshores, quan passaven cinc minuts de les vuit, el receptor va començar a sonar.

Tal com havien acordat, el conductor va conduir en direcció al sud. El senyal era cada vegada més intens, però augmentava molt lentament, i en Dieter va començar a témer que no es dirigien directament a l’origen de l’emissió.

Efectivament, quan van passar per davant de la catedral, al centre del poble, l’agulla va deixar de bellugar-se.

Al seient del copilot, un dels homes de la Gestapo parlava per ràdio. Consultava amb algú que estava en un camió de radiodetecció a un quilòmetre i mig de distància. Al cap d’un instant va dir:

—Quadrant nord-oest.

El conductor va girar immediatament cap a l’oest i van tornar a rebre el senyal amb intensitat.

—Ja et tenim —va sospirar en Dieter.

Però ja havien passat cinc minuts. El cotxe es dirigia a tota velocitat cap a l’oest i el senyal era cada vegada més intens a mesura que l’Helicòpter premia el teclat Morse que portava a la radiomaleta des del seu amagatall —un lavabo, un àtic, un magatzem—, en algun lloc al nord-oest de la ciutat. Al palau de Sainte-Cécile un operador de ràdio alemany havia sintonitzat la mateixa freqüència i ara mateix estava prenent nota del missatge codificat. També l’enregistrava en un magnetòfon. Més tard en Dieter el descodificaria utilitzant la llibreta d’un sol ús que havia copiat la Stéphanie. Però el missatger era molt més important que el missatge.

Van entrar en un veïnat de casalots, la majoria en estat ruïnós i dividits en petits apartaments i habitacions per a estudiants i infermeres. El senyal es va fer més intens encara i de sobte va començar a disminuir.

—Enrere, enrere! —va dir l’home de la Gestapo que seia al costat del copilot.

El conductor va fer mitja volta i va frenar.

Ja havien passat deu minuts. En Dieter i els tres homes de la Gestapo van saltar del cotxe. El que duia la unitat de detecció portàtil sota la gavardina caminava a grans gambades per la vorera i consultava constantment el dial que portava al canell, els altres el seguien. Va caminar un centenar de metres i aleshores va fer mitja volta. Es va aturar i va assenyalar una casa:

—Aquesta —va dir—. Però la transmissió s’ha acabat.

En Dieter es va adonar que les finestres no tenien cortines. A la Resistència li agradava instal·lar-se en cases abandonades per fer les transmissions.

L’home de la Gestapo que portava la maça va tirar la porta a terra amb només dos cops. Tots van entrar corrents a la casa. No hi havia mobles de cap mena i tot feia olor d’humitat. En Dieter va obrir una porta i va descobrir una cambra buida. Va obrir també la porta de la cambra del darrere. Va travessar aquella habitació deserta fins a una cuina abandonada. Va pujar les escales. Al pis de dalt hi havia una finestra que donava al jardí del darrere. En Dieter va treure el cap per la finestra i va veure l’Helicòpter i en Michel que corrien per la gespa. En Michel anava coix. L’Helicòpter portava a la mà la seva petita maleta.

En Dieter va començar a renegar. Segurament es devien haver escapat per una sortida del darrere mentre la Gestapo esbotzava la porta del davant. Es va girar i va cridar:

—Al jardí del darrere!

Els homes de la Gestapo van sortir ràpidament i en Dieter va córrer darrere seu.

Quan va arribar al jardí va veure en Michel i l’Helicòpter que escalaven la paret que separava el jardí de la casa del costat. Es va afegir a la persecució, però els fugitius els portaven molt avantatge. Amb els tres homes de la Gestapo es va enfilar a la tanca i va travessar corrent el segon jardí.

Van arribar al carrer al mateix moment que un Renault Monaquatre negre desapareixia per la cantonada.

—Merda! —va renegar en Dieter.

Era la segona vegada aquell mateix dia que l’Helicòpter se li escapava de les mans.





4


Quan van tornar a la casa, la Flick va preparar cacau per a tothom. No era gaire habitual que els oficials preparessin cacau per als seus soldats, però la Flick creia que aquell costum només demostrava el poc que sabien a l’exèrcit sobre com havia de comportar-se un líder.

En Paul s’estava a la cuina i se la mirava mentre posava a bullir l’aigua. Ella sentia la seva mirada com si fos una carícia. Sabia perfectament què diria tot seguit i ja havia preparat la seva resposta. Hauria estat molt fàcil enamorar-se d’en Paul, però no estava disposada a trair un marit que arriscava la vida per combatre els nazis en una França ocupada. Així i tot la seva pregunta la va sorprendre.

—Què faràs quan acabi la guerra?

—Espero avorrir-me molt —va dir ella.

—Suposo que ja n’has tingut prou, d’emocions —va riure ell.

—Massa —va dir, i es va quedar un instant pensativa—. Encara tinc ganes de dedicar-me a la docència. M’agradaria compartir amb la gent jove l’amor que sento per la cultura francesa. Ensenyar-los literatura i pintura franceses, i també coses no tan profundes com ara cuina i moda.

—De manera que et convertiràs en tota una catedràtica?

—Primer acabaré el doctorat, trobaré feina en una universitat, perquè tot de professors intolerants em tractin amb aires de superioritat. Potser escriuré una guia de França, o potser fins i tot un llibre de cuina.

—Després de tot el que has passat, sona una mica ensopit.

—Així i tot és molt important. Es bo que els joves coneguin els estrangers millor que nosaltres, així no seran tan estúpids per entrar en guerra amb els seus veïns.

—Em pregunto si és veritat això que dius.

—I tu? Quins plans tens per després de la guerra?

—Oh, els meus són molt senzills. Em voldria casar amb tu i portar-te a passar la lluna de mel a París. Després buscaríem un bon lloc per viure i tindríem molts fills.

La Flick se’l va quedar mirant i li va dir indignada:

—Tenies intenció de demanar-m’ho abans?

—Fa dies que no penso en res més —va dir ell amb molta solemnitat.

—Però jo ja en tinc un, de marit.

—Sí, però no l’estimes.

—No tens cap dret a dir-ho, això!

—Ja ho sé, però no ho puc evitar.

—Jo que em pensava que eres un orador perfecte.

—Normalment, ho soc. L’aigua ja bull.

La Flick va treure la bullidora del foc i va posar l’aigua bullent en un gran gerro de terrissa ple de cacau.

—Posa unes tasses a la safata —va dir a en Paul—. Una mica de feina de casa et traurà del cap tots aquests somnis domèstics.

—No te’n sortiràs per molt que m’esbronquis —va assentir ell—. En realitat m’agrada.

La Flick va afegir llet i sucre al cacau i el va posar a les tasses que havia preparat en Paul.

Molt bé, doncs ja pots portar aquesta safata a la sala d’estar.

—Sí, senyor.

Quan van entrar a la sala, la Jelly i la Greta s’estaven discutint l’una davant de l’altra al mig de l’habitació mentre els altres s’ho miraven, mig divertits mig horroritzats.

—No l’estaves pas fent servir —deia la Jelly.

—Però hi tenia els peus al damunt —va contestar la Greta.

—No hi ha prou cadires. —La Jelly tenia a les mans un petit puf i la Flick va suposar que l’hi devia haver pres a la Greta sense gaires contemplacions.

—Senyores, si us plau —va dir la Flick.

Però no en van fer cas.

—Només calia que ho demanessis, estimada —va dir la Greta.

—No tinc cap necessitat de demanar permís a un estranger, a casa meva.

—Jo no soc pas una estrangera, puta grassa.

—Oh!

Aquell insult va ferir la Jelly de tal manera que va estirar la mà i va agafar-li els cabells a la Greta i es va quedar amb la seva perruca morena a les mans. Amb els cabells tallats ben curts, de sobte la Greta va aparèixer davant de tothom amb l’aspecte inconfusible d’un home. En Percy i en Paul ja coneixien el secret, i la Ruby s’ho imaginava, però la Maude i la Diana es van quedar de pedra.

—Déu meu! —va fer la Diana.

La Maude va deixar anar un petit xisclet de por. La Jelly va ser la primera a asserenar-se.

—Un pervertit! —va dir triomfant—. Mare de Déu Senyor, un estranger pervertit.

—Nazi fastigosa —va dir la Greta somicant.

—M’hi jugo el que vulguis que és una espia —va dir la Jelly.

—Calla, Jelly, no és cap espia —va dir la Flick—, jo ja ho sabia, que era un home.

—Ho sabies!

—I en Paul també. I en Percy.

La Jelly es va mirar en Percy, que va assentir amb solemnitat.

La Greta va fer mitja volta per anar-se’n, però la Flick la va agafar pel braç.

—No te’n vagis —va dir—. Si us plau. Seu.

La Greta es va asseure.

—Jelly, dona’m aquest coi de perruca.

La Jelly l’hi va donar. La Flick es va posar al davant de la Greta i li va tornar a col·locar la perruca. La Ruby va entendre de seguida el que volia fer la Flick; va agafar el mirall que hi havia a la taula i va posar-lo davant la Greta, que va mirar el seu reflex mentre s’ajustava la perruca i s’eixugava les llàgrimes amb un mocador.

—Ara escolteu-me totes —va dir la Flick—. La Greta és enginyera i sense ella la nostra missió està condemnada al fracàs. Serà molt més fàcil sobreviure en territori ocupat si el nostre equip el componen només dones. La qüestió és que necessitem la Greta i alhora necessitem un equip format només per dones. De manera que ja us hi podeu anar acostumant.

La Jelly va deixar anar un gemec de menyspreu.

—Encara us he de dir una altra cosa —va dir la Flick. Es va mirar la Jelly desafiadorament—. Segur que us heu adonat que la Denise ja no ens acompanya. Aquesta nit ha hagut de passar una petita prova i no se n’ha sortit. Està fora de l’equip. Malauradament, aquests dos darrers dies s’ha assabentat d’assumptes secrets i no podem permetre que torni a la feina que feia abans. L’han acompanyada a una base llunyana a Escòcia, on es quedarà sense permisos segurament fins que s’acabi la guerra.

—No ho podeu fer, això —va dir la Jelly.

—I és clar que ho puc fer, idiota —va dir la Flick, impacient—. Estem en guerra, te n’has oblidat, potser? I el que he fet amb la Denise ho faré amb qualsevol que hagi d’expulsar de l’equip.

—Però si ni tan sols m’he allistat a l’exèrcit —va protestar la Jelly.

—Sí que ho has fet. Totes sou oficials des d’ahir després del te. Totes. I rebeu una paga com a oficials, encara que no n’hàgiu vist ni un penic. Això vol dir que esteu sota disciplina militar. I totes sabeu massa coses.

—O sigui que som presoneres?

—Sou a l’exèrcit —va dir la Flick—. Més o menys és el mateix. De manera que preneu-vos el cacau i aneu-vos-en al llit.

Lentament van anar marxant d’una en una fins que només va quedar la Diana. La Flick ja s’ho imaginava. El fet d’haver vist dues dones en ple acte sexual havia estat una autèntica sorpresa. Va recordar que a l’escola algunes noies s’enamoraven les unes de les altres i s’enviaven cartes d’amor, s’agafaven de la mà i de vegades fins i tot es besaven, però pel que ella sabia les coses no havien anat mai més lluny. En algun moment de la seva vida ella i la Diana s’havien fet petons a la boca, més que res per saber el que havien de fer quan tinguessin xicot, però ara la Flick començava a suposar que potser per a la Diana aquells petons havien estat molt més importants. Tanmateix, mai no havia conegut una dona madura que sentís desig per una altra dona. En teoria sabia que n’hi havia, els equivalents del seu germà Mark i la Greta, però mai no se les havia imaginades… bé, fent manetes a la cabana de les eines.

I quina importància tenia, allò? A la vida de cada dia, cap ni una. En Mark i els altres com ell eren ben feliços, o si més no ho eren si la gent els deixava en pau. Però podia afectar la missió la relació entre la Diana i la Maude? No necessàriament. Al capdavall, la Flick treballava amb el seu marit a la Resistència. Tot i que també era cert que el cas no era exactament el mateix. Una aventura apassionada podia arribar a ser una distracció.

La Flick provaria de mantenir separades les dues amants, però això tornaria la Diana més insubordinada encara. A més, de l’aventura també se’n podia fer una lectura positiva. La Flick havia fet esforços sobrehumans perquè treballessin com un equip, aquella relació podia ser-li molt útil. Va decidir deixar córrer l’afer. Però la Diana volia parlar-ne.

—No és pas el que sembla, de veritat. Ha estat una estupidesa, una broma…

—Vols més cacau? —va preguntar-li la Flick—. Em penso que al gerro encara en queda una mica.

La Diana se la va quedar mirant, desconcertada.

—Com pots posar-te a parlar del cacau, ara?

—Només et volia tranquil·litzar i fer-te entendre que el món no s’enfonsarà només perquè hagis fet un petó a la Maude. En una altra ocasió tu i jo també ens en vam fer un, de petó, te’n recordes?

—Sabia que trauries aquest tema. Però allò eren jocs de canalla. Amb la Maude no era un petó i prou. —La Diana es va asseure. El seu rostre orgullós es va desfer i es va posar a plorar—. Ja ho saps que no era tan sols un petó, ho has vist, oh, Déu meu, les coses que he fet. Què dimonis t’ha passat pel cap?

La Flick va escollir la seva resposta amb molt de compte.

—He pensat que éreu la viva imatge de la tendresa —va dir.

—Tendresa? —va dir la Diana sense acabar-s’ho de creure—. No t’hem fet fàstic?

—És clar que no. La Maude és molt bonica i pel que sembla tu te n’has enamorat.

—Això és exactament el que ha passat.

—Doncs no te n’avergonyeixis més.

—Com vols que no me n’avergonyeixi? Soc lesbiana!

—Jo de tu no m’ho miraria pas d’aquesta manera. Hauries de ser discreta i allunyar-te de la mirada de les persones menys tolerants, com ara la Jelly, però no t’has d’avergonyir de res.

—Seré sempre així?

La Flick va pensar en aquella pregunta. Segurament la resposta era que sí, però no volia ser massa brusca.

—Mira —va dir—, jo crec que hi ha gent com ara la Maude, que estan fetes perquè les estimin i que tant pot fer-les felices un home com una dona. —En realitat, la Maude era superficial, egoista i promíscua, però la Flick va provar de no pensar-hi gaire—. Però no tothom és tan flexible —va continuar—. Val la pena que estiguis alerta.

—Suposo que la missió per a la Maude i per a mi s’ha acabat.

—És clar que no.

—Encara vols que formem part de l’equip?

—Us necessito. I no veig per què tot aquest assumpte m’hauria de fer canviar d’opinió.

La Diana es va treure un mocador i es va mocar. La Flick es va posar dreta i va anar cap a la finestra per tal de deixar que la Diana es recuperés lentament. Al cap d’un moment, la Diana ja estava més tranquil·la.

—Ets molt i molt amable —va dir amb l’altivesa habitual.

—Ves-te’n al llit —li va recomanar la Flick.

La Diana la va obeir i es va aixecar.

—Jo de tu… —va començar la Flick.

—Què?

—Em ficaria al llit de la Maude.

La Diana es va quedar de pedra.

—És possible que no ho pugueu tornar a fer —va dir la Flick, arronsant-se d’espatlles.

—Gràcies —va dir la Diana en veu baixa. Es va apropar a la seva amiga i va obrir els braços amb la intenció d’abraçar-la; aleshores es va aturar—. Potser no vols que et faci un petó —va dir.

—No siguis estúpida —va dir la Flick, i li va fer una abraçada.

—Bona nit —va dir la Diana. Va sortir de la sala.

La Flick es va girar i va donar un cop d’ull al jardí. La lluna era gairebé plena. En pocs dies ho seria del tot i aleshores els aliats envairien França. Un vent inquiet removia les fulles del bosc: s’intuïa un canvi de temps. Tenia l’esperança que no hi hagués una tempesta al canal de la Mànega. Els capricis del temps britànic podien arruïnar tot el pla d’invasió.

Li convenia dormir una mica. Va sortir de la sala i va pujar les escales. Va recordar el que acabava de dir a la Diana: «Jo de tu em ficaria al llit de la Maude». En passar per davant de la porta d’en Paul va dubtar un instant. La situació de la Diana era diferent, ella era soltera. La Flick estava casada.

Però potser era la darrera oportunitat.

Va trucar a la porta i va entrar a l’habitació.





5


Completament abatut, en Dieter va tornar al palau de Sainte-Cécile amb el Citroën, acompanyat de l’equip de detecció de ràdio. Va anar a la sala d’escoltes radiofòniques que hi havia al soterrani a prova de bombes. En Weber també hi era i semblava força enutjat. L’únic consol del fracàs d’aquella nit, va pensar en Dieter, era que en Weber no podia presumir d’haver-se’n sortit allí on ell havia fracassat. Però hauria preferit aguantar el triomfalisme d’en Weber a canvi de tenir l’Helicòpter a la sala de tortures.

—Teniu el missatge que ha enviat? —va preguntar en Dieter.

En Weber li va donar una còpia a carbó del missatge mecanografiat.

—Ja n’hem fet arribar una còpia als criptoanalistes a Berlín.

En Dieter va donar un cop d’ull a les sèries de lletres sense cap ni peus.

—No el podran descodificar. Utilitza una llibreta d’un sol ús —va dir mentre doblegava el paper i se’l ficava a la butxaca.

—I què en faràs, tu, del missatge? —va preguntar-li en Weber.

—Tinc una còpia del seu llibre de codis —va dir en Dieter. Era una victòria insignificant, però el va fer sentir una mica millor.

En Weber va empassar-se la saliva.

—Potser el missatge ens portarà fins al lloc on s’amaga.

—Sí. Se suposa que ha de rebre una resposta a les onze de la nit —va dir en Dieter mentre consultava el rellotge. Encara faltaven uns minuts per les onze—. Registrem aquest missatge i així podré descodificar-los tots dos.

En Weber se’n va anar. En Dieter va esperar en aquella cambra sense finestres. A les onze en punt un receptor sintonitzat amb la freqüència d’escolta de l’Helicòpter va començar a emetre els sons llargs i curts del codi Morse. Un operador va prendre nota de les lletres mentre un magnetòfon enregistrava el missatge. Quan es va haver tallat la comunicació, l’operador va apropar-se a una màquina d’escriure i va anotar tot el que havia copiat al seu bloc de notes. Va donar-ne una còpia a en Dieter.

Els dos missatges tant podien ser-ho tot com no ser res, va pensar en Dieter en el moment en què s’asseia darrere el volant del seu cotxe. La lluna brillava intensament mentre resseguia els revolts de la carretera que travessava les vinyes en direcció a Reims i aparcava a la Rue du Bois. Feia un temps ideal per a una invasió.

La Stéphanie l’esperava a la cuina de la casa de mademoiselle Lemas. En Dieter va posar damunt la taula els dos missatges i va agafar les còpies que havia fet la Stéphanie del bloc de notes i del mocador de seda. Es va fregar els ulls i va començar a descodificar el primer missatge, el que havia enviat l’Helicòpter; va escriure el missatge desxifrat al bloc de notes que utilitzava mademoiselle Lemas per fer les llistes de la compra.

La Stéphanie va preparar una cafetera. Per un instant va mirar per darrere l’orella d’en Dieter, va fer un parell de preguntes i aleshores va agafar el segon missatge i ella mateixa va començar a descodificar-lo.

El missatge que havia desxifrat en Dieter feia un resum precís de l’incident a la catedral, parlava d’un tal Charenton (en Dieter), que havia estat reclutat per la Bourgeoise (mademoiselle Lemas) perquè estava preocupada per la seguretat del punt de trobada. Deia que en Monet (en Michel) havia seguit la rutina habitual i havia telefonat la Bourgeoise per confirmar que Charenton era digne de confiança i el resultat havia estat satisfactori.

Donava els noms en codi dels membres del sector Bollinger que diumenge no havien caigut en combat i que encara estaven en actiu. Només en quedaven quatre.

Era útil, però no deia res d’on podia trobar els espies.

Va beure una tassa de cafè mentre esperava que la Stéphanie acabés de desxifrar el seu missatge. Al cap d’una estona, ella va donar-li un full de paper escrit amb la seva elegant cal·ligrafia.

Quan en Dieter va llegir-lo amb prou feines es podia creure la sort que tenia. Deia:

PREPAREU-VOS REBRE GRUP SIS PARACAIGUDISTES

NOM EN CODI GRALLONS LÍDER LLEOPARD

ARRIBADA ONZE NIT DIVENDRES U

CAMP DE PEDRA



—Déu meu —va dir en veu baixa.

Camp de Pedra era un nom en codi, però en Dieter ja sabia a què es referia, perquè en Gaston ho havia cantat tot durant el primer interrogatori. Era una zona de recollida en un camp que hi havia als afores de Chatelle, un petit poble a uns vuit quilòmetres de Reims. En Dieter sabia exactament on serien l’Helicòpter i en Michel l’endemà a la nit, i ell seria allí per agafar-los.

També podria capturar sis agents aliats abans no es traguessin el paracaigudes.

I un d’ells era el «Lleopard»: la Flick Clairet, la dona que sabia més coses que ningú sobre la Resistència francesa, la dona que sota tortura li proporcionaria tota la informació que necessitava per desballestar l’organització terrorista, just a temps per evitar que poguessin donar suport a les forces invasores.

—Mare de Déu Senyor —va dir en Dieter—, quin cop.





EL SISÈ DIA


Divendres, 2 de juny de 1944





1


En Paul i la Flick parlaven.

S’estaven l’un al costat de l’altre al llit d’en Paul. Els llums estaven apagats, però la claror de la lluna entrava per la finestra i il·luminava l’habitació. Ell estava nu, com ho estava en el moment que la Flick havia entrat a l’habitació. Sempre dormia despullat. Només es posava el pijama quan havia de travessar el passadís per anar al lavabo.

Quan la Flick havia entrat a l’habitació, ell dormia, però s’havia desvetllat ràpidament i havia saltat del llit, perquè la seva ment mig adormida havia donat per fet que una visita nocturna clandestina per força havia de ser de la Gestapo. Abans no es va adonar de qui era, ja li tenia les mans al coll.

Estava desconcertat, excitat i content. Va tancar la porta i tot seguit la va besar, sense moure’s d’on eren, una llarga estona. No s’ho esperava i se sentia com si visqués un somni. Tenia por que no es despertés de sobte. Ella l’acaronava, li repassava l’espatlla, l’esquena i el pit amb els dits. Tenia les mans suaus però fermes i decidides.

—Tens molt pèl —va dir-li a cau d’orella.

—Com un mico.

—Però no pas tan ben plantat —va fer broma ella.

En Paul va mirar-li la boca, encisat per com li dansaven els llavis quan parlava, convençut que d’un moment a l’altre podria tocar-los amb els seus i que seria meravellós. Va somriure.

—Anem al llit.

Es van ficar al llit, l’un davant de l’altre, però la Flick no es va treure la roba, ni tan sols les sabates. A en Paul li va semblar terriblement excitant estar despullat al costat d’una dona que anava completament vestida. Li agradava tant que no tenia cap pressa per passar a la fase següent. Volia viure aquell instant eternament.

—Digue’m una cosa —va dir ella amb una veu mandrosa i sensual.

—Què vols que et digui?

—Qualsevol cosa. Em fa l’efecte que no sé res de tu.

Què volia dir allò? Mai no havia estat amb cap noia que es comportés d’aquella manera. Es ficava de nit a la seva habitació, s’estirava al seu llit sense treure’s la roba i tot seguit li feia un interrogatori.

—És per això que has vingut? —va dir mirant-se-la fixament—. Per interrogar-me?

—No pateixis —va riure ella—. He vingut per fer l’amor amb tu, però no tenim cap pressa. Parla’m de la teva primera amant.

Ell va acaronar-li la galta amb la punta dels dits, seguint la línia de la mandíbula. No sabia ben bé què era el que li demanava, on volia anar a parar. El tenia completament desconcertat.

—Ens podem tocar mentre parlem?

—Sí.

—I besar-nos també? —va dir mentre li feia un petó.

—Sí.

—Aleshores crec que només podrem parlar una estoneta, potser només un o dos anys.

—Com es deia?

La Flick no se sentia tan segura com volia fer veure, va decidir en Paul.

En realitat semblava nerviosa, per això li feia tantes preguntes. Si allò l’havia de tranquil·litzar, en Paul estava decidit a contestar qualsevol pregunta.

—Es deia Linda. Érem molt joves, fins i tot em fa vergonya parlar-te’n. La primera vegada que ens vam besar, ella només tenia dotze anys i jo catorze, t’ho imagines?

—És clar que m’ho puc imaginar —va dir ella rient, i per un instant va semblar tan sols una noia més—. Jo també feia petons als nois quan tenia dotze anys.

—Sempre havíem de fer veure que sortíem amb una colla d’amics i normalment començàvem la nit amb ells, però de sobte ens escapolíem d’aquella colla i anàvem a veure una pel·lícula o alguna cosa així. Vam anar fent d’aquesta manera dos anys abans no vam fer l’amor.

—I tot això on? A Amèrica?

—A París. El pare era adjunt militar a l’ambaixada. Els pares de la Linda tenien un hotel que freqüentaven sobretot clients americans. Solíem anar amb tota una colla de nens expatriats.

—On fèieu l’amor?

—A l’hotel. Ho teníem fàcil. Sempre hi havia alguna habitació buida.

—Com va ser la primera vegada? Vau fer servir cap mena de… ja saps què vull dir… de precaució?

—Ella va robar un condó al seu pare.

La Flick va fer-li pessigolles panxa avall. En Paul va tancar els ulls.

—Te’l vas posar tu mateix?

—No, ho va fer ella. Va ser molt excitant. Em va anar de ben poc que no m’escorro en aquell mateix moment. I si no vas amb compte…

La Flick va posar-li la mà al maluc.

—M’hauria agradat coneixe’t quan tenies quinze anys.

En Paul va obrir els ulls. Ja no volia que aquell instant durés eternament. De fet, es va adonar que tenia molta pressa per accelerar aquella situació.

—Què et sembla si…? —va dir amb la boca seca, va empassar-se la saliva—. Què et sembla si et treus una mica de roba?

—Sí. Però parlant de precaucions…

—A la cartera. A la tauleta de nit.

—D’acord.

La Flick es va asseure, es va descordar els botons de les sabates i les va llançar a terra. Llavors es va posar dreta per descordar-se la brusa. Estava tensa, en Paul se’n va adonar de seguida, de manera que li va dir.

—Pren-t’ho amb calma, tenim tota la nit.

Feia un parell d’anys que en Paul no veia com es despullava una dona. Feia temps que vivia només de les noies de les revistes, sempre amb roba interior delicada de seda i blondes, amb cotilla, lligues i negligés transparents. La Flick portava una senzilla samarreta de cotó, sense sostenidors, perquè de seguida va endevinar que els pits menuts i temptadors que es dibuixaven sota la samarreta no necessitaven cap mena de suport. Es va treure la faldilla. Portava unes senzilles calcetes blanques de cotó amb motius als malucs. Tenia un cos menut però musculós. Semblava una adolescent que es canvia per anar a jugar a hoquei, però a en Paul li va semblar molt més excitant que les noies de les revistes. La Flick es va tornar a estirar.

—Millor? —va preguntar.

En Paul va acaronar-li el maluc i va sentir la pell càlida i tot seguit la suavitat del cotó i una altra vegada la pell. Encara no estava preparada, es veia d’una hora lluny. Va fer un esforç per ser pacient i va deixar que fos ella qui marqués el ritme.

—Encara no m’has parlat de la teva primera vegada —va dir.

En Paul va observar sorprès com la Flick es ruboritzava de sobte.

—La meva no va ser pas tan agradable —va dir.

—Per què?

—Va ser en un lloc horrible, en un magatzem ple de pols.

Allò el va indignar. Quina mena d’imbècil podia atrevir-se a sortir amb algú tan especial com la Flick per fotre-li un clauet en un racó?

—Quants anys tenies?

—Vint-i-dos.

En Paul es pensava que li hauria dit dinou.

—Ostres. A aquesta edat et mereixes un llit ben còmode.

—Malauradament no va anar pas així.

Estava més relaxada, va pensar en Paul. Va animar-la a parlar una mica més.

—I què va passar?

—En realitat crec que jo no en tenia ganes. Ell em va convèncer.

—No l’estimaves?

—Sí que l’estimava. Però encara no estava preparada.

—Com es deia?

—No t’ho vull dir.

En Paul va pensar que devia ser el seu marit, en Michel, de manera que va decidir no fer-li més preguntes. Va fer-li un petó.

—Puc tocar-te els pits?

—Pots tocar el que vulguis.

Allò no l’hi havia dit mai ningú. Aquella sinceritat li va semblar alhora sorprenent i excitant. Va començar a explorar el seu cos. Per l’experiència que tenia, en aquell moment la majoria de les dones tancaven els ulls, però ella els tenia ben oberts i estudiava el seu rostre amb una barreja de desig i de curiositat que encara l’encenia més. Era com si pel fet d’observar-lo l’estigués explorant ella a ell i no a l’inrevés. En Paul acaronava amb les mans aquells pits impertinents i amb les puntes dels dits examinava els mugrons tímids i aprenia a donar-los plaer. Li va treure les calcetes. Tenia el pèl arrissat de color de mel, abundant, i a la banda esquerra, sota el pèl, hi tenia una marca de naixement com una taca de te. Es va inclinar i va besar-li el sexe, acaronant-li els pèls amb els llavis mentre amb la llengua assaboria la seva humitat.

En Paul sentia que la Flick començava a entregar-se al plaer. Ja no estava nerviosa. Amb els braços i les cames esteses com si fos una estrella de mar, relaxada, abandonada, però empenyia amb força els malucs. Ell continuava explorant els plecs del seu sexe lentament i amb delit. Els moviments de la Flick eren cada vegada més apressats.

La Flick va apartar-li el cap amb les mans. Tenia el rostre encès i panteixava. Va allargar una mà fins a la tauleta de nit, va obrir la cartera i va trobar els condons, n’hi havia tres en un petit paquet de paper. Va estripar el paquet amb els dits que li tremolaven, en va treure un i l’hi va posar. Tot seguit el va fer posar de panxa enlaire i es va posar damunt seu. Es va inclinar per besar-lo i li va dir a cau d’orella:

—Ostres, noi, és meravellós tenir-te dins meu.

Aleshores va posar-se recta i va començar a moure’s.

—Treu-te la camisa —va dir ell.

La Flick se la va treure. En Paul observava l’expressió de concentració ferotge al rostre d’ella, el moviment encisador dels pits. Se sentia l’home més afortunat del món. Hauria volgut que no s’acabés mai: que no sortís el sol, que no arribés l’endemà, que no hi hagués ni avions, ni paracaigudes, ni guerra.

A la vida, va pensar, no hi havia res que fos millor que l’amor.

Quan van haver acabat, el primer que va passar pel cap de la Flick va ser: com explicaré tot això a en Michel?

No se sentia infeliç. Se sentia plena d’amor i de desig per en Paul. En poc temps se sentia més a prop d’ell del que ho havia estat amb en Michel. Hauria volgut fer-li l’amor cada dia la resta de la seva vida. Aquell era el problema. El seu matrimoni estava acabat. I ho hauria d’explicar a en Michel així que el veiés. No podia fer veure, ni tan sols un minut, que sentia per ell el mateix que abans.

En Michel era l’únic home amb qui havia tingut relacions abans d’en Paul. Tenia ganes d’explicar-ho a en Paul, però el fet de parlar d’en Michel la feia sentir com si el traís. Semblava més una traïció que no pas simple adulteri. Un dia li diria que només havia tingut dos amants, i que ell era el segon, i potser fins i tot el millor, però mai no li parlaria sobre el sexe amb en Michel.

De tota manera, no només el sexe era diferent amb en Paul, fins i tot ella se sentia diferent. Mai no havia fet a en Michel les preguntes que havia fet a en Paul, sobre les seves primeres experiències sexuals. Mai no li havia dit: «Pots tocar tot el que vulguis». Mai no li havia posat un condó o s’havia col·locat damunt seu per fer-li l’amor, ni li havia dit mai com li agradava tenir-lo dins seu.

Mentre s’estava estirada al llit al costat d’en Paul, era com si li hagués brotat una segona personalitat, de la mateixa manera que en Mark s’havia transformat en entrar al club Criss-Cross. De sobte va sentir que podia dir tot el que li vingués de gust, que podia fer tot el que li dictés la seva imaginació, que podia ser ella mateixa sense por del que pogués pensar la gent.

Amb en Michel no s’havia sentit mai d’aquella manera. Com que al principi havia estat una estudiant més que el volia impressionar, mai no se l’havia mirat d’igual a igual. Sempre buscava la seva aprovació, una actitud que ell no havia tingut mai amb ella. Al llit ella s’esforçava sempre per donar-li plaer, mai no es preocupava d’ella mateixa.

Al cap d’una estona en Paul va dir:

—En què penses?

—En el meu matrimoni —va dir ella.

—I?

Es va preguntar què li podia confessar. Aquella mateixa nit li havia dit que es volia casar amb ella, però allò era abans d’entrar a la seva habitació. Els homes no es casaven mai amb una noia després d’haver-s’hi ficat al llit, deia el folklore popular. Però les coses no anaven sempre així, la Flick ho sabia per la seva pròpia experiència amb en Michel. Tanmateix, va decidir dir a en Paul la veritat.

—Que s’ha acabat.

—Una decisió dràstica.

La Flick es va recolzar al coixí i se’l va mirar.

—Et preocupa?

—Al contrari. Espero que això vulgui dir que ens tornarem a veure.

—Ho dius de veritat?

—Em fa por dir-te fins a quin punt ho dic de veritat —va dir mentre l’abraçava.

—Et fa por?

—Em fa por espantar-te. Fa una estona he dit unes quantes bajanades.

—Sobre el matrimoni i tenir fills?

—Ho deia de veritat, però he estat una mica arrogant.

—No passa res —va dir—, normalment quan la gent diu les coses molt educadament en realitat se’ls en fot tot. Quan s’és poc oportú normalment també s’és més sincer.

—Suposo que tens raó. No m’ho havia mirat mai d’aquesta manera.

La Flick va acaronar-li el rostre. La llum era cada vegada més intensa i es va adonar que començava a sortir-li la barba. Va fer un esforç per no mirar el rellotge: no volia veure quant temps els quedava per estar junts.

Va resseguir-li les faccions de la cara amb la mà, acaronant-les-hi amb les puntes dels dits: les celles generoses, les conques profundes dels ulls, el nas gros, l’orella mutilada, els llavis sensuals, la mandíbula prominent.

—Tens aigua calenta? —va dir ella de sobte.

—Sí, és un lavabo de primera. Allà a la cantonada hi ha un rentamans.

La Flick va saltar del llit.

—Què fas? —va preguntar ell.

—No et moguis —va dir ella.

Va travessar l’habitació descalça i sentia que ell repassava amb els ulls el seu cos nu, i va desitjar tenir els malucs una mica més estrets. En una lleixa al damunt de la pica hi havia una tassa amb pasta de dents i un raspall de fusta francès. Al costat del got hi havia una navalla d’afaitar, una brotxa i un bol amb escuma. Va engegar l’aigua calenta, va sucar-hi la brotxa i va omplir d’escuma el bol.

—Eh —va fer ell—. De què va tot això?

—T’afaitaré.

—Per què?

—Ja ho veuràs.

Va cobrir-li el rostre d’escuma, tot seguit va agafar la navalla d’afaitar i va omplir el bol d’aigua calenta. Es va obrir de cames i es va asseure damunt seu tal com havien fet l’amor i va començar a afaitar-li el rostre amb molta tendresa.

—On t’han ensenyat a fer-ho, això? —va preguntar.

—No diguis res —va dir—. Vaig veure moltes vegades com l’hi feia la mare al pare. El pare era un borratxo incapaç de tenir quieta la navalla, de manera que la mare l’havia d’afaitar cada dia. Aixeca el cap.

Ell va obeir i la Flick va afaitar-li la delicada pell del coll. Quan va haver acabat va xopar una tovallola amb aigua calenta i li va eixugar el rostre; tot seguit el va eixugar amb una tovallola seca.

—Faria servir una mica de crema hidratant, però suposo que ets tan mascle que no en deus pas tenir, d’això.

—Mai no m’ha passat pel cap que en pogués necessitar.

—Tant se val.

—I ara?

—Te’n recordes del que m’estaves fent abans que agafés la teva cartera?

—Sí.

—T’has preguntat per què no t’he deixat que ho fessis més estona?

—He pensat que devies tenir pressa per… ja saps què vull dir.

—No, la barba em rascava les cuixes, justament al lloc on la pell és més sensible.

—Oh, ho sento moltíssim.

—Bé, ara tens l’ocasió de redimir-te.

—Què vols dir? —va dir ell arrufant el nas.

Ella va deixar anar un gemec com si estigués exasperada.

—Au, va, Einstein. Ara que ja no tens barba…?

—Oh, ja ho entenc! És per això que m’has afaitat? Sí, és clar que sí. Vols que et…

Ella es va posar de panxa enlaire somrient i va separar les cames.

—Et sembla una insinuació prou bona, aquesta?

Ell es va posar a riure.

—Suposo que sí —va dir mentre s’inclinava damunt seu.

La Flick va tancar els ulls.





2


L’antiga sala de ball era a l’ala oest del palau de Sainte-Cécile, la part més afectada pels bombardejos. Però les bombes només havien destrossat una part de la sala; en un extrem hi havia una pila polsosa de runa: pedres quadrades i fragments del frontó i trossos de paret pintada; però l’altre extrem estava intacte del tot. L’efecte era força pintoresc, va pensar en Dieter, amb el sol del matí que il·luminava a través d’un gran orifici al sostre una línia de columnes trencades, com si fos una pintura victoriana d’unes ruïnes clàssiques.

En Dieter havia decidit celebrar aquella sessió informativa a la sala de ball. L’única alternativa era el despatx d’en Weber, i en Dieter no tenia cap ganes que fes l’efecte que en Willi estava al càrrec de la missió.

Hi havia una petita tarima, segurament per a l’orquestra, on havia instal·lat la pissarra. Els homes havien portat cadires d’altres bandes de l’edifici i les havien situades davant de la tarima en quatre pulcres fileres de cinc. Tot plegat molt alemany, va pensar en Dieter amb un somriure discret; els francesos haurien posat les cadires de qualsevol manera. En Weber, que era qui havia reunit l’equip, es va asseure a la tarima de cara als homes, per recalcar que ell era un dels comandants i que no estava subordinat a en Dieter.

La presència de dos comandants, amb el mateix rang i hostils l’un amb l’altre, era la pitjor amenaça d’aquella operació, va pensar en Dieter.

A la pissarra havia dibuixat un mapa senzill del poble de Chatelle. Consistia en tres cases grans —segurament granges o caves—, sis cases més petites i un forn. Els edificis s’apinyaven al voltant d’un encreuament de carreteres, amb vinyes al nord, a l’oest i al sud; a l’est hi havia un enorme prat d’un quilòmetre de llarg, limitat per una petita bassa. En Dieter va pensar que segurament feien servir aquell camp com a pastura perquè hi feia massa humitat per plantar-hi vinyes.

—Els paracaigudistes provaran d’aterrar al camp —va dir en Dieter—. Deu ser un típic camp d’aterratge i d’enlairament: és pla, prou gran per a un Lysander i prou llarg fins i tot per a un Hudson. La bassa que hi ha al costat és un senyal ideal, visible des de l’aire. Hi ha un tancat de vaques a l’extrem sud del camp on segurament es refugiarà el comitè de benvinguda mentre esperen que arribi l’avió. —Va fer un pausa—. El més important és que tothom recordi que volem precisament que aquests paracaigudistes puguin aterrar. Hem d’evitar qualsevol acció que pugui delatar la nostra presència al comitè de benvinguda o al pilot. Un dels paracaigudistes és una dona que ens pot donar informació sobre la majoria dels sectors de la Resistència al nord de França, sempre que no se’ns escapi de les mans.

En Weber va parlar per recordar-los la seva presència.

—Permetin-me que insisteixi en el que ha dit el major Franck. No s’arrisquin! No cridin l’atenció! Respectin les ordres!

—Gràcies, major —va dir en Dieter—. El tinent Hesse els ha dividit en equips de dos homes, que designarem de la A a la L. Cada edifici està marcat al mapa amb la lletra d’un equip. Arribarem al poble a les vint zero zero. Entrarem ràpidament als edificis assenyalats. Portarem tots els residents a la casa més gran, la que es coneix amb el nom de la Maison Grandin, i els retindrem allí fins que s’haurà acabat tot.

Un dels homes va alçar la mà. En Weber va bordar:

—Schuller! Pot parlar.

—Senyor, què passa si la gent de la Resistència truquen a alguna casa? Si descobreixen que no hi ha ningú és possible que sospitin alguna cosa.

—Bona pregunta —va assentir en Dieter—. Però no crec pas que ho facin. Estic convençut que els membres del comitè de benvinguda no hi coneixeran ningú, aquí. Normalment no permeten que els agents aterrin a prop del lloc on viuen els seus simpatitzants. És un risc innecessari. Segur que arribaran un cop s’hagi fet fosc i aniran directament cap al tancat de les vaques sense destorbar els vilatans.

—Aquest seria el comportament que podem esperar de la Resistència —va dir en Weber com un metge que fa saber a tothom el seu diagnòstic.

—La Maison Grandin serà el nostre quarter general —va continuar en Dieter—. El major Weber en serà el responsable. —Aquella era l’estratègia que havia previst per mantenir en Weber allunyat de l’acció de debò—. Caldrà tancar els presoners en un lloc indicat, si pot ser al celler. No hem de permetre que facin soroll si volem sentir com arriba el vehicle del comitè de benvinguda i després l’avió.

—Tenen permís per disparar contra qualsevol presoner que insisteixi a fer soroll —va dir en Weber.

—Així que hàgim tancat tots els vilatans —va continuar en Dieter—, els equips A, B, C i D prendran posicions i s’amagaran a les carreteres que porten fins al poble. Si qualsevol vehicle o persona entra al poble es limitaran a comunicar-ho per ràdio i no faran res més. Insisteixo, no vull que impedeixin l’entrada al poble a ningú ni que facin res que pugui delatar la seva presència.

En Dieter va donar un cop d’ull a les cares que l’envoltaven i va preguntar-se una mica desanimat si els homes de la Gestapo tindrien prou cervell per seguir aquelles ordres.

—L’enemic necessita transport per a sis paracaigudistes més el comitè de benvinguda, de manera que arribaran amb un camió o un autobús, o potser uns quants cotxes. Crec que entraran al camp per aquesta tanca, en aquesta època de l’any el terra és força sec, de manera que no hi ha perill que els cotxes s’hi quedin encallats, i aparcaran entre la tanca i el corral de les vaques, just aquí —va dir assenyalant un punt del mapa—. Els equips E, F, G i H s’amagaran en aquest bosquet que hi ha al costat de la bassa, cadascun d’ells equipat amb un projector molt potent. Els equips I i J s’estaran a la Maison Grandin per vigilar els presoners i defensar el lloc de comandament amb el major Weber. —En Dieter no volia tenir en Weber al lloc de la detenció—. Els equips K i L s’amagaran amb mi al darrere d’aquests matolls prop del corral de les vaques.

En Hans havia escollit els homes amb millor punteria i els havia assignat als grups que havien d’acompanyar en Dieter.

—Jo estaré en contacte amb tots els equips i ho dirigiré tot des del prat. Quan sentim l’avió no vull que facin res de res! Quan veiem els paracaigudistes tampoc no farem res! Mirarem com aterren i esperarem que aparegui el comitè de benvinguda, aleshores els acorralarem prop dels vehicles. —En Dieter va alçar la veu, sobretot perquè en Weber el sentís—. Fins a aquest moment no vull que arrestin ningú! —Cap home no s’atreviria a disparar la seva arma si no l’hi ordenava un oficial inquiet—. Quan estiguem a punt jo faré el senyal. A partir d’aquest moment els equips A, B, C i D arrestaran tothom que intenti entrar o sortir del poble. Els equips E, F, G i H encendran els projectors i enfocaran l’enemic. Els equips K i L s’hi aproparan amb mi i els detindrem. No vull que ningú dispari contra l’enemic, d’acord?

En Schuller, que evidentment era la llumenera del grup, va tornar a alçar la mà.

—Què passa, si ens disparen?

—No responguin. Morts, aquesta gent no ens serveixen per a res! Posin-se a cobert i mantinguin els projectors apuntant l’enemic. Només els equips E i F tenen permís per utilitzar les armes, i tenen ordres de disparar a ferir. Volem interrogar aquests paracaigudistes, no pas matar-los.

Va sonar el telèfon de la sala i el va agafar en Hesse.

—És per a vostè —va dir a en Dieter—. Del quarter general de Rommel.

«Una trucada perfecta en aquest moment», va pensar en Dieter mentre es posava a l’aparell. Havia trucat a Walter Gödel a la Roche-Guyon feia una estona i havia deixat un missatge perquè li truqués més tard.

—Walter, amic meu, com està el mariscal de camp?

—Molt bé —va dir en Gödel brusc com sempre—. Què volia?

—He pensat que al mariscal de camp li agradaria saber que donarem un petit cop aquesta nit: arrestarem un grup de sabotejadors tot just aterrin.

En Dieter no sabia si era prudent donar-li’n més detalls per telèfon, però aquella era una línia militar alemanya, i el risc que la Resistència la tingués intervinguda era mínim. I el suport d’en Gödel era essencial per a l’operació.

—Em consta que un d’ells ens podria donar una informació vital sobre diversos sectors de la Resistència —va continuar.

—Excel·lent —va dir en Gödel—. Ara mateix li truco des de París. Quan trigaria a arribar amb cotxe fins a Reims…, dues hores?

—Tres.

—Aleshores els acompanyaré en aquesta operació.

—Per descomptat —va dir en Dieter, satisfet—, si això és el que vol el mariscal de camp. Reuneixi’s amb nosaltres al palau de Sainte-Cécile abans de les dinou hores. —Va mirar en Weber, que s’havia posat pàl·lid.

—Molt bé —va dir en Gödel, i va penjar.

En Dieter va tornar-li el telèfon a en Hesse.

—L’ajudant personal del mariscal de camp Rommel, el major Gödel, s’afegirà al grup aquesta mateixa nit —va dir triomfant—. Un altre motiu per assegurar-nos que tot segueixi el seu curs amb una eficiència impecable. —Va dedicar un somriure a tots els presents i al final va mirar en Weber desafiadorament—. Quina sort que tenim, oi?





3


Els Grallons van passar tot el matí ficats al petit autobús que es dirigia cap al nord. Era un viatge lent entre boscos espessos i camps de blat exuberants, fent ziga-zagues saltant d’un poble somnolent a un altre mentre donaven la volta a Londres per l’oest. Feia la impressió que la vida al camp seguia el seu curs com si no hi hagués cap guerra, a l’esquena fins i tot del segle XX, i la Flick tenia l’esperança que allò no canviés mai. Mentre travessaven la ciutat medieval de Winchester va recordar Reims, una ciutat on també hi havia una catedral, amb tot de nazis vestits d’uniforme que caminaven pels carrers fent el fatxenda i amb la Gestapo present arreu amb els seus cotxes negres, i va resar una pregària per donar gràcies que no haguessin creuat el canal. Mentre s’estava al costat d’en Paul, va contemplar una estona el paisatge, i després, com que s’havien passat la nit desperts fent l’amor, es va quedar adormida plàcidament amb el cap recolzat a la seva espatlla.

A les dues de la tarda van arribar al poble de Sandy, al comtat de Bedfordshire. L’autobús va agafar primer una sinuosa carretera comarcal i tot seguit un camí de carro que travessava un bosc fins a arribar a una mansió enorme que es deia Tempsford House. La Flick ja hi havia estat altres vegades: era el punt de reunió del camp d’aviació de Tempsford que hi havia a prop. La tranquil·litat que l’havia acompanyada fins a aquell moment va desaparèixer de sobte. Malgrat l’elegància d’aquella casa del segle XVIII, per a ella simbolitzava la tensió insuportable de les hores que precedien un salt a territori enemic.

Era massa tard per dinar, però els van servir te i entrepans al menjador. La Flick es va beure el te, però estava massa nerviosa per ficar res a l’estómac. Els altres, però, van menjar amb autèntica fam. Tot seguit van acompanyar-los a les seves habitacions.

Al cap d’una estona, les dones es van reunir a la biblioteca. Aquella habitació semblava més aviat l’armari d’un estudi cinematogràfic. Hi havia fileres i fileres d’abrics i vestits, capses de barrets i sabates, caixes de cartró amb etiquetes com ara «Culottes», «Chaussettes» i «Mouchoirs», i una taula que sostenien dos cavallets al mig de la sala amb diverses màquines de cosir.

La responsable d’aquella sala era madame Guillemin, una dona esvelta d’uns cinquanta anys que duia un vestit camiser molt elegant i una jaqueta a conjunt. Portava les ulleres a la punta del nas i una cinta mètrica penjada al coll, i els parlava amb un francès perfecte amb accent parisenc.

—Tal com ja deveu saber, la roba francesa és diferent de la britànica. No vull pas dir que sigui més elegant, però és més…, com ho diria, més elegant. —Es va arronsar d’espatlles com solien fer els francesos, i les noies van esclafir una rialla.

No era una qüestió d’estil i prou, va pensar la Flick una mica trista: normalment les jaquetes franceses eren uns vint centímetres més llargues que les britàniques i hi havia molts detalls més. Qualsevol d’aquells petits detalls podia convertir-se en una pista fatal que podia delatar un agent en qualsevol moment. De manera que havien comprat totes les peces de roba a França, havien intercanviat roba britànica nova amb els refugiats o bé havien fet còpies fidels dels originals francesos i les havien desgastades per tal que no semblessin tan noves.

—Ja ha arribat l’estiu, de manera que tenim vestits de cotó, vestidets lleugers de llana i gavardines. —Va fer un senyal amb la mà a dues dones joves que seien davant les màquines de cosir—. Les meves assistentes s’ocuparan d’arreglar qualsevol peça de roba que no encaixi a la perfecció.

—Necessitem roba que sigui cara, però que sembli gastada —va dir la Flick—. Vull que semblem dones respectables si la Gestapo ens interroga.

Si s’havien de fer passar per dones de la neteja només els calia treure’s els barrets, els guants i els cinturons per degradar una mica la seva aparença.

Madame Guillemin va començar amb la Ruby. Se la va mirar intensament una estona i tot seguit va agafar dels penjadors un vestit blau marí i una gavardina de color torrat.

—Emprovi’s això. La gavardina és d’home, però avui dia a França no hi ha ningú que es pugui permetre tenir tantes manies. —Va assenyalar l’altra banda de la sala—. Es pot canviar darrere d’aquella mampara, si vol, i si n’hi ha alguna que sigui molt tímida hi ha una petita cambra darrere d’aquell escriptori. Nosaltres creiem que el propietari de la casa s’hi tancava per llegir llibres porcs.

Van tornar a riure totes menys la Flick, que ja havia sentit els acudits de madame Guillemin unes quantes vegades.

La modista es va mirar la Greta detingudament, però es va allunyar d’ella dient:

—De seguida m’ocupo de tu.

Va triar la roba per a la Jelly, la Diana i la Maude, i totes tres se’n van anar darrere de la mampara. Aleshores es va adreçar a la Flick.

—És una broma? —li va dir en veu baixa.

—Per què ho diu?

—Vostè és un home —va dir adreçant-se a la Greta.

La Flick va deixar anar un gemec de frustració i es va girar d’esquena. La modista havia reconegut immediatament l’home que s’amagava darrere la disfressa de la Greta. Allò era un mal presagi.

—És possible que enganyeu els altres, però a mi no —va dir la modista—. Me n’he adonat de seguida.

—Però, com? —va dir la Greta.

Madame Guillemin va arronsar les espatlles.

—Les proporcions no són gens femenines: té les espatlles massa amples, els malucs massa estrets, les cames massa musculades, les mans massa grosses… Per a un expert és evident.

—Per a aquesta missió ha de semblar una dona, de manera que faci tot el que pugui per vestir-la.

—Evidentment, però per l’amor de Déu, allunyeu-la de la vista de les modistes.

—Cap problema. La Gestapo no en té gaires al seu servei.

La Flick va fingir sentir-se segura. No volia mostrar-li fins a quin punt la capficava allò.

La modista es va tornar a mirar la Greta.

—Li donaré una faldilla i una brusa que contrastin, per tal que sembli menys alta, i un tres quarts. —Va triar la roba i la va donar a la Greta.

La Greta es va mirar disgustada aquelles peces de roba. Els seus gustos eren una mica més cridaners. De tota manera no va dir res.

—Jo soc més aviat tímida, prefereixo tancar-me a l’habitació —va dir.

Per acabar, madame Guillemin va donar a la Flick un vestit de color verd poma amb un abric a conjunt.

—El color li ressalta els ulls —va dir—. Sempre que no cridi gaire l’atenció, per què no hauria d’anar ben maca? Potser els seus encants li serviran per sortir d’algun embolic.

Era un vestit força ample i a la Flick li semblava més aviat una mena de sac, però es va posar un cinturó de cuir per marcar una mica la cintura.

—És molt elegant, com una noia francesa —va dir madame Guillemin.

La Flick no li va pas dir que aquell cinturó havia de servir per posar-hi la pistola.

Totes es van posar la roba nova i van començar a desfilar per l’habitació, fent el fatxenda i rient. Madame Guillemin tenia bon ull per escollir la roba i a totes els agradava la que els havia donat, però calia ajustar algunes peces.

—Mentre arreglem la roba poden anar triant els accessoris —va dir la modista.

De seguida van perdre les manies i van començar a passejar amunt i avall fent el pallasso en roba interior, s’emprovaven sabates, bufandes i bosses. Temporalment havien oblidat els perills que els esperaven, va pensar la Flick, i es limitaven a gaudir de la seva nova imatge.

La Greta va sortir de l’habitació amb un aspecte sorprenentment elegant. La Flick se la va mirar amb especial interès. S’havia aixecat el coll d’aquella senzilla brusa blanca per donar-li un toc d’estil i portava la gavardina damunt les espatlles com si fos una capa. Madame Guillemin es va limitar a alçar una cella.

El vestit de la Flick era una mica massa llarg. Mentre l’hi escurçaven va examinar l’abric. La vida a la clandestinitat li havia ensenyat a fixar-se en cada detall i examinava amb ansietat les costures, el folre, els botons i les butxaques per assegurar-se que l’estil era francès de sempre. No hi va trobar cap defecte. L’etiqueta que portava al darrere deia: «Galeries Lafayette».

La Flick va ensenyar a madame Guillemin la petita navalla que portava a sobre. Només feia uns vuit centímetres i tenia la fulla molt prima, però estava terriblement esmolada. Tenia només un petit mànec com a empunyadura. La portava dins d’una petita beina de cuir amb forats per fer-hi passar un cordill.

—Vull que me la cusin a la solapa de la gavardina —va demanar la Flick.

—Ja ho faré jo —va dir madame Guillemin.

Va donar-los roba interior a cadascuna, dos de cada, tot amb etiquetes de botigues franceses. Amb una eficàcia sense comparació possible, havia escollit no només la talla que els corresponia sinó també l’estil de cadascuna d’elles: cotilles per a la Jelly; per a la Maude, boniques calcetes de puntes; calcetes blau marí i sostenidors amb anelles per a la Diana; per a la Ruby i la Flick, samarretes i calcetes senzilles.

—Els mocadors porten la marca de diferents blanchisseries de Reims —va dir madame Guillemin, orgullosa.

Al final va treure un seguit de bosses: una bossa de llana, una maleta grossa, una motxilla i diverses maletes barates de fibra de diferents colors i mides. N’hi havia una per a cadascuna d’elles. A dins hi van trobar un raspall de dents, pasta, pólvores per a la cara, betum per a les sabates, cigarretes i llumins: tot de marques franceses. Encara que es tractava d’una missió de pocs dies, la Flick havia insistit que totes s’enduguessin l’equip sencer.

—Recordeu —els va dir la Flick— que no us podreu endur res a part del que us hagin donat aquesta tarda. La vostra vida depèn d’això.

Van deixar de riure així que van recordar el perill que els esperava al cap de poques hores.

—D’acord —va continuar la Flick—, ara vull que totes torneu a les vostres habitacions i que us poseu la roba francesa, roba interior inclosa. Ens trobarem després a l’hora de sopar.

A la sala principal de la casa hi havien instal·lat un bar. Quan va entrar-hi la Flick devia haver-hi una dotzena d’homes, alguns d’ells vestits amb l’uniforme de la RAF; la Flick els coneixia de visites anteriors, i estaven destinats a fer vols clandestins a França. En una pissarra hi havia apuntats els noms o els noms en codi dels que sortirien aquella nit, al costat de l’hora en què havien de sortir de la casa. La Flick va llegir:

Aristòtil - 19.50

Cap. Jenkins i tin. Ramsey - 20.05

Grallons - 20.30

Colgate i Bunter - 21.00

Butllofes, Paradoxa i Saxofon - 22.05



Va consultar el rellotge. Eren dos quarts de set. Faltaven dues hores per a la sortida.

Es va asseure a la barra i va donar un cop d’ull als homes mentre es preguntava quins d’aquells tornarien i quins moririen en acció. N’hi havia que eren molt i molt joves, fumaven i explicaven acudits com si no els preocupés res de res. Els més grans tenien un aire més dur i assaborien el whisky i la ginebra conscients que podia ser l’últim que es prenien. Va pensar en els seus pares, les seves dones o xicotes, els nens que poguessin tenir. La feina que els esperava aquella nit potser els deixaria en herència un dolor que no se n’aniria mai del tot.

Una visió inesperada va interrompre les seves tenebroses reflexions. En Simon Fortescue, l’astut buròcrata de l’MI6, va entrar al bar amb un vestit de ratlles… seguit de la Denise Bowyer.

La Flick es va quedar amb la boca oberta.

—Felicity, no sap com m’alegro de veure-la —va dir en Simon. Sense esperar una invitació, va agafar un tamboret per a la Denise—. Un gintònic, si us plau. Què vol vostè, lady Denise?

—Un martini, molt sec.

—I per a vostè, Felicity?

La Flick no va respondre la pregunta.

—Se suposa que hauria de ser a Escòcia! —va dir.

—Miri, em sembla que hi ha hagut algun malentès. La Denise m’ha explicat tot això del policia…

—No n’hi ha hagut cap, de malentès —va dir la Flick ràpidament—. La Denise no va passar el curs. Això és tot.

La Denise va deixar anar un sospir d’indignació.

—Em costa d’entendre com una noia de bona família tan intel·ligent pot haver suspès…

—És una bocamolla.

—Què?

—Que és incapaç de tenir tancada la puta boca. No és de fiar. No s’hauria de permetre que vagi amunt i avall lliurement!

—Insolent —va dir la Denise.

En Fortescue va fer un esforç per controlar el geni i va abaixar la veu.

—Miri, el seu germà és el marquès d’Inverlocky, que és un gran amic del primer ministre. L’Inverlocky en persona m’ha demanat que m’asseguri que donen l’oportunitat a la Denise de fer la seva petita contribució. Ja es deu adonar que no seria gaire diplomàtic rebutjar-la.

—A veure si ho he entès bé —va dir la Flick alçant la veu. Un o dos homes que hi havia al costat se’ls van mirar—. Per fer un favor a un amic seu de classe alta, pretén que m’emporti algú que no és de fiar a una missió molt perillosa darrere les línies enemigues. Ho he entès bé?

Mentre parlava van entrar al bar en Percy i en Paul. En Percy es va mirar en Fortescue sense dissimular el seu disgust.

—Ho he sentit bé? —va preguntar en Paul.

—Francament —va dir en Fortescue—, si he portat la Denise aquí és perquè he cregut que seria una vergonya per al govern que la deixessin de banda…

—I un perill per a mi que vingui amb el grup! —va interrompre’l la Flick—. Perd el temps. La Denise està fora de l’equip.

—Mirin, no tinc cap ganes de fer servir el meu rang…

—De quin rang em parla? —va dir la Flick.

—He dimitit de la Guàrdia com a coronel…

—Que ha dimitit!

—… i al servei civil soc l’equivalent a un general de brigada.

—No sigui ridícul —va dir la Flick—. Si ni tan sols forma part de l’exèrcit.

—Li estic ordenant que s’emporti la Denise amb vostè.

—Aleshores hauré de meditar una mica la meva resposta —va dir la Flick.

—Molt millor. Estic segur que no se’n penedirà.

—D’acord, aquí té la meva resposta. Que el donin pel sac.

En Fortescue es va posar vermell. Segurament era la primera vegada que una dona l’engegava a prendre pel sac. Curiosament, es va quedar sense paraules.

—Molt bé —va dir la Denise—. Em sembla que és evident amb quina mena de persona hem de tractar.

—És amb mi amb qui ha de tractar —va dir en Paul adreçant-se a en Fortescue—. Jo estic al capdavant d’aquesta operació i la Denise no formarà part de l’equip passi el que passi. Si té ganes de discutir ja pot trucar a en Monty.

—Molt ben dit, noi —va afegir en Percy.

Al final, en Fortescue va recuperar la veu. Va assenyalar la Flick amb el dit.

—Algun dia, senyoreta Clairet, es penedirà del que m’ha dit. —Va baixar del tamboret—. Ho sento molt, lady Denise, però temo que aquí ja no podem fer-hi res més.

Se’n van anar.

—Vaca estúpida —va murmurar en Percy.

—Anem a sopar —va dir la Flick.

Les altres ja els esperaven al menjador. Mentre els Grallons començaven a fer l’últim àpat a Anglaterra, en Percy els va donar un regal molt car a cadascuna: una cigarrera de plata per a les fumadores i una polvorera per a les altres.

—Totes tenen adorns francesos, de manera que se les poden emportar —va dir. Les dones van estar molt contentes, però el comentari que va fer tot seguit els va abaixar els ànims una altra vegada—. També tenen la seva utilitat. Són coses que poden bescanviar per obtenir fons d’emergència si tenen algun problema greu.

El menjar era abundant, un banquet en temps de guerra, i els Grallons el devoraven amb autèntica fam. La Flick no tenia gaire gana, però es va forçar a menjar un bon bistec, perquè sabia que a França pràcticament no podria menjar carn en una setmana.

Després de sopar va arribar el moment de dirigir-se al camp d’aviació. Van tornar a les seves habitacions per recollir les bosses franceses i van pujar a l’autobús. Van agafar un camí de carro que travessava la línia del ferrocarril i es van apropar a un grup d’edificis que semblaven una granja al final d’un gran camp d’aviació. Hi havia un senyal que deia GRANJA GIBRALTAR, però la Flick sabia que aquella era la base Tempsford de la RAF i que els graners eren hangars Nissen molt ben camuflats.

Van entrar en una mena d’estable custodiat per un oficial de la RAF que feia guàrdia al davant de les estanteries de metall on guardaven l’equipament. Abans de donar-los l’equip van escorcollar-les de dalt a baix. A la maleta de la Maude van trobar una caixa de llumins britànics; la Diana portava a la butxaca uns encreuats a mig fer que havia arrencat del Daily Mirror i que va jurar i perjurar que tenia intenció de deixar a l’avió, i la Jelly, aquella jugadora empedreïda, portava un joc de cartes amb un «Fet a Anglaterra» imprès al damunt de cadascuna d’elles.

En Paul va distribuir els carnets d’identitat, les cartilles de racionament i els cupons per a la roba. Cada dona es va emportar cent mil francs, la majoria en bitllets vells de cent francs. Era l’equivalent de cinc-centes lliures, prou diners per comprar dos cotxes Ford.

També els van donar armes: pistoles automàtiques Colt del calibre 45 i ganivets de comando de doble fulla. La Flick els va rebutjar. Va agafar la seva arma personal: una Browning automàtica de nou mil·límetres. A la cintura portava el cinturó de cuir on es podia penjar la pistola o, si calia, la metralladora. També va agafar la seva navalla en lloc del ganivet de comando, més llarg i mortal, però també més aparatós. L’avantatge principal de la navalla era que, si li demanaven que s’identifiqués, sempre podia fer veure que es ficava la mà a la butxaca interior i treure’n la navalla ràpidament.

A més, hi havia també un rifle Lee-Enfield per a la Diana i una metralladora Sten Mark II amb silenciador per a la Flick.

L’explosiu plàstic que necessitava la Jelly el van repartir a parts iguals entre les sis dones per tal que si perdien una o dues bosses encara tinguessin prou càrrega per portar a terme la missió.

—Em podria fer saltar pels aires! —va dir la Maude.

La Jelly va explicar-li que era molt segur.

—Tenia un col·lega que ho va confondre amb xocolata i se’n va menjar una mica —va dir—. I creu-me —va afegir—, ni tan sols li van agafar cagarrines.

Els anaven a donar les habituals granades en forma de pinya, però la Flick va insistir que els donessin les granades ordinàries de caixa quadrada perquè també es podien utilitzar com a càrregues explosives.

Per acabar, cada dona va rebre un ploma estilogràfica amb una píndola letal a l’interior.

Abans de posar-se el vestit de vol havien d’anar obligatòriament al lavabo. El vestit portava una pistola de butxaca per tal que l’agent es pogués defensar immediatament després de l’aterratge en cas que fos necessari. Amb el vestit es van posar el casc i les ulleres, i, finalment, es van cordar l’arnès del paracaigudes.

En Paul va demanar a la Flick que l’acompanyés a fora un moment. Encara tenia els passis imprescindibles per accedir al palau com a membres de l’equip de neteja. Si la Gestapo capturava qualsevol dels Grallons sabrien immediatament quin era l’autèntic objectiu de la missió. Per motius de seguretat va donar tots els passis a la Flick perquè els distribuís en l’últim moment.

Aleshores en Paul va fer-li un petó. Ella li va tornar el petó amb una passió desesperada, aferrant el seu cos contra el d’ell i ficant-li la llengua dins la boca sense manies fins que es va quedar gairebé sense alè.

—No deixis que et matin —va dir-li ell a cau d’orella.

Els va interrompre una tos discreta. La Flick va sentir l’olor de la pipa d’en Percy i va deixar anar el seu amant.

—El pilot t’espera —va dir en Percy a en Paul.

En Paul va assentir amb el cap i se’n va anar.

—Assegura’t que entén que l’oficial responsable de la missió és la Flick —va dir-li alçant la veu.

—No pateixis —va respondre en Paul.

En Percy estava abatut i la Flick va tenir un mal presagi.

—Què passa? —va dir ella.

En Percy va treure’s un paper de la butxaca de l’abric i el va atansar a la Flick.

—Un missatger l’ha portat en moto des del quarter general de l’EOE a Londres abans que ens n’anéssim de casa. El va enviar en Brian Standish ahir a la nit. —No parava de fer pipades i de treure núvols de fum.

La Flick va llegir aquella nota sota la llum del capvespre. Estava descodificada. El que hi deia era un bon cop de puny a l’estómac. Va alçar la vista consternada.

—En Brian ha estat a les mans de la Gestapo!

—Només uns segons.

—Això és el que diu el paper.

—Tenim motius per creure que no hagi estat així?

—Ai, merda —va fer ella en veu alta.

Un aviador que passava per allí a prop va alçar la vista, sorprès de sentir aquells mots en boca d’una dona. La Flick va arrugar el paper i el va llançar a terra.

En Percy es va ajupir, el va collir i va provar d’allisar les arrugues.

—Hem de fer un esforç per calmar-nos i pensar amb tranquil·litat.

La Flick va agafar aire.

—Tenim una regla —va insistir ella—. Tot agent capturat per l’enemic, tant se val en quines circumstàncies, ha de tornar immediatament a Londres per informar-ne.

—Si ho fem així et quedaràs sense operador de ràdio.

—Ja me’n sortiré com pugui. I què passa amb aquest Charenton?

—Suposo que és normal que mademoiselle Lemas hagi reclutat algú perquè li doni un cop de mà.

—Se suposa que Londres ha de donar el vistiplau a tots els reclutes.

—Saps perfectament que mai no hem respectat aquesta regla.

—Si més no hauria de donar-hi el seu consentiment el comandant local.

—Bé, ja ho ha fet… En Michel està convençut que en Charenton és de fiar. I en Charenton va salvar en Brian de caure a les urpes de la Gestapo. Costa de creure que aquella escena a la catedral fos preparada, no et sembla?

—Potser no es va produir mai i aquest missatge arriba directament des del quarter general de la Gestapo.

—Però té tots els codis de seguretat. A més, no s’inventarien mai una història d’un agent capturat i alliberat tot seguit. Sabrien perfectament que provocaria sospites. Es limitarien a dir que havia arribat sense problemes.

—Tens raó, però així i tot no m’agrada gens.

—No, a mi tampoc —va dir ell sorprenentment—. Però no sé què més hi podem fer.

—Haurem d’assumir aquest risc —va sospirar ella—. No tenim temps per prendre més precaucions. Si no aconseguim desmantellar l’estació telefònica abans de tres dies serà massa tard. Hi haurem d’anar sigui com sigui.

En Percy va assentir amb el cap. La Flick es va adonar que tenia els ulls plens de llàgrimes. Es va posar la pipa a la boca i se la va tornar a treure tot seguit.

—Bona noia —va dir amb un fil de veu—. Bona noia.





EL SETÈ DIA


Dissabte, 3 de juny de 1944





1


L’EOE no disposava d’avions propis. Els havia de demanar a la RAF i allò era com haver-los d’arrencar un queixal. El 1941 les forces aèries havien cedit de mala gana dos Lysander, massa lents i feixucs per ser-los de cap utilitat al camp de batalla com a suport, però ideals per a aterratges clandestins a territori enemic. Més endavant, gràcies a les pressions de Churchill, havien assignat a l’EOE dues esquadres de bombarders obsolets, tot i que el responsable de la secció de bombarders feia totes les maniobres possibles per recuperar-los. Durant la primavera del 1944, quan dotzenes d’agents saltaven a França per preparar la invasió, l’EOE disposava de trenta-sis aparells.

L’avió en què van pujar els Grallons era un bombarder bimotor lleuger Hudson de fabricació americana, construït el 1939, que havia quedat obsolet després de l’aparició del gran bombarder de quatre motors Lancaster. El Hudson portava dues metralladores al morro i la RAF hi havia afegit una torreta amb dues metralladores més al darrere. A la part del darrere de la cabina de passatgers hi havia una mena de tobogan per on els paracaigudistes es deixaven lliscar a l’exterior. A dins no hi havia seients i les sis dones i l’assistent s’havien d’asseure al terra de metall. Tenien fred i estaven incòmodes i espantades, però a la Jelly li va agafar un atac de riure i totes es van animar una mica.

Compartien la cabina amb una dotzena de contenidors de metall, tots tan alts com un home i equipats amb un paracaigudes. Contenien —va suposar la Flick— armes i municions per permetre a algun altre sector de la Resistència causar interferències darrere les línies enemigues durant la invasió. Després de llançar els Grallons a Chatelle, el Hudson havia de volar a una altra destinació abans de fer el viatge de tornada a Tempsford.

Una avaria havia fet endarrerir l’enlairament; van haver de substituir l’altímetre per un de nou, de manera que quan van deixar enrere la costà britànica ja era la una de la matinada. Un cop al canal el pilot va fer baixar l’avió a uns centenars de metres sobre el nivell del mar per tal de mantenir-se per sota de l’abast dels radars de l’enemic, i la Flick va encreuar els dits amb l’esperança que no els disparessin els vaixells de la Royal Navy, però aviat van remuntar fins a dos o tres-cents metres per creuar la costa francesa fortificada. Es va mantenir a gran altura per travessar la «muralla atlàntica», aquell sector de la costa tan ben defensat, i tot seguit va baixar fins a cent metres per tal de fer més fàcil la navegació.

El pilot estava ocupat tota l’estona amb els mapes, calculant la posició de l’avió amb simples intuïcions i provant de confirmar-la amb els accidents del terreny. La lluna era creixent i li faltaven només tres dies per ser plena, de manera que els pobles més grans es veien fàcilment tot i el toc de queda. Tanmateix, aquells pobles normalment disposaven de bateries antiaèries, de manera que calia evitar-los, així com els campaments de l’exèrcit i les instal·lacions militars, pel mateix motiu. Els rius i els llacs eren els punts de referència més útils, especialment sempre que la lluna es reflectia a l’aigua. Els boscos apareixien com taques obscures i l’absència inesperada d’alguna d’aquelles taques era un senyal inequívoc que el vol seguia una direcció errònia. La lluïssor de les línies del ferrocarril, el reflex de la màquina de vapor i els llums d’algun cotxe que de tant en tant trencava el toc de queda també eren força útils.

Durant el viatge la Flick no podia parar de pensar en les notícies d’en Brian Standish i aquell nou personatge, en Charenton. Segurament la història era real. La Gestapo s’havia assabentat de la cita a la catedral després d’interrogar algun dels presoners que havien fet durant la incursió de diumenge al palau i li havien parat una trampa. En Brian hi havia caigut de quatre grapes, però se n’havia escapat gràcies a la intervenció del nou recluta de mademoiselle Lemas. Tot era força plausible. De tota manera la Flick no era gaire amiga de les explicacions plausibles. Només se sentia del tot segura quan els esdeveniments seguien el curs habitual i no calia fer gaires preguntes.

Mentre s’apropaven a la regió de la Xampanya, va entrar en escena un altre dels enginys que utilitzaven per facilitar la navegació. Era un invent recent anomenat Eureka/Rebecca. Des d’algun punt secret en algun lloc de Reims, una radiobalisa enviava un senyal. La tripulació del Hudson no coneixia la situació exacta del senyal, però la Flick sí, perquè en Michel l’havia instal·lada a la torre de la catedral. Aquella era la meitat que anomenaven Eureka. A l’avió hi havia Rebecca, el receptor de ràdio, ficada amb calçador a la cabina al costat del pilot. Quan el pilot va captar el senyal d’Eureka instal·lat a la catedral, l’avió era a uns vuitanta quilòmetres al nord de Reims.

La intenció dels inventors era que el comitè de benvinguda tingués a les mans Eureka al camp d’aviació, però allò no era gaire viable. L’equip pesava prop de cinquanta quilos i era massa aparatós per poder-lo transportar amb discreció, i ni tan sols l’oficial més ingenu de la Gestapo s’hauria empassat una excusa en un control. En Michel i els altres líders de la Resistència estaven disposats a col·locar Eureka en una posició permanent, però es negaven a portar-lo amunt i avall.

En aquesta situació el pilot va haver de fer servir els mètodes tradicionals per trobar Chatelle. De tota manera, tenia la sort que al seu costat hi havia la Flick, una persona que havia aterrat diverses vegades i que era capaç de reconèixer el lloc des de l’aire. En realitat es van desviar un quilòmetre i mig a l’est del poble, però la Flick va veure la bassa i va redirigir el pilot.

Van fer mitja volta i es van apropar al camp a uns cent metres d’altitud. La Flick va veure les llanternes que, seguint el codi preestablert, descrivien una L. El pilot va pujar fins a dos-cents metres, l’altura ideal per saltar en paracaigudes: a més altitud, el vent podia enviar els paracaigudistes lluny del punt d’aterratge; a menys altura hi havia la possibilitat que el paracaigudes no tingués temps d’obrir-se del tot abans que l’agent toqués de peus a terra.

—A punt quan ho estigueu vosaltres —va dir el pilot.

—Encara no estic a punt —va dir la Flick.

—Què passa?

—Alguna cosa no va bé. —L’instint de la Flick li havia fet sonar l’alarma interior. Ja no eren només les preocupacions per en Brian Standish i en Charenton. Passava alguna cosa. Va assenyalar a l’oest, en direcció al poble—. Mireu, no hi ha llums.

—I què té d’estrany això? Hi ha toc de queda. I són les tres de la matinada.

La Flick va fer que no amb el cap.

—Això és el camp, se’ls en fot el toc de queda. I sempre hi algú o altre despert: una mare amb un nadó, algú que no pot dormir, un estudiant que es prepara per als exàmens finals. Mai no ho havia vist tan fosc.

—Si realment creu que en passa alguna hauríem de sortir d’aquí tan de pressa com puguem —va dir el pilot, una mica alterat.

A la Flick la preocupava una altra cosa. Va provar de gratar-se el cap però portava el casc posat. No acabava d’entendre què anava malament.

Què havia de fer? No podia cancel·lar la missió només perquè els habitants de Chatelle es limitaven a complir ni que fos una vegada el toc de queda. El pilot va sobrevolar el camp i va inclinar l’avió per fer mitja volta. Va dir molt nerviós:

—Recordi que cada vegada que passem per sobre el camp el risc és més gran. Qualsevol habitant del poble pot sentir el motor de l’avió i trucar a la policia.

—Exacte! —va dir—. Segur que hem despertat tothom. Però ningú no ha obert els llums!

—No ho sé pas, la gent de poble pot arribar a ser molt poc curiosa. «Cadascú que s’ocupi de les seves coses», com se sol dir.

—Bajanades. Són tan xafarders com qualsevol altre. Això és molt estrany.

El pilot estava cada vegada més capficat, però continuava volant en cercles. De sobte a la Flick se li va acudir una cosa.

—El forner hauria de tenir el forn encès. Normalment es veu la lluïssor del foc des d’aquí.

—Pot ser que estigui tancat avui?

—Quin dia som? Dissabte. Un forner tancaria el dilluns o el dimarts, mai el dissabte. Què ha passat? Això és com un poble fantasma!

—Hem de sortir d’aquí immediatament.

Era com si algú hagués detingut tots els habitants del poble, el forner inclòs, i els hagués tancat en un graner, i allò era el que hauria fet la Gestapo si realment fossin allí baix esperant-la.

No podia cancel·lar la missió. Era massa important. Però l’instint li deia que era una bogeria saltar a Chatelle.

—Un risc és un risc —va dir en veu alta.

El pilot començava a perdre la paciència.

—Què vol que faci?

De sobte va recordar els contenidors de subministraments que hi havia a la cabina de passatgers.

—Quin és la seva destinació després de Chatelle?

—Se suposa que no estic autoritzat a dir-l’hi.

—No, normalment, no. Però realment necessito saber-ho.

—És un camp que hi ha prop de Chartres.

De manera que els subministraments eren per al sector Vestryman.

—Ja els conec —va dir la Flick més animada. Allò podia ser una solució—. Ens pot deixar saltar amb els contenidors. Hi haurà un comitè de benvinguda esperant-nos, ells s’ocuparan de nosaltres. Podem ser a París aquesta tarda i a Reims demà al matí.

El pilot es va aferrar als comandaments.

—Fem això, doncs?

—És possible?

—Poden saltar allà, cap problema. La decisió tàctica és seva. Vostè està al càrrec de la missió, m’ho han deixat ben clar.

La Flick va meditar la decisió. Potser les sospites eren infundades. Si era així hauria d’enviar un missatge a en Michel a través de la ràdio d’en Brian per dir-li que havien hagut de cancel·lar l’aterratge però que així i tot estava en camí. Però si la ràdio d’en Brian estava en mans de la Gestapo hauria de limitar-se a donar la informació mínima. De tota manera era molt factible. Podia escriure un senyal de ràdio molt breu perquè el pilot el tornés a en Percy: en Brian podia tenir-lo a les mans al cap d’un parell d’hores.

També havia de canviar el lloc de recollida dels Grallons després de la missió. En principi se suposava que un Hudson havia d’aterrar diumenge a les dues de la matinada a Chatelle, i si els Grallons no hi eren havia de tornar l’endemà a la nit a la mateixa hora. Si la Gestapo coneixia l’existència del camp de Chatelle i ja no el podien fer servir, aleshores hauria de dirigir el Hudson a un altre camp d’aviació que hi havia a Laroque, a l’oest de Reims, amb el nom en codi Camp d’Or. Potser la missió s’hauria d’allargar un dia més perquè haurien d’anar de Chartres a Reims per tal que l’avió les pogués recollir dilluns a les dues de la matinada o dimarts a la mateixa hora.

Va avaluar les conseqüències d’aquells canvis. El fet de saltar a Charnes suposava perdre un dia sencer. Però aterrar a Chatelle podia significar el fracàs de la missió i unes vacances dels Grallons a les cambres de tortura de la Gestapo. No tenia alternativa.

—Anem a Chartres —va dir al pilot.

—Entesos.

Mentre l’avió virava i començava a fer mitja volta, la Flick va tornar a la cabina.

Els Grallons se la miraven amb atenció.

—Canvi de plans —va anunciar.





2


En Dieter estava amagat darrere uns matolls i observava inquiet l’avió britànic que feia cercles al damunt del camp.

Per què no saltaven encara? El pilot havia fet dues passades per sobre del camp d’aterratge. Les llanternes eren al lloc on havien de ser. Potser el líder del comitè de benvinguda havia enviat un codi equivocat? O potser els homes de la Gestapo havien fet alguna cosa que havia despertat sospites? S’estava tornant boig. La Felicity Clairet era a uns pocs metres d’on era ell. Si disparava contra l’avió, amb una mica de sort fins i tot hauria pogut tocar-la.

Aleshores l’avió va virar, va fer mitja volta i es va allunyar en direcció al sud. En Dieter es va sentir humiliat. La Flick Clairet se li acabava d’escapar al davant d’en Walter Gödel, en Weber i vint homes de la Gestapo.

Va amagar el rostre un instant entre les mans.

Què havia passat? Es podia imaginar una dotzena de motius. A mesura que el brogit dels motors de l’avió s’anava allunyant, en Dieter va sentir crits d’indignació en francès. Semblava que els membres de la Resistència estaven tan confosos com ell mateix. El més probable, va pensar en Dieter, era que la Flick, una líder amb experiència, s’hagués ensumat alguna cosa i hagués decidit suspendre el salt.

En Walter Gödel, estirat a terra al seu costat, va dir:

—I què farà ara?

En Dieter va pensar ràpidament. Tenia al davant quatre membres de la Resistència: en Michel, el líder, que encara anava coix a causa de la ferida de bala; l’Helicòpter, l’operador de ràdio britànic; un francès que en Dieter no havia reconegut i una dona jove. Què n’havia de fer, d’ells? L’estratègia de deixar lliure l’Helicòpter era prou bona, en teoria, però l’havia conduït a dos fracassos humiliants i no estava disposat a continuar en aquella línia.

Havia d’obtenir algun resultat del fracàs d’aquella nit. Hauria de reprendre el mètode tradicional de l’interrogatori amb l’esperança de salvar l’operació… i la seva reputació.

Va agafar la ràdio.

—Atenció a totes les unitats —va dir en un xiuxiueig—, els parla el major Franck. Acció, repeteixo, acció. —Es va posar dret i va desenfundar la pistola automàtica.

Els projectors que havien amagat darrere els arbres es van encendre de cop. Els quatre partisans van quedar il·luminats sense pietat enmig del prat, desconcertats i vulnerables. En Dieter va cridar-los en francès:

—Esteu rodejats! Aixequeu els braços!

Al seu costat, en Gödel va treure la Luger. Els quatre homes de la Gestapo que acompanyaven en Dieter van apuntar els rifles a les cames dels membres de la Resistència. Hi va haver un instant d’incertesa: obririen foc els partisans? Si s’atrevien a fer-ho els cosirien a bales. Amb una mica de sort només en sortirien ferits.

Però en Dieter no estava gaire de sort aquella nit. I si aquells quatre acabaven morts es quedaria amb les mans buides.

Els membres de la Resistència van dubtar un instant. En Dieter va fer una passa endavant i es va deixar veure, amb els quatre homes al seu costat.

—En aquests moments us apunten una vintena d’homes —va cridar—. No traieu les armes.

Un d’ells va començar a córrer. En Dieter va renegar. Sota la llum dels projectors va veure per un instant uns cabells de color panotxa: era l’Helicòpter, aquell noiet estúpid, que corria pel mig del camp com un toro embogit.

—Dispareu —va dir en Dieter com si res. Els quatre tiradors van apuntar i van disparar. Els trets van trencar un instant el silenci d’aquells prats. L’Helicòpter va fer un parell de passes més i va caure a terra.

En Dieter va mirar els altres tres esperant veure la seva reacció. Lentament van anar aixecant els braços enlaire. En Dieter va parlar una altra vegada per ràdio.

—Tots els equips al prat, detinguin els presoners —va dir, i va desar la pistola.

Es va dirigir lentament fins al lloc on jeia el cos de l’Helicòpter. No es movia. Els tiradors de la Gestapo li havien disparat a les cames, però era difícil apuntar contra un objectiu en moviment a les fosques, i un d’ells havia apuntat massa alt: la bala li havia entrat pel coll, li havia trencat la columna o la jugular o totes dues coses. En Dieter es va agenollar al seu costat i va mirar de trobar-li el pols, però ja no en tenia.

—He conegut agents més espavilats que tu, però eres un noi valent —va dir en veu baixa—. Descansa en pau. —I li va tancar els ulls.

Va mirar els altres tres mentre els desarmaven i els posaven les manilles. En Michel aguantaria bé els interrogatoris: en Dieter l’havia vist en acció i era un home valent. Potser la seva feblesa era la vanitat. Era un home ben plantat i un Casanova. La millor manera de torturar-lo seria davant d’un mirall: trencar-li el nas, fer-li saltar les dents, fer-li cicatrius a les galtes, fer-li entendre que cada minut de resistència el feia més i més lleig.

L’altre home tenia tot l’aspecte de ser alguna mena de professional, potser un advocat. Un dels homes de la Gestapo el va escorcollar i va ensenyar a en Dieter un passi que permetia al doctor Claude Bouler sortir després del toc de queda. En Dieter va pensar que devia ser una falsificació, però als cotxes de la Resistència van trobar-hi un maletí de metge autèntic, amb tot l’instrumental i els medicaments. Amb les manilles tenia un aspecte pàl·lid però digne: interrogar-lo tampoc seria senzill.

La noia era la més prometedora. Devia tenir uns dinou anys i era bonica, amb una cabellera llarga i fosca i uns ulls enormes, però tenia una mirada perduda. Segons els papers que portava es deia Gilberte Duval. En Dieter va recordar de l’interrogatori d’en Gaston que la Gilberte era l’amant d’en Michel i la rival de la Flick. Si actuava amb enginy encara en podria treure alguna cosa.

Van dur els vehicles dels alemanys del graner de la Maison Grandin. Els homes de la Gestapo es van emportar els presoners en un camió. En Dieter va donar ordres de posar-los en cel·les diferents per tal que no es poguessin comunicar els uns amb els altres.

En Gödel i en Dieter es van traslladar al palau de Sainte-Cécile en el Mercedes d’en Weber.

—Quina gran farsa —va burlar-se’n en Weber—. Una pèrdua de temps i d’efectius.

—Jo no ho veig pas així —va dir en Dieter—. Hem tret de la circulació quatre agents subversius, al capdavall, això és el que se suposa que hauria de fer la Gestapo, i, encara millor, en tenim tres de vius per interrogar-los.

—Què n’espera obtenir, d’aquests interrogatoris? —va preguntar-li en Gödel.

—L’home que hem mort, l’Helicòpter, era l’operador de ràdio —va explicar en Dieter—. Tinc una còpia del seu llibre de codis. Malauradament no portava l’aparell a sobre. Si trobem la ràdio ens podem fer passar per ell.

—I no podem fer servir qualsevol altre transmissor si coneixem la freqüència que li han assignat?

En Dieter va fer que no amb el cap.

—Una orella experta és capaç de distingir entre un transmissor i un altre. I aquestes petites radiomaletes són molt particulars. Per fer-les tan petites s’estalvien els circuits que no són imprescindibles i el resultat és una qualitat de to més aviat pobra. Si en tinguéssim alguna de similar, que haguéssim pres a algun altre agent, potser seria prou semblant per assumir el risc.

—Potser la tenim en alguna banda.

—Si en tenim cap, ha de ser a Berlín. És més senzill buscar la de l’Helicòpter.

—I com pensa fer-ho?

—La noia em dirà on és.

En Dieter es va passar la resta del viatge meditant quina estratègia havia de seguir durant l’interrogatori. Podia torturar la noia davant dels homes, però potser ho resistirien. Semblava més útil torturar els homes davant la noia. Però potser hi havia un mètode més senzill.

Mentre passaven pel davant de la biblioteca pública que hi havia al centre de Reims, en Dieter va començar a elaborar un pla. Ja havia vist aquell edifici altres vegades. Era una petita joia, un edifici art-déco construït amb pedra de color ocre enmig d’un petit jardí.

—Li faria res aturar el cotxe un moment, si us plau, major Weber?

En Weber va donar l’ordre d’aturar-se al conductor.

—Que té eines al portaequipatge?

—No en tinc ni idea —va dir en Weber—. De què va tot això?

—És clar que en tenim, major —va dir el conductor—. Tenim l’equip reglamentari.

—Hi ha algun martell gros?

—Sí —va dir el conductor mentre sortia del vehicle.

—Només trigaré un moment —va dir en Dieter, i va sortir del cotxe.

El conductor li va donar un martell de ferro massís amb un mànec força llarg. En Dieter va passar per davant d’un bust d’Andrew Carnegie i es va dirigir a la biblioteca. Evidentment, estava tancada i a les fosques. Les portes de vidre estaven protegides per una delicada reixa de ferro forjat. Es va dirigir al lateral de l’edifici i va trobar una entrada que donava al soterrani, amb una senzilla porta de fusta amb la inscripció ARXIUS MUNICIPALS.

En Dieter va començar a donar cops de martell al pany per obrir la porta. Amb quatre en va tenir prou. Hi va entrar i va encendre els llums. Va pujar una escala estreta que portava al primer pis i va travessar el vestíbul fins a la secció cinquena. Un cop allí va buscar la F de Flaubert i va agafar un exemplar del llibre que buscava: Madame Bovary. No era gens difícil de trobar-lo: aquell llibre devia ser a les lleixes de totes les biblioteques del país.

Va obrir el llibre pel capítol nou i hi va trobar el paràgraf que buscava. El recordava perfectament. Li aniria molt bé per al que tenia planejat. Va tornar al cotxe. En Gödel se’l mirava encuriosit. En Weber va dir sense acabar-s’ho de creure:

—Necessitava alguna cosa per llegir?

—De vegades em costa agafar el son —va respondre en Dieter.

En Gödel va esclafir una rialla. Va agafar-li el llibre de les mans i va llegir-ne el títol.

—Un clàssic de la literatura universal —va comentar—. Però segur què és la primera vegada que algú rebenta la porta de la biblioteca per emportar-se’l a casa.

El cotxe els va portar fins a Sainte-Cécile. Quan van arribar al palau, en Dieter ja havia dissenyat el seu pla. Va ordenar al tinent Hesse que preparés en Michel per a l’interrogatori: el volia nu i lligat a una cadira a la cambra de tortures.

—Ensenyi-li l’instrument que fem servir per arrencar les ungles —va dir—. Deixi’l davant seu damunt la taula.

Mentre en Hesse executava les seves ordres, en Dieter va agafar una ploma estilogràfica, una ampolleta de tinta i un bloc de notes de les oficines que hi havia al pis de dalt. En Walter Gödel es va instal·lar en un racó de la cambra de tortures per observar.

En Dieter va estudiar un instant l’aspecte d’en Michel. El líder de la resistència era un home alt, amb unes arrugues molt atractives al voltant dels ulls. Tenia un aspecte de nen dolent que a les dones els devia agradar molt. Estava espantat però se’l veia decidit. «Deu estar pensant com s’ho farà per resistir les tortures el màxim de temps possible», va pensar en Dieter.

En Dieter va posar la ploma, la tinta i el paper al damunt de la taula, al costat de les pinces per a les ungles, per mostrar-li les dues alternatives.

—Deslligui-li les mans —va dir.

En Hesse va fer el que li havien manat. El rostre d’en Michel delatava un gran alleujament i també la por que allò que estava passant no fos real. En Dieter va donar les explicacions pertinents a en Walter Gödel.

—Abans d’interrogar els presoners sempre prenc mostres de la seva cal·ligrafia.

—De la cal·ligrafia?

En Dieter va assentir amb el cap mentre observava en Michel, que semblava que havia entès perfectament aquells mots en alemany. Se’l veia esperançat.

En Dieter es va treure Madame Bovary de la butxaca, el va obrir i el va posar sobre la taula.

—Copiï el capítol nou —va dir a en Michel en francès.

En Michel va dubtar un instant. Semblava una ordre innòcua. De ben segur que sospitava que allò era alguna mena de truc, va pensar en Dieter, però era incapaç d’entendre quin. El major esperava. Els membres de la Resistència tenien ordres de fer tots els possibles per ajornar la tortura. Segur que en Michel veuria en aquell petit exercici una oportunitat per demorar el sofriment. Segur que el perjudicaria d’alguna manera, però sens dubte era millor que no pas que li arranquessin les ungles.

—D’acord —va dir, després d’una llarga pausa, i va començar a copiar.

En Dieter l’observava. Escrivia amb un traç ample i exuberant. Per escriure dues pàgines del llibre va necessitar sis fulls de paper. Quan en Michel va girar pàgina, en Dieter el va aturar. Va dir a en Hans que tornés en Michel a la cel·la i que li portés la Gilberte. En Gödel va donar un cop d’ull al que havia escrit en Michel i va moure el cap desconcertat.

—No acabo d’entendre on vol anar a parar —va dir. Va donar-li els fulls i es va tornar a asseure a la cadira.

En Dieter va estripar una de les pàgines per tal que en quedessin només les paraules que volia.

La Gilberte va entrar a la cambra absolutament aterrida però amb aire desafiador.

—No diré res —va dir—. Mai no trairé els meus amics. A més, jo no sé res. Em limito a conduir els cotxes.

En Dieter li va demanar que s’assegués i li va oferir un cafè.

—Cafè de veritat —va dir mentre n’hi donava una tassa. Els francesos només podien trobar succedanis.

Ella en va beure un glop i li va donar les gràcies.

En Dieter la va examinar. Era força bonica, amb els cabells llargs i obscurs i els ulls foscos, tot i que en la seva expressió hi havia alguna cosa més aviat bovina.

—És una dona encisadora, Gilberte —va dir—, em costa de creure que sigui una assassina.

—No, no ho soc pas! —va dir ella, convençuda.

—Una dona estaria disposada a qualsevol cosa per amor, m’equivoco?

—Veig que m’entén —va dir ella, sorpresa.

—Ho sé tot de vostè. Sé que està enamorada d’en Michel.

Ella va assentir sense dir res.

—Malauradament, és un home casat. És una llàstima. Però vostè l’estima. I és per això que ajuda la Resistència. Per amor, no pas per odi.

La Gilberte va assentir amb el cap.

—M’equivoco? —va dir en Dieter—. Respongui.

—No —va dir ella amb un fil de veu.

—Però s’ha equivocat, estimada.

—Ja sé que no està bé…

—No, no, no m’entén. El seu error no ha estat només violar la llei sinó estimar en Michel.

—Ja sé que està casat —va dir ella confosa—, però…

—Temo que ell no l’estima.

—Sí que m’estima!

—No. Estima la seva dona, la Felicity Clairet, més coneguda com a Flick. Una dona anglesa, que no és ni elegant ni gaire bonica, una mica més gran que vostè, però ell l’estima.

Els ulls se li van omplir de llàgrimes.

—No el crec.

—Li escriu cartes, sap. Suposo que les dona als missatgers perquè les facin arribar a Anglaterra. Li envia cartes d’amor per dir-li fins a quin punt la troba a faltar. Són força poètiques, d’un estil una mica antic. N’he llegit unes quantes.

—És impossible.

—En portava una a sobre precisament en el moment de la detenció. Ha provat de destruir-la, però n’he aconseguit salvar uns quants fragments. —En Dieter es va treure de la butxaca el full de paper que havia estripat i l’hi va donar—. Reconeix la lletra?

—Sí.

—I és una carta d’amor… no li sembla?

La Gilberte va llegir lentament, movent els llavis:

Sí, penso contínuament en tu! El teu record em desespera! Dispensa! Me’n vaig! Adéu! Me n’aniré ben lluny… tan lluny que no tornaràs a sentir parlar mai més de mi! I, tanmateix… avui… no sé quina força m’ha arrossegat encara fins aquí. És tan difícil de lluitar contra el cel, de resistir el somriure dels àngels! L’home sempre acabava deixant-se arrossegar per allò que és bell, encantador, adorable!

Va llançar la carta a terra sanglotant.

—Sento haver de ser jo qui l’hi faci saber —va dir en Dieter amablement.

Es va treure el mocador de fil que portava a la butxaca del davant de la jaqueta i l’hi va donar. La Gilberte va amagar el rostre dins del mocador.

Aquell era el moment de convertir discretament aquella conversa en un interrogatori.

—Suposo que d’ençà que se’n va anar la Flick, en Michel ha estat vivint amb vostè.

—Abans i tot —va dir ella indignada—. Sis mesos, cada nit menys les nits que ella era a la ciutat.

—A casa seva?

—Tinc un apartament. Molt petit. Però és prou gran per a dues… per a dues persones que s’estimen —va dir plorant.

En Dieter feia un esforç per mantenir un to informal a mesura que s’apropava al tema que realment li interessava.

—I no ho ha trobat complicat haver de tenir l’Helicòpter amb vostès, en un lloc tan petit?

—No vivia pas amb nosaltres. Avui era el primer dia que venia.

—Però segur que es deu haver preguntat on s’allotjaria.

—No. En Michel li havia trobat una habitació al damunt de l’antiga llibreria que hi ha a la Rue Molière.

De sobte, en Walter Gödel es va bellugar inquiet a la cadira. Acabava d’entendre per on anaven els trets. En Dieter va ignorar-lo i va demanar a la Gilberte com si res:

—Que potser ha deixat les seves coses a casa seva quan han anat a buscar l’avió a Chatelle?

—No, s’ho va emportar tot a la seva habitació.

—La maleta petita també? —En Dieter va formular la pregunta clau.

—Sí.

—Ah —va fer.

En Dieter ja tenia el que buscava. La ràdio de l’Helicòpter era en una habitació al damunt de la llibreria de la Rue Molière.

—Ja he acabat amb aquesta vaca estúpida —va dir a en Hans en alemany—. Entregui-la a en Becker.

El cotxe d’en Dieter, l’Hispano-Suiza blau, estava aparcat al davant del palau. Amb en Walter Gödel assegut al seu costat i en Hans Hesse al seient del darrere, en Dieter va creuar ràpidament els pobles que hi havia fins a Reims i va localitzar ràpidament la llibreria de la Rue Molière.

Van rebentar la porta i van pujar per una escala de fusta fins a una habitació al damunt de la llibreria. Era un cau sense mobles, només una màrfega coberta amb una vulgar manta. A terra, al costat de la màrfega, hi havia una ampolla de whisky, un necesser i una petita maleta.

En Dieter la va obrir i va mostrar la ràdio a en Gödel.

—Amb això —va dir en Dieter triomfant— em puc fer passar per l’Helicòpter.

Mentre tornaven a Sainte-Cécile van discutir quin missatge havien d’enviar.

—El primer que voldria saber l’Helicòpter és per què no han saltat els paracaigudistes —va dir en Dieter—. De manera que preguntarà: «Què ha passat?». Hi estan d’acord?

—I estaria molt enfadat —va dir en Gödel.

—Doncs potser és millor que digui: «Què caram ha passat?».

En Gödel va fer que no amb el cap.

—Vaig estudiar a Anglaterra abans de la guerra. Aquesta expressió, «què caram», és massa formal. És un succedani pobre de «què punyetes». Un soldat jove no ho diria mai, això.

—Potser hauria de dir: «Què collons»?

—És massa groller —va fer en Gödel—. Sap que és possible que sigui una dona qui descodifiqui el missatge.

—El seu anglès és millor que el meu, triï vostè.

—Crec que hauria de dir: «Què dimonis ha passat?». Tradueix la seva ràbia i és un renec viril que difícilment pot ofendre una dona.

—D’acord. També voldria saber què ha de fer ara, de manera que demanarà noves ordres. Com ho diria?

—Segurament: «Enviïn instruccions». Als anglesos no els agrada la paraula ordre, la troben poc fina.

—D’acord. I voldria una resposta ràpida, perquè l’Helicòpter estaria impacient, com nosaltres.

Van arribar al palau i van anar directament a la sala d’escoltes radiofòniques, al soterrani. Un operador de mitjana edat que es deia Joachim va connectar l’aparell i va sintonitzar la freqüència d’emergència mentre en Dieter escrivia el missatge que havien acordat:

QUÈ DIMONIS HA PASSAT? ENVIÏN INSTRUCCIONS. RESPOSTA IMMEDIATA.

En Dieter va fer un esforç per dominar la impaciència i mostrar a en Joachim com havia de codificar el missatge, inclosos els codis de seguretat.

—No s’adonaran que no és l’Helicòpter qui envia el missatge? —va preguntar en Gödel—. Poden identificar el «tacte» personal de la persona que l’envia, com la cal·ligrafia d’una carta?

—Sí —va dir en Joachim—. Però he sentit aquest paio un parell de vegades i el puc imitar. És una mica com imitar l’accent d’algú, com si fossis de Frankfurt, per posar un exemple.

—I es veu amb cor d’imitar-lo a la perfecció després d’haver-lo sentit només dues vegades? —va dir en Gödel, sense acabar-s’ho de creure.

—No, a la perfecció, no. Però sovint els agents estan sotmesos a molta pressió durant l’emissió, s’amaguen en algun indret i els preocupa que els puguem enxampar, de manera que si noten alguna diferència ho atribuiran als nervis. —Va començar a teclejar les lletres.

En Dieter va calcular que haurien d’esperar com a mínim una hora. A l’estació britànica d’escolta havien de desxifrar el missatge, passar-lo al controlador de l’Helicòpter, que segurament era al llit. El més probable era que el controlador rebés el missatge per telèfon i llavors hauria d’escriure una resposta immediatament, però després calia codificar i transmetre el missatge, que tot seguit en Joachim s’ocuparia de desxifrar.

En Dieter i en Gödel van anar a la cuina del pis principal, on van trobar l’oficial que començava a preparar l’esmorzar. Van ordenar-li que els servís salsitxes i cafè. En Gödel estava impacient per tornar al quarter general de Rommel, però volia quedar-se allà i veure com acabava tot plegat.

El sol ja apuntava a l’horitzó quan una dona vestida amb l’uniforme de les SS va venir a dir-los que havia arribat la resposta i que en Joachim gairebé ja havia acabat de copiar-la.

Es van afanyar escales avall. En Weber ja hi era, amb la seva habitual capacitat per presentar-se sempre al lloc de l’acció en el moment oportú. En Joachim va donar a en Weber l’original, una còpia a en Dieter i una altra a en Gödel. En Dieter va llegir en veu alta:

GRALLONS CANCEL·LEN SALT PERÒ HAN ATERRAT EN UN ALTRE LLOC. ESPERI CONTACTE LLEOPARD.

—No ens serveix de gaire, això —va remugar en Weber.

—Quina decepció —va assentir en Gödel.

—S’equivoquen! —va dir en Dieter, exultant—. El Lleopard és a França, i jo en tinc un retrat! —Es va treure les fotografies de la Flick Clairet que portava a la butxaca i en va donar una a en Weber—. Tregui del llit algun impressor perquè en faci un miler de còpies. Vull veure aquesta fotografia a tots els racons de Reims abans de les pròximes dotze hores. Hans, faci que omplin el dipòsit del meu cotxe.

—On va? —va preguntar en Gödel.

—A París, amb l’altra fotografia, vull que facin el mateix allà. Ara ja és meva!





3


El salt en paracaigudes havia anat de primera. Primer van llançar els contenidors per evitar que aterressin al cap d’alguna de les paracaigudistes. Aleshores els grallons es van asseure l’una després de l’altra al capdamunt de la rampa i quan l’assistent els donava un copet a l’espatlla, es deixaven lliscar pel tobogan i queien al buit.

La Flick va saltar l’última. Mentre queia, el Hudson va virar en direcció nord i es va perdre enmig de la nit. Va desitjar bona sort a la tripulació. Començava a sortir el sol: a causa del retard de la nit anterior haurien d’arriscar-se a fer la darrera part del vol a plena llum del dia.

La Flick va aterrar sense dificultats, amb els genolls flexionats i els braços enganyats al cos en el moment de tocar terra. Es va quedar quieta uns segons. Territori francès, va pensar amb una esgarrifança; territori enemic. Ara era una criminal, una terrorista, una espia. Si l’enxampaven, la podien fer executar.

Es va treure del cap aquell pensament i es va posar dreta. A uns quants metres de distància un ruc se la va mirar un instant sota la llum de la lluna i tot seguit va tornar a ajupir el cap i va continuar menjant herba. Allí a prop hi havia tres contenidors. Una mica més enllà, escampats pel camp, hi havia mitja dotzena de membres de la Resistència que treballaven en parelles, recollien els aparatosos contenidors i se’ls emportaven.

Es va treure amb dificultats el paracaigudes, el casc i el vestit de vol. Mentre ho feia se li va apropar corrent un home jove, que li va dir panteixant en francès:

—No esperàvem ningú, només subministraments!

—Un canvi de plans —va dir—. No et preocupis. L’Anton és aquí amb vosaltres?

L’Anton era el nom en codi del líder del sector Vestryman.

—Sí.

—Digues-li que el Lleopard és aquí.

—Ah… vostè és el Lleopard —va dir impressionat.

—Sí.

—Soc en Chevalier. M’alegro molt de coneixe-la.

La Flick va mirar el cel, que començava a passar del negre al gris.

—Si us plau, Chevalier, ves a buscar l’Anton tan de pressa com puguis. Digue-li que necessito transport per a sis persones. No podem perdre ni un segon.

—D’acord —va dir, i va marxar corrent.

La Flick va plegar amb molta cura el paracaigudes i tot seguit va anar a buscar les altres dones. La Greta havia aterrat en un arbre i s’havia fet unes quantes esgarrinxades amb les branques a mesura que havia anat caient, però no s’havia fet cap ferida important i ja s’havia tret l’arnès i havia aconseguit baixar de l’arbre. Les altres havien aterrat a l’herba sense dificultats.

—Estic molt orgullosa de mi mateixa —va dir la Jelly—, però no ho tornaria a fer ni que em paguessin un milió de lliures.

La Flick es va adonar que els membres de la Resistència s’emportaven els contenidors a l’extrem sud del camp, de manera que va conduir el grup en aquella direcció. Allí tenien la furgoneta d’un constructor, un cavall i un carro, i una vella limusina Lincoln amb la capota abaixada que funcionava amb una mena de motor a vapor. Allò no la va sorprendre gens: només hi havia combustible per a tasques essencials, i els francesos se les pensaven totes per fer anar els cotxes.

Els homes de la Resistència havien carregat els contenidors al carro i ara els amagaven sota les caixes de verdura buides. La resta dels contenidors els posaven al darrere de la furgoneta. L’Anton estava al comandament de l’operació; era un home d’uns quaranta anys, amb una gorra greixosa i una jaqueta de treball de color blau, amb un cigarret francès esgrogueït als llavis. Se la va mirar sense acabar de creure’s el que veia:

—Sis dones? —va dir—. Què és això? Un grup de labors?

La Flick havia arribat a la conclusió que li sortia més a compte no fer cas dels acudits sobre dones. Va parlar-li amb solemnitat.

—Aquesta és l’operació més important que he dirigit mai i em cal la teva ajuda.

—Faré el que calgui.

—Hem d’agafar un tren cap a París.

—Us puc portar fins a Chartres —va mirar el cel per calcular quant faltava perquè es fes completament de dia i tot seguit va assenyalar una granja que amb prou feines es distingia a l’altra punta del camp.

—De moment us podeu amagar en aquell graner. Així que hàgim distribuït aquests contenidors, us vindrem a buscar.

—No n’hi ha prou —va dir la Flick, decidida—. Hem de sortir de seguida.

—El primer tren a París surt a les deu. Et garanteixo que hi sereu.

—Bajanades. No ho sap ningú, a quina hora surten els trens.

Era veritat. La combinació dels bombardejos aliats, els sabotatges de la Resistència i els errors deliberats que cometien els treballadors antinazis del ferrocarril feia que els horaris fossin molt irregulars. El més sensat era anar a l’estació de seguida i agafar el primer tren que sortís.

—Amagueu els contenidors al graner i porteu-nos-hi ara mateix.

—Impossible —va dir l’Anton—. He d’amagar els contenidors abans que surti el sol.

Els homes van aturar-se per escoltar aquella discussió. La Flick va sospirar. Per a l’Anton les armes i la munició amagada als contenidors eren la cosa més important del món. Eren la clau del seu poder i del seu prestigi.

—Això és molt més important, m’has de creure —va insistir la Flick.

—Ho sento…

—Anton, escolta’m. T’asseguro que si no em fas aquest favor serà l’últim contenidor que rebràs d’Anglaterra. Saps que ho puc fer, oi?

Hi va haver una pausa. L’Anton no volia claudicar davant dels seus homes. De tota manera, si deixava de rebre subministraments el seu equip se n’aniria a lluitar amb un altre. Aquella era l’única arma que podien fer servir els oficials britànics per influir en la Resistència francesa.

I va funcionar. L’Anton se la va mirar fixament. Lentament va treure’s el cigarret de la boca, en va arrencar la punta i la va llençar.

—D’acord —va claudicar—. Pugeu a la furgoneta.

Les dones van ajudar a descarregar els contenidors i van pujar ràpidament al vehicle. Es van asseure; el terra estava tot brut de pols de ciment, fang i oli, però van trobar uns quants sacs estripats i els van fer servir per no tacar-se la roba. L’Anton va tancar la porta. En Chevalier es va asseure al volant.

—D’acord, senyores —va dir en anglès—. Som-hi!

—Res d’acudits —va tallar-lo la Flick en francès—, i res d’anglès.

Va engegar el cotxe sense dir res.

Després de volar vuit-cents quilòmetres al damunt del terra metàl·lic d’un bombarder, els Grallons encara van haver de fer trenta quilòmetres a la part del darrere de la furgoneta. Sorprenentment, la Jelly —la més vella, la més grassa i la que estava menys en forma de les sis— era la que assumia la situació amb més estoïcisme i feia broma sobre les incomoditats i es reia d’ella mateixa cada vegada que la furgoneta agafava un revolt molt tancat i anava d’una banda a l’altra com una pilota.

Però així que va sortir el sol i la furgoneta va entrar a la petita ciutat de Chartres, una altra vegada van tornar a sentir la por que les tenallava.

—Encara no em puc creure que estigui fent això —va comentar la Maude.

La Diana li va estrènyer la mà.

La Flick ja havia fet plans:

—A partir d’ara ens dividirem en parelles —va dir. Els equips ja els havien decidit a l’escola final. La Flick havia posat la Diana amb la Maude, perquè si no ho hagués fet d’aquella manera la Diana hauria muntat un ciri. Ella es va aparellar amb la Ruby, perquè volia poder discutir els problemes amb algú, i la Ruby era el Gralló més espavilat. Malauradament no tenia cap altre remei que aparellar la Greta amb la Jelly.

—No entenc per què m’ha de tocar a mi anar acompanyada d’un estranger —va rondinar la Jelly.

—Això no és un saló de te —va dir la Flick, furiosa—. No et pots pas asseure al costat de la teva millor amiga. Això és una operació militar i faràs el que et manin.

La Jelly va tancar la boca.

—Haurem de canviar una mica les nostres tapadores, per donar un sentit al viatge amb tren —va continuar la Flick—. Alguna idea?

—Jo soc l’esposa del major Remmer —va dir la Greta—, un oficial alemany que treballa a París, i viatjo amb la meva minyona francesa. Se suposava que havia d’anar a visitar la catedral de Reims. Ara suposo que torno d’una visita a la catedral de Chartres.

—Força bé. Diana?

—La Maude i jo som secretàries i treballem per a la companyia elèctrica a Reims. Hem anat a Chartres perquè… la Maude ha perdut el contacte amb el seu promès i pensàvem que potser era a Chartres. Però no hi era.

La Flick va assentir amb el cap, satisfeta. Hi havia milers de franceses que buscaven parents desapareguts, especialment homes joves que tant podien haver estat ferits durant un bombardeig com haver caigut en mans de la Gestapo, haver anat a parar a un camp de treball a Alemanya o haver-se unit a la Resistència.

—Jo —va dir la Flick— soc la vídua d’un agent de borsa que va morir el 1940. He anat a Chartres a recollir la meva cosina òrfena per portar-la a casa meva a Reims.

Un dels grans avantatges que tenien les dones com a agents secrets era que es podien moure pel país sense despertar sospites. En canvi, un home que es trobés fora de la seva àrea de treball era considerat immediatament un membre de la Resistència, especialment si es tractava d’un home jove.

La Flick es va dirigir al conductor, en Chevalier.

—Busqui un lloc discret per deixar-nos.

Sis senyores respectables i elegants baixant de la part del darrere d’una furgoneta podien cridar una mica l’atenció, fins i tot a la França ocupada, on la gent utilitzava qualsevol mitjà de transport que pogués trobar.

—Ja ens espavilarem per trobar l’estació.

Al cap d’un parell de minuts la furgoneta es va aturar, va fer marxa enrere per un carreró i tot seguit el conductor va saltar del cotxe i va obrir la porta del darrere. Les dones van sortir i es van trobar en un carreró estret amb llambordes i cases molt altes a banda i banda. Per una escletxa entre els terrats es veia una part de la catedral.

La Flick els va recordar quin era el pla.

—Aneu a l’estació, compreu bitllets d’anada a París i pugeu al primer tren que hi hagi. Les parelles no ens coneixem entre nosaltres, però farem tots els possibles per seure ben a prop al tren. Ens reagruparem a París, ja teniu l’adreça.

S’havien d’allotjar en un alberg que es deia Hôtel de la Chapelle, en el qual la propietària, tot i que no formava part de la Resistència, tenia el costum de no fer gaires preguntes. Si arribaven a temps havien d’anar a Reims immediatament; si no, es podien quedar una nit a l’alberg. A la Flick no li feia cap gràcia haver d’anar a París: era ple d’homes de la Gestapo i de col·laboradors seus, els kollabos, però aquella era l’única via per arribar a Reims amb tren.

Només la Flick i la Greta coneixien l’autèntica missió dels Grallons. Les altres encara creien que havien anat a França per fer volar un túnel del ferrocarril.

—Primer, la Diana i la Maude, marxeu, de pressa! Després, la Jelly i la Greta, més a poc a poc.

Se’n van anar amb la por dibuixada al rostre. En Chevalier els va encaixar la mà, els va desitjar sort i se’n va tornar al camp a buscar la resta dels contenidors. La Flick i la Ruby van sortir del carreró.

Els primers moments en una ciutat francesa eren sempre els més complicats. La Flick tenia la sensació que tothom sabia qui era, com si portés un cartell a l’esquena que digués: «Agent britànica! Engeguin-li un tret!». Però la gent caminava pel seu costat com si no fos ningú especial, i després de passar a la vora d’un gendarme i un parell d’oficials alemanys, el pols li va tornar al ritme normal.

Encara se sentia molt estranya. Tota la vida havia estat una persona respectable i li havien ensenyat a considerar la policia els seus amics.

—No suporto estar a l’altra banda de la llei —va dir a la Ruby a cau d’orella en francès—, com si hagués comès algun delicte.

La Ruby va riure per sota el nas.

—Jo ja hi estic acostumada —va dir—. Els policies han estat sempre els meus enemics.

La Flick va recordar amb un estremiment que fins dimarts passat la Ruby era a la presó per assassinat. Aquells quatre dies se li havien fet eterns. Van arribar a la catedral, al capdamunt d’un turó, i la Flick va sentir una gran emoció en veure-la; aquella era la màxima expressió de la cultura medieval francesa, una església incomparable. De sobte, la va colpir l’enyorança dels temps de pau en què es podria haver passat un parell d’hores badant a l’interior del temple, observant-ne tots els racons.

Van baixar el turó fins a l’estació, un edifici de pedra modern del mateix color que la catedral. Van entrar en un vestíbul decorat amb marbre de color ocre. A les finestretes hi havia una cua de gent. Allò era un bon senyal: volia dir que la gent estava convençuda que aviat havia d’arribar un tren. La Greta i la Jelly ja eren a la cua, però no hi havia ni rastre de la Diana i la Maude, que ja devien ser a l’andana.

Es van quedar plantades davant d’un cartell contra la Resistència on apareixia un facinerós amb una pistola a la mà i la figura de Stalin al darrere. Deia així:

ELLS SÓN ELS ASSASSINS!

AMAGATS ALS PLECS DE

LA NOSTRA BANDERA!



«Se suposa que aquesta soc jo», va pensar la Flick.

No van tenir cap problema per comprar els bitllets. Per accedir a l’andana havien de passar el control de la Gestapo, i a la Flick se li va tornar a accelerar el pols. La Greta i la Jelly anaven davant seu. Aquella seria la seva primera trobada amb l’enemic. La Flick va pregar perquè fossin capaces d’aguantar el tipus. La Diana i la Maude ja devien haver passat.

La Greta parlava en alemany als homes de la Gestapo. La Flick podia sentir perfectament com els explicava la seva història.

—Jo conec un major Remmer —va dir un dels homes, un sergent—. Treballa d’enginyer?

—No, és dels Serveis Secrets —va respondre la Greta. No estava gens nerviosa i la Flick va pensar que allò de fingir ser una altra persona devia ser com una segona naturalesa per a ella.

—Ha d’anar a visitar les catedrals —va dir el sergent per donar-li conversa—. És l’única cosa que val la pena veure en aquest abocador.

—Sí.

Va examinar els papers de la Jelly i va començar a parlar-li en francès.

—Viatja sempre amb frau Remmer?

—Sí, és molt bona amb mi —va respondre la Jelly.

La Flick va sentir que li tremolava la veu i es va adonar que estava aterrida.

—Han anat a visitar el palau del bisbe? —va preguntar el sergent—. És un edifici magnífic.

—L’hem visitat —va respondre la Greta en francès—. Senzillament meravellós.

El sergent es mirava la Jelly i esperava una resposta. Per un instant semblava que s’hagués quedat muda, aleshores va dir:

—La dona del bisbe és molt atenta.

A la Flick li va caure l’ànima als peus. La Jelly parlava el francès com un nadiu, però era una absoluta ignorant sobre qualsevol país que no fos el seu. Ignorava que només els bisbes de l’Església anglicana es podien casar. França era un estat catòlic, on els sacerdots eren cèlibes. La Jelly s’havia delatat a la primera ocasió.

Què passaria ara? La Flick tenia la metralladora Sten amb el silenciador a la maleta, desmuntada en tres parts, però portava la Browning automàtica dins la bossa de cuir gastat que duia penjada al braç. Va descordar discretament la cremallera de la bossa per poder agafar la pistola en cas d’emergència i va veure que la Ruby es posava la mà dreta a la butxaca de la gavardina, on havia amagat la pistola.

—L’esposa? —va dir el sergent a la Jelly—. Quina esposa?

La Jelly estava desconcertada.

—Vostè és francesa? —va dir.

—És clar.

La Greta va intervenir ràpidament.

—La seva esposa, no, la seva majordoma —va dir en francès. Era una explicació plausible: en aquella llengua, una esposa era une femme i una majordoma, une femme de ménage.

La Jelly es va adonar de seguida que havia comès un error.

—Sí, és clar —va dir—, la seva majordoma, això és el que volia dir.

La Flick va aguantar la respiració. El sergent va dubtar un instant que se’ls va fer etern, tot seguit es va arronsar d’espatlles i els va tornar els papers.

—Espero que no hagin d’esperar el tren gaire estona —va dir el sergent una altra vegada en alemany.

La Greta i la Jelly van continuar caminant i la Flick va poder respirar tranquil·la.

Quan ella i la Ruby van arribar al final de la cua i ja estaven a punt d’ensenyar els seus papers, de sobte van aparèixer dos gendarmes francesos uniformats que es van saltar la cua. Es van aturar un instant al punt de control, van saludar els alemanys d’una manera expeditiva, però no els van ensenyar els papers. El sergent va assentir amb el cap.

—Endavant —va dir.

«Si jo fos el responsable de seguretat aquí —va pensar la Flick—, aniria molt amb compte amb aquests casos. Qualsevol es pot fer passar per policia». Però els alemanys sentien massa respecte per qualsevol que anés vestit d’uniforme: en part era per aquest motiu que havien permès que el seu país hagués caigut en mans d’una colla de psicòpates.

De seguida els va tocar a elles explicar la seva història a la Gestapo.

—Són cosines? —va dir el sergent mirant primer la Flick i després la Ruby.

—No ens assemblem gaire, oi? —va dir la Flick en un to alegre que no es corresponia amb el seu estat d’ànim. No s’assemblaven en res: la Flick era rossa, tenia els ulls verds i la pell clara, mentre que la Ruby tenia els cabells foscos i els ulls negres.

—Sembla una gitana —va dir ell sense contemplacions.

La Flick va fer veure que estava indignada.

—Bé, doncs no ho és pas. —Per explicar el color de la pell de la Ruby va afegir—: La seva mare, la dona del meu oncle, era de Nàpols.

El sergent va arronsar les espatlles i es va adreçar a la Ruby.

—Com van morir els seus pares?

—Els sabotejadors van fer descarrilar el tren on anava —va dir ella.

—La Resistència?

—Sí.

—L’acompanyo en el sentiment, senyoreta. Aquesta gent són uns animals —va dir, i li va tornar els papers.

—Gràcies, senyor —va dir la Ruby.

La Flick es va limitar a assentir amb el cap. Van continuar caminant.

No havia estat gens fàcil. «Espero que no siguin tots com aquest —va pensar la Flick—, el cor no m’aguantarà».

La Diana i la Maude havien anat al bar. La Flick va mirar per la vidriera i va veure que estaven bevent xampany. Es va indignar. Els bitllets de mil francs de l’EOE no eren per a allò. A més, la Diana havia d’entendre que necessitava tenir el cap clar en tot moment. Però ara la Flick ja no hi podia fer res.

La Greta i la Jelly s’estaven assegudes en un banc. La Jelly estava enfonsada, sens dubte perquè li acabava de salvar la vida el que ella considerava un estranger pervertit. La Flick es va preguntar si aquell incident faria canviar la seva actitud. Ella i la Ruby van trobar un altre banc uns metres més enllà i s’hi van asseure per esperar.

A mesura que anaven passant les hores més i més gent s’apinyava a l’andana. Hi havia homes ben vestits que semblaven advocats o funcionaris locals del govern amb negocis a París, algunes franceses relativament ben vestides, i diversos alemanys d’uniforme. Els Grallons, com que tenien diners i cartilles falses de racionament, van aconseguir comprar pain noir i un succedani de cafè al bar.

Quan el tren va entrar a l’estació eren prop de les onze. Els vagons anaven molt plens i no va baixar gaire gent, de manera que la Flick i la Ruby es van haver de quedar dretes. La Greta i la Jelly també, però la Diana i la Maude van aconseguir seure en un compartiment per a sis persones amb dues dones de mitjana edat i dos gendarmes.

A la Flick la preocupava la presència dels gendarmes. Va aconseguir situar-se en un racó just al davant del compartiment, des d’on podia mirar a través del vidre per tenir-los controlats. Afortunadament, entre l’aventura de la nit anterior i el xampany que s’havien pres a l’estació, la Maude i la Diana estaven ben adormides abans fins i tot que el tren es posés en marxa.

El tren passava esbufegant entre els boscos i camps. Al cap d’una hora les dues franceses van baixar i la Flick i la Ruby van aprofitar per ocupar ràpidament els seients que havien quedat lliures. Els gendarmes, d’uns vint anys tots dos, van iniciar immediatament una conversa, encantats de tenir un parell de noies per parlar durant aquell llarg viatge.

Es deien Christian i Jean-Marie. En Christian era ben plantat, amb els cabells negres arrissats i els ulls castanys; en Jean-Marie tenia un rostre astut i murri, amb un bigotet ros. En Christian, el més extravertit, seia al mig amb la Ruby al seu costat. La Flick seia a l’altra banda i la Maude estava al seu costat adormida amb el cap al damunt de l’espatlla de la Diana.

Els gendarmes anaven a París a buscar un presoner, van dir. No tenia res a veure amb la guerra: era un home que havia assassinat la seva dona i el seu fillastre i tot seguit havia fugit a París, on l’havien detingut els flics, la policia local, i ho havia cantat tot. La seva feina consistia a tornar-lo a Chartres per jutjar-lo. En Christian es va ficar una mà a la butxaca de la guerrera i en va treure les manilles que portaven per a ell, per demostrar a la Flick que no era un fanfarró.

En qüestió d’una hora la Flick ja sabia tot el que podia saber sobre en Christian. Se suposava que ella havia de fer el mateix, de manera que va haver de treballar-se la seva història molt més del que hauria cregut necessari. Va haver de forçar al màxim la seva imaginació, però es deia a ella mateixa que allò li podia servir de pràctica per enfrontar-se a interrogatoris més hostils.

Van travessar Versalles i es van arrossegar per l’estació d’enllaç de St. Quentin, devastada per les bombes. La Maude es va despertar. Es va recordar que havia de parlar en francès, però havia oblidat que havia de fer veure que no coneixia la Flick, de manera que va dir:

—Hola, on som, ho saps?

Els gendarmes es van quedar de pedra. La Flick els havia explicat que ella i la Ruby no tenien res a veure amb les dues noies que dormien, però la Maude s’havia adreçat a la Flick com si es coneguessin de tota la vida.

La Flick va conservar la calma. Amb un somriure als llavis va dir:

—No la conec de res. Em sembla que m’ha confós amb la seva amiga d’aquí al costat. Encara està mig adormida.

La Maude se la va mirar amb cara de sorpresa, però de seguida va captar la mirada d’en Christian. Va fer veure que s’havia equivocat i es va fer la sorpresa, es va posar la mà a la boca horroritzada, i tot seguit va dir:

—Ho sento, té tota la raó, perdoni.

En Christian no era un home desconfiat i va dedicar un somriure a la Maude.

—Fa dues hores que dorm —li va dir—. Devem ser als afores de París. Però ja ho veu, el tren no es mou ni un pèl.

La Maude va respondre-li amb un somriure encisador.

—Quan li sembla que arribarem?

—Mademoiselle, ara sí que m’ha mort. Jo soc un simple ésser humà. Només Déu pot predir el futur.

La Maude es va posar a riure com si en Christian hagués dit alguna cosa molt enginyosa i la Flick es va relaxar. Aleshores la Diana es va despertar i va dir en veu alta, en anglès:

—Mare de Déu, quin mal de cap, quin coi d’hora deu ser?

De seguida va veure els gendarmes i es va adonar del que acabava de fer, però ja era massa tard.

—Ha parlat en anglès! —va dir en Christian.

La Flick va veure que la Ruby agafava la pistola.

—És anglesa —va dir en Christian a la Diana. Després es va mirar la Maude—. I vostè també! —va donar un cop d’ull al compartiment i de sobte ho va entendre tot—. Totes són angleses!

La Flick va allargar el braç per agafar la mà a la Ruby, que estava a punt de treure la pistola de la butxaca de la gavardina.

En Christian es va adonar d’aquell moviment i va veure el que la Ruby tenia a la mà.

—I van armades! —va dir.

Si no hagués estat pel perill que corrien les seves vides, la sorpresa d’aquell gendarme hauria estat d’allò més còmica.

—Oh, redéu, ho he engegat tot a dida —es va lamentar la Diana.

El tren va fer una sotragada i es va començar a moure.

—Són agents aliats! —va dir Christian en veu baixa.

La Flick va esperar un segon abans de decidir què havia de fer. Si en Christian treia la pistola, la Ruby el mataria. Haurien de saltar totes del tren. Amb una mica de sort podrien fer-se fonedisses pels suburbis que hi havia al darrere de la línia de ferrocarril abans no tinguessin temps d’avisar la Gestapo. El tren va agafar velocitat. La Flick es preguntava si no era millor que saltessin de seguida, abans el tren no anés massa de pressa.

Van passar uns segons que es van fer eterns. Aleshores en Christian va somriure:

—Bona sort! —va dir amb un fil de veu—. El vostre secret està en bones mans!

Gràcies a Déu eren simpatitzants de la Resistència. La Flick es va enfonsar al seu seient, alleujada.

—Gràcies —va dir.

—Quan es produirà la invasió? —va preguntar en Christian.

Era realment ingenu per part seva pensar que algú que sabés aquell secret ho podia explicar com si res a un desconegut, però per mantenir-lo motivat va dir:

—Qualsevol dia d’aquests, potser dimarts mateix.

—De veritat? Això és magnífic. Llarga vida a França!

—M’alegro de comprovar que esteu del nostre bàndol —va dir la Flick.

—Sempre he estat contra els alemanys —va dir en Christian traient una mica de pit—. La meva feina m’ha permès ajudar de tant en tant la Resistència, sense cridar l’atenció. —Es va donar uns copets al costat del nas.

La Flick no se’n creia res de res. No dubtava que fos antialemany: la majoria dels francesos ho eren, després de quatre anys d’escassetat de menjar, de roba gastada i del toc de queda. Però si realment hagués treballat per a la Resistència mai no ho hauria explicat a ningú, al contrari, l’hauria horroritzat la idea que algú ho pogués descobrir.

De tota manera allò no tenia cap importància. El que era important era que ell sabia en quina direcció bufava el vent, i no estava disposat a entregar agents aliats a la Gestapo uns dies abans de la invasió. Les probabilitats que ho hagués de pagar més tard eren massa altes.

El tren va començar a alentir la marxa i la Flick es va adonar que entraven a la Gare d’Orsay. Es va posar dreta. En Christian va besar-li la mà i li va dir amb la veu tremolosa:

—És una dona valenta. Bona sort!

La Flick va ser la primera de baixar del tren. Tan bon punt va posar els peus a l’andana va veure un treballador que enganxava un cartell a la paret. Alguna cosa li va resultar familiar. Va mirar atentament el cartell i de sobte va sentir que el cor se li aturava.

Era el seu retrat.

No l’havia vist mai abans i no recordava que mai li haguessin fet una fotografia amb banyador. Al darrere hi havia un paisatge de núvols, com si els haguessin pintat al damunt de la fotografia, de manera que no hi havia cap pista. El cartell portava el seu nom i un dels seus àlies, Françoise Boule, i deia que era una assassina.

El treballador gairebé havia acabat d’enganxar el cartell. Va agafar la galleda de cola i el feix de cartells i se’n va anar.

La Flick es va adonar que la seva imatge devia ser a tots els carrers de París.

Allò era un cop terrible. Es va quedar glaçada a l’andana. Estava tan espantada que li van venir ganes de vomitar. Però va aconseguir recuperar el control.

El primer problema era sortir de la Gare d’Orsay. Va donar un cop d’ull a l’andana i va veure que hi havia un punt de control a la porta d’accés. Probablement els agents de la Gestapo ja devien haver vist la fotografia.

Com s’ho faria per superar el control? No li serviria de res explicar-los una història. Si la reconeixien la detindrien i no hi havia explicació prou bona per convèncer un oficial alemany perquè la deixés anar. Potser se’n podien sortir a trets? Podien matar els homes que hi havia al punt de control, però segurament n’hi havia d’altres a l’estació, a part de la policia francesa, que segurament dispararien abans de fer cap pregunta. Era massa arriscat.

Però aleshores es va adonar que hi havia una sortida possible. Podia passar el comandament a una de les altres —la Ruby, per exemple—, deixar que passessin elles el control i després entregar-se. D’aquella, manera la missió encara tenia una possibilitat d’èxit.

Es va girar. Van seguir-la la Ruby, la Diana i la Maude. En Christian i en Jean-Marie estaven a punt de sortir. Aleshores la Flick va recordar les manilles que portava en Christian a la butxaca i se li va acudir un pla esbojarrat.

Va donar una empenta a en Christian i es va tornar a ficar dins del vagó. El noi va pensar que era una mena de broma i va somriure inquiet.

—Què passa?

—Mirin —va dir—. Hi ha un cartell amb la meva imatge a la paret.

Els dos gendarmes van treure el cap per la porta. En Christian es va posar pàl·lid.

—Déu meu, són espies de veritat! —va exclamar en Jean-Marie.

—M’han d’ajudar —va demanar la Flick.

—Com? —va dir en Christian—. La Gestapo…

—He de creuar aquest punt de control.

—Però, si ho prova, l’arrestaran.

—No pas si m’arresten abans de creuar-lo.

—Què vol dir?

—Posi’m les manilles. Faci veure que m’han detingut vostès. Creuin amb mi el punt de control. Si els aturen els diuen que em porten al número vuitanta-quatre de l’avinguda Foch. —Aquella era l’adreça del quarter general de la Gestapo.

—I, després, què?

—Després demanen un taxi. Hi pugen amb mi. Aleshores, quan siguem lluny de l’estació, em treuen les manilles i em deixen baixar en algun carrer tranquil. Tot el que han de fer després és el que tenien previst.

—Funcionarà —va dir en Jean-Marie, que era el que estava més tranquil—. No sospitaran de dos policies d’uniforme.

La Ruby es va enfilar al vagó una altra vegada.

—Flick! —va dir—. Aquí fora hi ha un cartell…

—Ja ho sé. Els gendarmes em posaran les manilles i m’ajudaran a passar el punt de control, després em deixaran anar. Si alguna cosa surt malament, et poso al capdavant de la missió —es va passar a l’anglès—. Oblida’t del túnel del ferrocarril. L’objectiu real és una estació de telefonia que hi ha a Sainte-Cécile. Però no ho diguis a les altres fins a l’últim minut. Ara digue’ls que tornin a pujar al tren, de pressa.

Al cap d’un moment ja tornaven a ser totes una altra vegada al vagó. La Flick els va explicar quin era el pla.

—Si això no funciona i em detenen —va continuar—, no dispareu passi el que passi. Hi ha massa policies a l’estació. Si comencem un tiroteig tenim totes les de perdre. La missió és el primer. Deixeu-me, sortiu de l’estació, reagrupeu-vos a l’hotel i tireu endavant el pla. La Ruby assumirà el comandament. Res de discussions, no tenim temps. —Va adreçar-se a en Christian—: Les manilles.

En Christian va dubtar un instant. A la Flick van venir-li ganes de cridar «Vinga, covard bocamoll, afanya’t», però en canvi va dir amb un fil de veu:

—Gràcies per salvar-me la vida, no l’oblidaré mai, Christian.

El gendarme va treure les manilles.

—Vosaltres aneu-vos-en, de pressa —va dir la Flick.

En Christian va emmanillar la mà dreta de la Flick amb l’esquerra d’en Jean-Marie i tot seguit van baixar del tren i es van posar a caminar per l’andana en fila de tres. En Christian portava la maleta de la Flick i la bossa de mà amb la pistola automàtica a dins. Al punt de control hi havia cua. En Jean-Marie va dir en veu alta:

—Apartin-se, apartin-se, si us plau, senyores, senyors. Deixin passar.

Van arribar al capdavant de la fila com ja ho havien fet abans a Chartres. Els dos gendarmes van saludar els oficials de la Gestapo, però no es van aturar.

De tota manera el capità que estava al càrrec del punt de control va alçar la vista del carnet d’identitat que estava examinant i va dir tranquil·lament:

—Esperin.

Els tres es van quedar clavats a terra. La Flick sabia que tenia la mort molt a prop. El capità va examinar la Flick atentament.

—Aquesta dama és la que surt al cartell.

En Christian estava massa espantat per dir res. Al cap d’uns segons en Jean-Marie va respondre:

—Sí, capità, l’hem arrestada a Chartres.

La Flick va donar gràcies a Déu que un d’ells tingués una mica de sang freda.

—Ben fet —va dir el capità—. Però on la porten?

—Tenim ordres d’entregar-la a l’avinguda Foch —va dir en Jean -Marie.

—Necessiten transport?

—A fora ens espera un cotxe de la policia.

El capità va assentir amb el cap, però no els va deixar marxar. Va continuar examinant la Flick. Ella va començar a pensar que alguna cosa en el seu aspecte delatava la comèdia, alguna cosa al seu rostre que indicava que només ho feia veure, que estava detinguda.

—Aquests britànics —va rondinar l’home al cap d’uns segons—. Ara ens envien noietes perquè lluitin al seu lloc. —Va bellugar el cap com si no s’ho acabés de creure.

En Jean-Marie no va dir res.

—Endavant —va dir el capità finalment.

La Flick i els gendarmes van creuar el punt de control i van sortir a la llum del sol.





4


En Paul Chancellor es va enfadar molt amb en Percy Thwaite quan va llegir el contingut de la carta d’en Brian Standish.

—M’ha enganyat! —va dir-li en Paul cridant enfurismat—. S’ha assegurat que jo no hi era abans d’ensenyar-la a la Flick!

—És veritat, m’ha semblat que era el millor.

—Jo estic al càrrec de la missió, no té cap dret a amagar-me informació!

—He pensat que potser hauria cancel·lat el vol.

—Potser ho hauria fet… Potser ho hauria d’haver fet.

—Però ho hauria fet perquè estima la Flick, no pas perquè fos el millor per a la missió.

En Percy li havia tocat el punt feble, perquè en Paul havia posat en un compromís el seu lideratge pel fet d’haver-se’n anat al llit amb un dels membres del seu equip. Allò el va fer posar més furiós encara, però es va haver d’empassar la ràbia.

No es podien posar en contacte amb l’avió de la Flick perquè els vols en territori enemic havien de portar la ràdio apagada, de manera que els dos homes es van passar tota la nit al camp d’aviació, fumant i caminant amunt i avall, capficats per la dona que tots dos, cadascú a la seva manera, estimaven.

En Paul portava a la butxaca de la camisa el raspall de dents de fusta francès que ell i la Flick havien compartit el divendres al matí, després de passar la nit junts. Normalment no era un home supersticiós, però no podia parar de tocar-lo, com si la toqués a ella per assegurar-se que estava bé.

Quan va tornar l’avió, el pilot els va explicar que la Flick s’havia ensumat que alguna cosa no anava bé amb el comitè de benvinguda de Chatelle i que havien decidit saltar prop de Chartres. En Paul es va sentir tan alleujat que gairebé es va posar a plorar.

Al cap d’uns minuts en Percy va rebre una trucada del quarter general de l’EOE a Londres i es va assabentar que acabava d’arribar un missatge d’en Brian Standish que demanava què havia passat. En Paul va decidir respondre enviant el missatge redactat per la Flick que havia portat el pilot. Per si en Brian encara estava lliure, li deia que els Grallons havien aterrat i que ja es posarien en contacte amb ell, però no donava més informació perquè calia tenir en compte la possibilitat que hagués caigut a les urpes de la Gestapo.

Ningú no acabava d’entendre què havia passat. A en Paul aquella incertesa se li feia insuportable. La Flick havia d’arribar a Reims fos com fos. En Paul havia de saber si no estava a punt de caure en una trampa de la Gestapo. Sens dubte hi devia haver alguna manera de comprovar que les transmissions d’en Brian fossin autèntiques.

Als seus missatges hi havia tots els codis de seguretat: en Percy ho havia comprovat dues vegades. Però la Gestapo coneixia l’existència d’aquells codis i no els hauria estat gens difícil torturar en Brian per obtenir-los. Hi havia mètodes més subtils per assegurar-se’n, va dir en Percy, però depenien de les noies del centre de recepció. De manera que en Paul va decidir anar-hi de seguida.

Al principi en Percy s’hi va oposar. Era perillós que els agents dels serveis operatius es presentessin en un centre de recepció, podia afectar les missions de centenars d’agents. En Paul no en va fer cas. El responsable del centre li va dir que estaria molt content de tenir una entrevista amb ell al cap de… dues o tres setmanes? No, li havia dit en Paul, jo pensava més aviat en dues o tres hores. Va insistir amb amabilitat però també amb fermesa, utilitzant l’arma de la còlera d’en Monty com a últim recurs. Així havia aconseguit anar a Grendon Underwood.

Com un nen petit a l’escola dominical, en Paul s’havia hagut d’enfrontar a un problema teològic. S’havia adonat que a Arlington, Virgínia, on havia viscut amb els seus pares, la majoria dels nens de la seva edat se n’anaven a dormir a la mateixa hora, a dos quarts de vuit. Allò volia dir que deien les seves pregàries tots alhora. Amb totes aquelles veus que parlaven al cel simultàniament, com podia Déu sentir el que li havia de dir en Paul? Amb les respostes del pastor no en tenia prou, es limitava a dir que Déu ho sentia tot. El petit Paul sabia que allò eren evasives. La pregunta l’havia inquietat durant molts anys.

Si hagués visitat Grendon Underwood ho hauria entès perfectament.

Com si fossin Déu, els homes i dones de l’Executiu d’Operacions Especials havien d’escoltar un munt de missatges i tot sovint n’arribava més d’un alhora. Els agents secrets, des dels seus amagatalls, enviaven els seus missatges codificats en Morse simultàniament, tal com els nois de nou anys d’Arlington s’agenollaven a dos quarts de vuit al costat del llit. L’EOE els escoltava tots.

Grendon Underwood era una altra granja enorme que els seus propietaris havien abandonat i que havia requisat l’exèrcit. Oficialment en deien Estació 53, una central d’escoltes. Els extensos terrenys dels voltants eren plens d’antenes de ràdio agrupades formant grans arcs, com si fossin les orelles de Déu, i escoltaven qualsevol missatge que vingués de qualsevol lloc, des del nord glaçat de Noruega fins a les polsoses latituds del sud d’Espanya. En aquella gran casa hi treballaven quatre-cents operadors i codificadors, la majoria dones del FANY, que vivien en uns barracons que havien instal·lat allí a prop.

A en Paul l’acompanyava la supervisora, la Jean Bevins, una dona grassa amb ulleres. Al principi estava una mica impressionada per la visita d’aquell peix gros que venia en representació de Montgomery en persona, però en Paul somreia i li parlava amb molt de respecte i la feia sentir còmoda. El va acompanyar a la sala de transmissions on seien en fila un centenar de noies, cadascuna amb uns auriculars, un bloc de notes i uns quants llapis. En una gran pissarra hi havia escrits els noms en codi dels agents i les hores previstes per a les transmissions i les freqüències que utilitzaven. A la sala hi regnava una atmosfera de molta concentració i només se sentia el repic del codi Morse d’una operadora que el comunicava a un agent que el rebia sense interferències.

La Jean va presentar-li la Lucy Briggs, una noieta rossa molt bonica amb un accent de Yorkshire tan fort que es va haver de concentrar molt per entendre-la.

—L’Helicòpter? —va dir ella—. Ah, sí, ja el conec, l’Helicòpter, és nou. Transmet a les vint hores i rep la nostra transmissió a les vint-i-tres. Cap problema, fins ara.

Es menjava sistemàticament la lletra hac. Així que en Paul se’n va adonar va començar a entendre més fàcilment el seu accent.

—Què vol dir? —va preguntar-li ell—. Quina mena de problemes poden sorgir?

—Bé, n’hi ha que no saben trobar la freqüència correcta, o sigui que t’has de passar una bona estona buscant la freqüència de transmissió. També pot passar que el senyal arribi molt feble i que no puguis sentir les lletres gaire bé, i sempre et fa por confondre els guions per punts… La lletra B, per exemple, s’assembla molt a la D. I el to d’aquestes radiomaletes sempre és molt dolent, perquè són molt petites.

—Seria capaç de reconèixer el seu «tacte»?

—Només ha transmès tres vegades —va dir ella, sense tenir-les totes—. Dimecres passat estava una mica nerviós, segurament perquè era la primera transmissió, però el ritme era pausat, com si sabés que no tenia pressa. Me’n vaig alegrar… Vaig pensar que es devia sentir força segur. Ens preocupem per ells, sap? Nosaltres estem aquí segurs i calentons mentre que ells són en algun lloc darrere de les línies enemigues amagant-se com poden de la maleïda Gestapo.

—I de la segona emissió, què me’n pot dir?

—Va ser el dijous i anava molt atabalat. Quan tenen pressa pot arribar a ser molt difícil entendre què volen dir, oi que m’entén? Què eren això: dos punts junts o un petit guió? Fos on fos, es veia que tenia pressa per anar-se’n.

—I l’última?

—Divendres no va emetre. Però no em vaig preocupar. Només transmeten quan hi ha algun problema, és massa perillós. Aleshores, dissabte al matí poc abans de sortir el sol, va arribar la seva transmissió. Era un missatge d’emergència, però no sonava especialment espantat, en realitat recordo que vaig pensar: «Ja li comença a agafar l’aire». Sap què vull dir? El senyal arribava bé, el ritme era estable i les lletres clares.

—És possible que fos algú altre qui utilitzés el seu aparell en aquesta ocasió?

—Semblava ell —va dir ella una mica insegura—, però sí, suposo que podria haver estat qualsevol altre. I si fos un alemany que el volgués suplantar, el so seria bo i estable, perquè al cap i a la fi no han de tenir por de res.

En Paul se sentia com si s’arrossegués per un fanguissar. Cada pregunta tenia dues respostes possibles. Ho hauria donat tot per alguna cosa concreta. Cada vegada que li passava pel cap la possibilitat de perdre la Flick —que li havia arribat feia menys d’una setmana com un regal dels déus—, havia de fer un esforç per contenir el pànic.

La Jean havia desaparegut i va tornar amb un grapat de papers a la mà.

—He portat els tres missatges de l’Helicòpter descodificats —va dir.

Aquella eficiència discreta li va agradar. Va mirar el primer full:

NOM EN CLAU HLCP (HELICOPTER)

CODI DE SEGURETAT AFIRMATIU

MAIG 30 1944

CONTINGUT MISATGE:

ARRIVADA BE STOP CITA A LA CRIPTA POC SEGURA

STOP GGESTAPO LA VIGILA HE ACONSEGUIT FUGIR STOP

FUTURS CONTACTES AL CAFÈ DE LA GARE FORA



—No és pas que domini gaire l’ortografia —va comentar en Paul.

—No és un problema d’ortografia —va explicar la Jean. Sempre s’equivoquen amb el Morse. Els descodificadors tenen ordres de deixar aquests errors al missatge per si poden tenir algun sentit.

La segona transmissió d’en Brian, en la qual resumia la situació del sector Bollinger, era una mica més llarga.

NOM EN CLAU HLCP (HELICÒPTER)

CODI DE SEGURETAT AFIRMATIU

MAIG 31 1944

CONTINGUT MISSATGE:

AGENTS ACTIU NOMERO CINC STOP

MONET FERIT STOP COMTESSA BE STOP

CHEVAL AJUDA OCASIONALMENT STOP

BOUGEOISE AL SEU LLOC MES EL MEU SALVADOR

NOM EN CODI CHARENTON STOP



—Cada vegada és pitjor —va dir en Paul.

—Ja li he dit que el segon dia tenia una mica de pressa —va dir la Lucy.

El segon missatge contenia més informació, sobretot un resum detallat de tot el que havia passat a la catedral. En Paul va llegir el tercer:

NOM EN CLAU HLCP (HELICÒPTER)

CODI DE SEGURETAT AFIRMATIU

JUNY 2 1944

CONTINGUT MISSATGE:

QUÈ DIMONIS HA PASSAT INTERROGANT STOP

ENVIN INSTRUCCIONS STOP RESPOSTA IMMEDIATA FORA



—Va millorant —va dir en Paul—: Només un error.

—Em va semblar que el dissabte estava més relaxat —va dir la Lucy.

—O això o bé era algú altre qui enviava el missatge.

De sobte en Paul va pensar que hi havia una manera de comprovar si l’home que transmetia era l’autèntic Brian o un impostor de la Gestapo. Si funcionava estaria més tranquil, si més no.

—Lucy, comet mai errors en una transmissió?

—No, gairebé mai. —Es va mirar la seva supervisora una mica inquieta—. Si alguna de les noies noves és poc meticulosa, els agents es posen furiosos. I tenen tota la raó del món. No hauríem de cometre cap error, els agents ja tenen prou problemes.

—Si li escric un missatge, el podria codificar i enviar-lo tal com l’hi doni jo? Seria una mena de prova.

—És clar que sí.

Va consultar el rellotge. Eren les set trenta.

—A les vuit hauria d’emetre. Pot enviar-l’hi avui mateix?

—Sí —va dir la supervisora—. Quan arribi la seva transmissió li direm que esperi un missatge d’emergència immediatament després de la transmissió:

En Paul es va asseure, va pensar un moment i tot seguit va escriure en un bloc de notes:

INFORMI ARMES QUAN AUTOMÀTIQUES QUAN STENS TABÉ MUNICIÓ QUAN GRANDES RESPOTA IMEDIATA



Se’l va mirar un instant. Era una petició absurda escrita en un to autoritari i feia tot l’efecte que l’havien codificada i transmesa de qualsevol manera. El va ensenyar a la Jean, que hi va fer mala cara.

—Aquest missatge és realment terrible. Em faria vergonya enviar-lo.

—Com creu que reaccionaria, l’agent?

Ella va riure.

—Enviaria una resposta furiosa amb uns quants renecs.

—Si us plau, codifiqui el missatge exactament tal com el té escrit i enviï’l a l’Helicòpter.

—Si això és el que vol —va dir ella sense entendre res.

—Sí, si us plau, això és el que vull.

—D’acord —va fer la noia, i va agafar-li el missatge.

En Paul va anar a buscar alguna cosa per menjar. La cantina estava oberta les vint-i-quatre hores del dia, com la central, però el cafè no tenia gust de res i per menjar hi havia només uns entrepans rancis i un pastís sec.

Quan faltaven pocs minuts per a les vuit, la supervisora va entrar a la cantina.

—L’Helicòpter ha transmès per dir que encara no té notícies de Lleopard. Ara mateix estem enviant el missatge d’emergència.

—Gràcies.

En Brian, o la persona que es feia passar per ell, trigaria com a mínim una hora a descodificar el missatge, escriure una resposta, codificar-la i transmetre-la. En Paul es va mirar el plat i es va preguntar com s’atrevien els britànics a dir-ne entrepà, d’allò: dos trossos de pa blanc untats amb margarina i un full de paper de fumar de pernil dolç.

Sense mostassa.





5


El «barri xino» de París era un veïnat de carrerons estrets i bruts al capdamunt d’un petit turó darrere la Rue de la Chapelle, no gaire lluny de la Gare du Nord. Al centre hi havia La Charbo, la Rue de la Charbonnière. Al nord del carrer s’alçava el convent de la Chapelle com si fos una estàtua de marbre en un abocador. El convent estava format per una petita església i una casa on vuit monges dedicaven la seva vida a ajudar els parisencs més desvalguts. Feien sopa per a homes que es morien de fam, convencien les dones més deprimides perquè no se suïcidessin, treien com podien els mariners beguts de les voreres i ensenyaven els fills de les prostitutes a llegir i escriure.

L’hotel no era exactament un prostíbul, perquè les prostitutes no hi vivien, però si hi havia habitacions lliures, a la propietària no li feia res llogar-les per hores a dones molt maquillades i vestides amb roba de festa barata que arribaven amb greixosos homes de negocis francesos, algun soldat alemany furtiu o jovenets que anaven massa beguts per aguantar-se drets.

Així que va travessar la porta, la Flick es va sentir molt alleujada. Els gendarmes l’havien deixada a un quilòmetre de l’hotel. Pel camí havia vist dos cartells amb la seva imatge i la inscripció «Buscada per la Gestapo». En Christian li havia regalat el mocador de cotó, vermell amb puntets blancs, i ella se l’havia lligat al cap per mirar d’amagar els cabells rossos, però sabia que qualsevol que se la mirés de prop reconeixeria la dona del cartell. L’únic que podia fer era abaixar el cap i encreuar els dits. Li va semblar la passejada més llarga de tota la seva vida.

La propietària de l’hotel era una dona grassa i simpàtica que portava una bata de seda rosa al damunt d’una cotilla de balena. En altres temps devia haver estat una dona voluptuosa, va pensar la Flick. Ja s’havia allotjat en aquell hotel en altres ocasions, però semblava que la propietària no se’n recordava. La Flick li va dir madame, però ella va respondre:

—Digui’m Regine. —Va agafar els diners que li oferia i li va donar la clau de l’habitació sense fer més preguntes.

La Flick estava a punt de pujar a la seva habitació quan de sobte va veure que arribaven la Diana i la Maude amb un taxi molt estrany, una mena de sofà amb rodes enganxat a una bicicleta. No semblava pas que estiguessin gaire concentrades en la feina, després de l’incident amb els gendarmes, i no paraven de riure com un parell d’histèriques.

—Mare de Déu, quina merda —va dir la Diana, així que va travessar la porta—. Potser podem anar a menjar a fora.

Durant l’ocupació els restaurants de París havien continuat funcionant, però evidentment la majoria dels clients eren oficials alemanys i els agents els evitaven sempre que podien.

—Ni t’ho plantegis —va dir la Flick, furiosa—. Ara ens n’anirem a descansar una estona i així que surti el sol ens n’anem a la Gare de l’Est.

La Maude va dedicar a la Diana una mirada acusadora.

—Em vas prometre que em portaries al Ritz.

La Flick va fer un esforç per controlar la ràbia.

—En quin món vius, tu? —va dir-li la Flick, furiosa.

—D’acord, d’acord, no t’alteris.

—Aquí no surt ningú, entesos?

—Sí, sí.

—Una de nosaltres sortirà d’aquí a una estona a buscar menjar. Ara he d’anar a amagar-me. Diana, tu seu aquí i espera les ordres mentre la Maude va a buscar la clau de la vostra habitació. Quan hagi arribat tothom vine’m a avisar.

A les escales, la Flick es va creuar amb una noia negra vestida amb un vestit vermell molt estret i es va adonar que portava una perruca llarga de cabells llisos i negres.

—Espera —va dir-li la Flick—. Em podries vendre la perruca?

—Ves a comprar-te’n una a la cantonada, bonica. —Va repassar la Flick de dalt a baix i la va prendre per una aficionada—. Però francament, diria que et fa falta alguna altra cosa, a part d’una perruca.

—Tinc molta pressa.

La noia es va treure la perruca i va mostrar-li tot de petits rínxols negres tallats ben curts.

—Com vols que treballi sense la perruca?

La Flick es va treure un bitllet de cent francs de la butxaca de l’abric.

—Compra-te’n una altra.

En veure el bitllet va començar a mirar-se la Flick amb uns altres ulls, perquè es va adonar que tenia massa diners per ser una prostituta. Es va arronsar d’espatlles, va agafar els diners i li va donar la perruca.

—Gràcies —va dir la Flick.

La noia va dubtar un instant. Sens dubte es devia preguntar quants bitllets com aquell tenia la Flick.

—També m’ho faig amb noies —va dir. Va allargar la mà i li va tocar el pit a la Flick amb la punta dels dits.

—No, gràcies.

—Potser tu i el teu amic…

—No.

La noia es va mirar el bitllet de cent francs.

—Bé, suposo que aquesta és la meva nit lliure. Bona sort, estimada.

—Gràcies —va dir la Flick—, la necessito.

Va entrar a la seva habitació, va deixar la maleta sobre el llit i es va treure l’abric. Hi havia un rentamans amb un petit mirall. La Flick es va rentar les mans i es va esguardar el rostre un instant.

Es va pentinar els cabells rossos i curts cap enrere i se’ls va agafar amb clips darrere les orelles. Tot seguit va posar-se la perruca i se la va ajustar. Li anava una mica grossa, però s’aguantava bé. Els cabells negres li donaven un aspecte completament diferent. De tota manera les celles rosses cridaven l’atenció. Va treure el llapis d’ulls del necesser i se les va pintar. Allò estava molt millor. No només passava per morena sinó que fins i tot era més atractiva que la dolça noieta amb banyador. Tenia el mateix nas angulós i la mandíbula prominent, però allò semblaven més aviat coincidències entre dues germanes que no s’assemblaven en res més.

Tot seguit es va treure de l’abric els papers d’identitat. Amb molta cura va retocar la fotografia utilitzant el llapis d’ulls per dibuixar línies discretes als cabells i les celles. Quan va haver acabat va donar un cop d’ull a la imatge. Estava convençuda que ningú no s’adonaria que la fotografia estava trucada si no era que la fregaven prou fort per esborrar el traç del llapis.

Es va treure la perruca i les sabates i es va estirar al llit. Feia dues nits que no dormia, perquè s’havia passat la nit de dijous fent l’amor amb en Paul i la nit de divendres al damunt del terra de metall d’un bombarder Hudson. Va tancar els ulls i en cosa de segons es va quedar adormida.

La va desvetllar algú que trucava a la porta. Va tenir una sorpresa en veure que s’havia fet fosc: feia hores que dormia. Va anar cap a la porta.

—Qui hi ha?

—La Ruby.

Va obrir.

—Tot bé?

—No ho sé.

La Flick va córrer les cortines i va encendre el llum.

—Què ha passat?

Ja ha arribat tothom. Però no tinc ni idea d’on són la Diana i la Maude. No són a la seva habitació.

—On has anat a mirar?

—Al despatx de la propietària, a la petita església d’aquí al costat i al bar que hi ha a l’altra banda del carrer.

—Redéu —va dir la Flick, consternada—. Les molt boges han sortit.

—On et sembla que poden haver anat?

—La Maude volia anar al Ritz.

La Ruby no s’ho podia creure.

—No pot ser que siguin tan idiotes!

—La Maude, sí.

—Però em pensava que la Diana tenia una mica més de seny.

—La Diana està enamorada —va dir la Flick—. Suposo que està disposada a fer tot el que la Maude li demani. I vol impressionar la seva estimada, portar-la a llocs elegants, demostrar-li que se sap moure entre els membres de l’alta societat.

—Diuen que l’amor és cec.

—En aquest cas, l’amor és un maleït suïcida. No m’ho puc creure… però m’hi jugo el que vulguis que és allà on han anat.

—Què fem?

—Anirem al Ritz i les traurem d’allà… sempre que no hi arribem massa tard.

La Flick es va posar la perruca.

—Em preguntava com era que les celles se t’havien enfosquit tant —va dir la Ruby—. Enganya perfectament, sembles una altra persona.

—Fantàstic. Agafa la pistola.

Al vestíbul, la Régine va donar una nota a la Flick. Era la lletra de la Diana. La Flick va estripar el sobre i la va llegir:

Ens n’anem a un hotel millor. Ens trobarem a la Gare de l’Est a les cinc del matí. No et preocupis!

L’hi va ensenyar a la Ruby i tot seguit va estripar-la en mil bocins. Estava furiosa amb ella mateixa. Coneixia la Diana de tota la vida, no la sorprenia gens aquell comportament esbojarrat i irresponsable. Per què l’havia portada amb ella?, es va preguntar. La resposta era senzilla: perquè no tenia ningú més.

Van sortir de l’alberg. La Flick no volia fer servir el metro, perquè sabia que la Gestapo tenia punts de control en alguns llocs i que de vegades demanaven els papers dins dels vagons. El Ritz era a la Place Vendôme, a una mitja hora caminant de pressa des de La Charbo. El sol s’havia post i la nit queia ràpidament. Havien d’anar amb compte amb l’hora: el toc de queda començava a les onze.

La Flick es preguntava quant trigaria el personal del Ritz a trucar a la Gestapo perquè s’emportessin la Diana i la Maude. De seguida es devien haver adonat que hi havia alguna cosa estranya en aquelles dones. Els papers deien que eren secretàries de Reims… Què hi feien, al Ritz, dues dones com elles? Anaven força ben vestides, però no s’assemblaven gens al client típic del Ritz, la majoria dones de diplomàtics de països neutrals, xicotes dels dirigents del mercat negre o amants d’oficials alemanys. El director de l’hotel potser no faria res, potser fins i tot era antinazi, però la Gestapo tenia informadors a tot arreu i els pagaven precisament per delatar estranys amb històries poc plausibles. Evidentment, allò era una de les coses que explicaven als agents de l’EOE a les sessions d’entrenament, però el curs durava tres mesos, i la Diana i la Maude s’havien entrenat només dos dies.

La Flick va començar a caminar més de pressa.





6


En Dieter estava exhaust. Per aconseguir imprimir i distribuir un miler de cartells en només mig dia havia hagut d’exercir tota la seva força de persuasió i d’intimidació. Havia estat pacient i insistent sempre que li havia estat possible i s’havia enfurismat quan li havia semblat convenient. A més a més, la nit anterior tampoc no havia dormit. Estava fet un sac de nervis, tenia mal de cap i estava de mal humor.

Però així que va entrar a l’edifici d’apartaments a la Porte de la Muette, que donava al Bois de Boulogne, el va envair una sensació de pau. La feina que feia per a Rommel l’obligava a viatjar per tot el nord de França, de manera que li calia tenir una base a París, però trobar aquell apartament li havia costat uns quants suborns i amenaces. Tanmateix, valia la pena. Li agradaven molt l’empostissat de caoba fosc, les cortines feixugues, els sostres alts, la coberteria de plata del segle XVIII al damunt del trinxant. Es va passejar mig a les fosques per la frescor de l’apartament i va acaronar amb la mirada les seves possessions preferides: una petita escultura d’una mà de Rodin, un pastel de Degas on apareixia una ballarina posant-se el mallot, una primera edició d’El comte de Montecristo. Es va asseure al davant del piano Stenway de mitja cua i va començar a tocar una versió lànguida d’«Ain’t Misbehavin’»:

No one to talk with, all by myself…

Abans de la guerra l’apartament i la majoria dels mobles eren propietat d’un enginyer de Lió que s’havia fet d’or fabricant petits electrodomèstics: aspiradores, ràdios i timbres. En Dieter se n’havia assabentat per un veí, una vídua rica que havia estat casada amb el líder dels feixistes francesos als anys trenta. L’enginyer, segons la vídua, era un home vulgar: havia hagut de contractar gent perquè li escollís el paper de la paret i les antiguitats. Per ell l’única utilitat d’aquells objectes tan bells era impressionar els amics de la seva esposa. Finalment, se n’havia anat a Amèrica, on tothom era tan vulgar com ell, havia dit la vídua, que tot seguit havia dit que estava encantada que ara el nou inquilí sabés apreciar aquell apartament.

En Dieter es va treure l’abric i la camisa i va espolsar-se la brutícia de París de la cara i el coll. A continuació es va posar una camisa blanca neta, es va col·locar els bessons d’or als punys francesos i va escollir una corbata de color gris platejat. Mentre se l’emprovava va engegar la ràdio. Les notícies que arribaven d’Itàlia eren dolentes. El periodista deia que els alemanys defensaven la rereguarda amb coratge. En Dieter es va adonar que Roma no trigaria gaires dies a caure.

Però Itàlia no era França.

Ara només li calia esperar que algú localitzés la Flick Clairet. No tenia cap garantia que passés per París, evidentment, però després de Reims aquella era la ciutat on era més probable veure-la. Malauradament no tenia res a fer. Es va penedir de no haver-se emportat la Stéphanie amb ell. Però necessitava que es quedés a la casa de la Rue du Bois. Hi havia la possibilitat que altres agents aliats aterressin i es dirigissin a la seva porta. Era molt important tenir-ho tot a punt perquè caiguessin a la trampa. Havia deixat instruccions que no volia que ningú torturés ni en Michel ni el doctor Bouler durant la seva absència: encara li podien servir d’alguna cosa.

A la nevera hi havia una ampolla de Dom Pérignon. La va obrir i se’n va posar una mica en una copa de cristall. Aleshores, amb la sensació que la vida era bonica, es va asseure a la taula per llegir el correu.

Hi havia una carta de la Waltraud, la seva dona.

Estimat Dieter:

Em sap tant de greu no poder estar amb tu el dia que fas quaranta anys.



En Dieter havia oblidat que era el seu aniversari. Va mirar la data al rellotge Carner de sobretaula. Era el 3 de juny. Aquell dia feia quaranta anys. Per celebrar-ho es va servir una altra copa de xampany.

Dins el sobre hi havia dues cartes més. La seva filla de set anys, la Margarete, a qui deien Mausi, havia fet un dibuix d’ell amb uniforme al costat de la Torre Eiffel. Al dibuix ell era més alt que la torre: fins a aquell punt magnificaven els pares la canalla. El seu fill Rudy, de deu anys, li havia escrit una carta com tot un homenet, amb una lletra rodona i acurada amb tinta de color blau fosc:

Estimat papa:

He tret molt bones notes a l’escola, tot i que han bombardejat la classe del doctor Richter. Per sort, era de nit i l’escola estava buida.



En Dieter va tancar els ulls amb un gest de dolor. No suportava pensar que bombardejaven la ciutat on vivien els seus fills. Va maleir els assassins de la RAF, tot i que era conscient que els escolars britànics també havien patit els bombardejos dels alemanys.

Va mirar el telèfon del seu escriptori i va pensar si trucava o no a casa. Era difícil trobar línia: la xarxa telefònica francesa estava sobrecarregada i les comunicacions militars tenien prioritat; potser hauria d’esperar hores per poder fer una trucada personal. Així i tot va decidir trucar. De sobte va sentir un desig irrefrenable de sentir la veu dels seus fills i assegurar-se que encara eren vius.

Quan estava a punt d’agafar-lo, el telèfon va sonar. El va despenjar.

—Soc el major Franck.

—Soc el tinent Hesse.

A en Dieter se li va accelerar el pols.

—Ha trobat la Felicity Clairet?

—No. Però he trobat una cosa gairebé tan bona com ella.





7


La Flick havia estat al Ritz en una altra ocasió quan estudiava a París abans de la guerra. Ella i una amiga seva s’havien posat barrets i maquillatge, guants i mitges, i havien travessat la porta com si ho fessin cada dia. S’havien passejat per la galeria comercial de l’hotel, i s’havien fet un tip de riure en llegir els preus absurds de les bufandes, les estilogràfiques i els perfums. S’havien assegut al vestíbul fent veure que esperaven algú que feia tard mentre criticaven els vestits de les dones que anaven a l’hotel a prendre el te. Elles no s’havien atrevit a demanar ni tan sols un got d’aigua. En aquells temps la Flick estalviava fins a l’últim cèntim per pagar les butaques més barates de la Comédie Française.

D’ençà de l’ocupació havia sentit que els propietaris provaven de portar l’hotel amb el màxim de normalitat possible, tot i que alts dirigents nazis ocupaven permanentment moltes de les habitacions. Aquell dia no tenia ni guants ni mitges, però s’havia empolvorat la cara i s’havia posat la boina inclinada amb un aire desenfadat i va pregar a Déu perquè alguns dels clients actuals de l’hotel es veiessin obligats a compromisos semblants.

A l’exterior de l’hotel, a la Place Vendôme, hi havia fileres de vehicles militars i limusines negres. A la façana de l’edifici la brisa feia onejar sis orgulloses banderes nazis vermelles. Un porter amb un barret alt i pantalons vermells va examinar amb suspicàcia les dues dones.

—No poden entrar —va dir.

La Flick portava un vestit blau cel, molt arrugat, i la Ruby, un altre de blau marí i una gavardina d’home. No anaven vestides precisament per anar a sopar al Ritz. La Flick va provar d’imitar l’altivesa d’una francesa quan ha d’abaixar els fums a un inferior. Va aixecar el nas i va dir:

—Quin problema hi ha?

—Aquesta entrada està reservada per a les personalitats, madame. Ni tan sols als coronels alemanys no els està permès utilitzar-la. Haurà de fer la volta per la Rue Cambon i entrar per la porta del darrere.

—Com vulgui —va dir la Flick cortesament, tot i que en realitat s’alegrava que no els hagués dit que no anaven prou ben vestides.

Ella i la Ruby van fer la volta a l’edifici ràpidament i van trobar l’entrada del darrere.

El vestíbul era un esclat de llum i les barres a banda i banda eren plenes d’homes amb vestit de nit o d’uniforme. El brogit de les converses xerricava i petava amb les consonants alemanyes, res a veure amb les lànguides vocals franceses. La Flick es va sentir com si acabés d’entrar a la fortalesa de l’enemic.

Es va dirigir al taulell de recepció. Un conserge que duia una levita amb els botons de llautó se la va mirar amb altivesa. En adonar-se que no era ni alemanya ni una francesa rica va dir amb indiferència:

—Què desitja?

—Volia comprovar si mademoiselle Legrand és a la seva habitació —va dir la Flick, decidida. Va donar per fet que la Diana devia haver utilitzat el nom fals que constava als papers, Simone Legrand—. Tinc una cita amb ella.

El conserge va fer una passa enrere.

—Puc saber qui la demana?

—Madame Martigni. Soc la seva empleada.

—D’acord. De fet mademoiselle és al menjador del darrere amb la seva acompanyant. Hauria de parlar amb el cap de cambrers.

La Flick i la Ruby van travessar el vestíbul i van entrar al restaurant. Era un autèntic retrat de la vida elegant: tovalles blanques, coberteria de plata, espelmes i cambrers vestits de negre que anaven amunt i avall carregats de menjar. Ningú no hauria dit que mig París es moria de fam. La Flick va sentir l’aroma del cafè de veritat.

Es va aturar a la porta i de seguida va veure la Diana i la Maude. S’estaven en una petita taula a l’altre extrem del menjador. Mentre la Flick les observava la Diana va agafar una ampolla de vi d’una glaçonera brillant que hi havia al costat de la taula i va servir una mica de vi a la Maude i després a ella mateixa. A la Flick li van venir ganes d’escanyar-la.

Es va dirigir cap a la taula, però el cap de cambrers l’hi va impedir. Observant atentament el seu vestit barat li va dir:

—Volia alguna cosa, madame?

—Bona nit —va dir ella—. He de parlar amb aquella dama d’allí al fons.

El cap de cambrers no es va moure d’on era. Era un home menut d’aspecte fràgil, però no era fàcil d’enredar.

—Potser li puc fer arribar un missatge de part seva.

—Temo que això no podrà ser, és un tema massa personal.

—Aleshores li faré saber que és aquí. El seu nom?

La Flick va mirar en direcció a la Diana, però la Diana no treia la vista del plat.

—Soc madame Martigni —va dir la Flick al final—. Digui-li que necessito parlar amb ella immediatament.

—D’acord. Si no li fa res, madame, esperi’s aquí.

La Flick va serrar les dents amb ràbia. Mentre el cambrer s’allunyava li van venir ganes d’avançar-lo corrent. Aleshores es va adonar que un home amb l’uniforme negre de les SS que s’estava assegut en una taula al seu costat l’observava. Quan es van creuar les seves mirades, la Flick va apartar la vista i va sentir que se li feia un nus a la gola. Era possible que només sentís curiositat per aquella discussió entre ella i el cap de cambrers? Potser intentava recordar on l’havia vista abans? O simplement la trobava atractiva? En qualsevol cas, la Flick va pensar que no li convenia fer un escàndol.

Cada segon que passava la situació es tornava més i més perillosa. Va reprimir les ganes de fugir per cames.

El cap de cambrers va dir alguna cosa a la Diana, tot seguit es va girar i va fer un gest a la Flick perquè s’hi acostés.

—Val més que m’esperis aquí —va dir la Flick a la Ruby—, una persona desperta sempre menys sospites que dues.

Es va dirigir ràpidament a la taula de la Diana, i va observar indignada que ni la Maude ni la Diana es prenien la molèstia de sentir-se culpables. La Maude semblava fins i tot satisfeta amb ella mateixa i la Diana es mostrava altiva. La Flick va recolzar les mans a la taula i es va inclinar per parlar-los en veu baixa.

—Això és perillosíssim. Ara vull que us aixequeu i que vingueu amb mi. Pagarem a la sortida.

S’havia mostrat tan contundent com havia pogut, però aquelles dues noies vivien en un món de fantasies.

—Sigues raonable, Flick —va dir la Diana.

La Flick estava indignada. Com podia ser tan estúpida i arrogant, la Diana?

—Tros d’imbècil —va dir—. Que no ho veus, que aconseguiràs que et matin?

La Flick es va adonar de seguida que insultar-la d’aquella manera havia estat un error. La Diana va respondre amb aires de superioritat.

—És la meva vida. Tinc tot el dret a assumir aquest risc…

—Però també ens poses en perill a nosaltres, poses en perill tota la missió. Aixeca’t de la cadira ara mateix.

—Escolta… —Darrere la Flick es va sentir un rebombori.

La Diana va callar per veure què passava.

La Flick es va girar i es va quedar bocabadada.

A l’entrada acabava d’aparèixer l’oficial alemany tan elegant que havia vist feia pocs dies a la plaça de Sainte-Cécile. El va reconèixer de seguida: un home alt amb un elegant vestit negre i un mocador blanc a la butxaca de l’americana.

Es va girar d’esquena ràpidament amb el cor accelerat i va pregar perquè no se n’hagués adonat. Amb la perruca negra era molt probable que no l’hagués reconeguda a primera vista.

Va recordar com es deia: Dieter Franck. N’havia trobat la fotografia entre els fitxers d’en Percy Thwaite. Era un antic detectiu de policia. Va recordar la nota que havia llegit a la part posterior de la fotografia: «Peça clau del personal d’intel·ligència de Rommel, es té constància que es tracta d’un interrogador hàbil i un torturador sense pietat».

Per segona vegada en una setmana el tenia prou a prop per engegar-li un tret.

La Flick no creia en les coincidències. Hi havia d’haver un motiu pel qual es trobés al mateix lloc que ella.

De seguida va entendre de què anava tot plegat. Quan es va tornar a girar va veure aquell oficial que caminava ràpidament cap a on eren elles, amb quatre homes de la Gestapo darrere seu. El cambrer els seguia de ben a prop amb una expressió de terror al rostre.

La Flick es va tornar a girar d’esquena i se’n va anar ràpidament.

En Dieter es va dirigir directament a la taula de la Diana.

De sobte tothom s’havia quedat mut: els clients van deixar les frases a mitges, els cambrers es van oblidar de servir les verdures, i el sommelier es va quedar amb un gerro de claret a les mans.

La Flick va arribar a la porta on l’esperava la Ruby, que li va dir a cau d’orella:

—Les detindrà. —Va agafar la pistola.

La mirada de la Flick es va tornar a creuar amb la del major de les SS.

—No treguis la pistola —va dir—. No hi podem fer res. Potser ens el podem carregar a ell i als quatre homes de la Gestapo, però estem envoltades d’oficials alemanys. Encara que aconseguíssim matar aquests cinc, els altres ens farien bocins.

En Franck estava interrogant la Diana i la Maude. La Flick no sentia el que deien. La Diana utilitzava el to d’altivesa i indiferència que feia servir sempre que s’equivocava. A la Maude se li van omplir els ulls de llàgrimes.

Segurament, en Dieter Franck els havia demanat els papers, perquè totes dues alhora van començar a remenar les bosses que havien deixat a terra. L’oficial alemany va canviar de posició i es va situar al costat de la Diana, una mica darrere seu, mirant per sobre la seva espatlla, i de sobte la Flick va intuir el que estava a punt de passar.

La Maude va treure els papers, però la Diana va treure la pistola. Es va sentir un tret i un dels homes uniformats de la Gestapo es va cargolar endavant i va caure a terra. Al restaurant va esclatar el pànic. Les dones xisclaven, els homes es posaven a cobert. Es va sentir un segon tret i un altre home de la Gestapo va deixar anar un crit. Alguns dels clients van començar a córrer en direcció a la sortida.

La Diana va apuntar amb la seva arma un altre home de la Gestapo. A la Flick li va venir de sobte un record al cap: la Diana als boscos de Somersholme asseguda a terra amb un cigarret als llavis i tot de conills morts al seu voltant. Va recordar el que li havia dit: «Ets una assassina». Tenia tota la raó.

Però la Diana no va tenir temps de disparar per tercera vegada.

En Dieter Franck havia conservat la calma. Amb les dues mans va agafar el braç dret de la Diana i li va donar un cop al canell amb el cantell de la taula. La Diana va deixar anar un crit de dolor i la pistola li va caure de la mà. En Dieter la va arrencar de la cadira, la va estirar de bocaterrosa al damunt de la catifa i va posar els genolls sobre aquella esquena menuda. Va posar-li les mans al darrere i la va emmanillar, sense fer cas dels crits de dolor que feia la Diana cada vegada que li tocava el canell ferit. En Dieter es va posar dret.

—Sortim d’aquí —va dir la Flick a la Ruby.

La gent s’apinyava a la porta, un munt d’homes i dones espantats es donaven cops de colze per passar tots alhora. Abans de tenir temps de moure’s, el major de les SS que l’havia estat mirant feia una estona s’havia posat dempeus i ara l’agafava del braç.

—Esperi un moment —va dir en francès.

La Flick va fer un esforç per contenir el pànic.

—Tregui’m les mans del damunt!

Ell va agafar-la més fort encara.

—Em fa l’efecte que coneix aquelles dones —va dir.

—No, no les conec! —Va provar de desfer-se d’aquell home, però el major la va estirar del braç.

—Em sembla que haurà de contestar unes quantes preguntes.

Es va sentir un altre tret. Algunes dones van xisclar, però ningú no sabia d’on venia el so. El rostre de l’oficial de les SS es va contreure en un gest de dolor, va caure a terra, i aleshores la Flick va veure la Ruby darrere seu que es ficava la pistola a la butxaca de l’impermeable.

La Flick i la Ruby van passar sense contemplacions entre la multitud que hi havia a la porta i van sortir corrents al vestíbul. No cridaven gaire l’atenció perquè tothom corria.

Al davant de la vorera de la Rue Cambon hi havia tot de cotxes aparcats, alguns d’ells amb el xofer a dins. La majoria, però, corrien cap a l’hotel per veure què estava passant. La Flick va veure un Mercedes 230 Sedan amb la roda de recanvi enganxada al marxapeu. Va mirar-hi a dins: la clau estava posada al contacte.

—Entra! —va dir-li cridant a la Ruby.

Va seure darrere el volant i va engegar el cotxe. Es va sentir el brogit d’un motor molt potent. Va posar primera, va girar el volant, va prémer l’accelerador i es va allunyar del Ritz a tota velocitat. El cotxe era lent i feixuc, però molt estable: un cop agafava velocitat prenia els revolts com si fos un tren.

Quan es van haver allunyat una mica, la Flick va valorar com estava la situació. Acabava de perdre una tercera part de l’equip, i la millor tiradora. Va considerar la possibilitat de suspendre immediatament la missió, però al final va decidir continuar. Seria difícil: hauria de trobar una explicació per al fet que només hi hagués quatre dones a l’equip de neteja en lloc de les sis que solien assistir al palau, però sempre es podia inventar alguna excusa. Allò volia dir que l’interrogatori seria més estricte, però estava disposada a assumir aquell risc.

Va abandonar el cotxe a la Rue de la Chapelle. Ella i la Ruby estaven, de moment, fora de perill. Van caminar ràpidament fins a l’alberg. La Ruby va anar a buscar la Greta i la Jelly i les va fer anar a la cambra de la Flick, que els va explicar tot el que acabava de passar.

—Interrogaran la Diana i la Maude immediatament —va dir—. En Dieter Franck és un interrogador molt hàbil i no té pietat, de manera que hem de donar per fet que li diran tot el que saben, inclosa l’adreça d’aquest hotel. Això vol dir que la Gestapo podria ser aquí en qüestió de minuts. Hem de marxar de seguida.

La Jelly plorava.

—Pobra Maude —va dir—, era una estúpida, però no es mereix que la torturin.

La Greta era més pragmàtica:

—On anirem?

—Ens amagarem al convent que hi ha al costat de l’alberg. Accepten tothom. En altres ocasions ja hi he amagat presoners de guerra. Ens deixaran quedar fins que es faci de dia.

—I, aleshores, què?

—Anirem a l’estació tal com teníem previst. La Diana confessarà a en Dieter Franck els nostres noms reals, els noms en codi i les nostres identitats falses. Alertarà tots els seus homes perquè detinguin qualsevol persona amb els nostres noms falsos. Afortunadament tinc papers nous per a totes amb les mateixes fotografies però amb una altra identitat. La Gestapo no té cap fotografia vostra i jo he canviat d’aspecte, de manera que els guàrdies del punt de control no ens podran reconèixer de cap manera. Tanmateix, i com a mesura de seguretat, no anirem a l’estació a primera hora… Ens esperarem fins a les deu i així ens podrem amagar entre la gent.

—La Diana també els dirà quin és l’objectiu de la missió —va dir la Ruby.

—Els dirà que tenim ordres de volar un túnel del ferrocarril a Marles. Afortunadament aquesta no és pas la nostra missió. Es una tapadora que em vaig inventar.

—Flick —va dir la Jelly amb admiració—. Penses en tot.

—Sí —va dir ella entristida—. És per això que encara soc viva.





8


En Paul es va estar assegut a la tètrica cantina de Grendon Underwood més d’una hora patint pel que li podia passar a la Flick. Començava a creure que a en Brian Standish l’havien detingut. L’incident a la catedral, el fet que Chatelle estigués completament a les fosques i la correcció poc natural del tercer missatge per ràdio, tot plegat assenyalava en una mateixa direcció.

Segons el pla original, la Flick s’havia de reunir a Chatelle amb un comitè de benvinguda format per en Michel i el que quedava del sector Bollinger. En Michel els havia de portar a un amagatall durant unes hores abans de transportar-los fins a Sainte-Cécile. Un cop haguessin entrat al palau i haguessin fet volar l’estació de telefonia els havien de portar una altra vegada fins a Chatelle per tal que les recollís un avió. Tot allò ja no seria possible ara, però la Flick necessitava un transport i un amagatall quan arribés a Reims i confiaria en l’ajuda del sector Bollinger. De tota manera, si a en Brian l’havien detingut, què en devia quedar, del sector? Devia ser segura la casa de seguretat? Devia haver caigut també en Michel a les mans de la Gestapo?

Finalment, la Lucy Briggs va entrar a la cantina i es va dirigir a la taula d’en Paul.

—La Jean m’ha demanat que li digui que ja han començat a descodificar el missatge de l’Helicòpter. Vol acompanyar-me?

Va seguir-la fins al seu petit despatx, que abans devia ser un sabater, va pensar, i que ara li servia d’oficina. La Jean portava a la mà un full de paper. Semblava preocupada.

—No ho entenc —va dir.

En Paul va llegir el missatge ràpidament.

NOM EN CLAU HLCP (HELICÒPTER)

CODI DE SEGURETAT AFIRMATIU

JUNY 3 1944

CONTINGUT MISSATGE:

DUES STEN AMB SIS CARREGADORS STOP

UN RIFLE LEE ENFELD AMB DEU CARREGADORS STOP

SIS COLT AUTOMÀTIQUES AMB UN CENTENAR DE BALES APROXIMADAMENT STOP

CAP GRANADA STOP



En Paul es va mirar aquell missatge absolutament consternat, com si esperés que les paraules portessin una notícia menys horrible, però evidentment el missatge era prou clar.

—Estava convençuda que es posaria furiós —va dir la Jean—. En canvi, ni tan sols es queixa, es limita a respondre les preguntes com si res.

—Exacte —va dir en Paul—. Això és simplement perquè no és ell.

Aquell missatge no provenia d’un agent nerviós a qui els buròcrates dels seus superiors se’ls havia acudit de sobte fer-li preguntes absurdes. La resposta l’havia escrita un oficial de la Gestapo disposat a qualsevol cosa per tal de mantenir l’aparença de calma i normalitat. L’únic error d’ortografia era el fet d’haver escrit «Enfeld» en lloc d’«Enfield», i fins i tot això feia pensar en un alemany, perquè «field» en alemany s’escrivia «feld».

Ja no en tenia cap dubte. La Flick corria perill.

En Paul es va fregar les temples amb la mà dreta. Només podia fer una cosa. L’operació se n’anava a l’aigua i tenia l’obligació de salvar-la, i de salvar també la Flick. Es va mirar la Jean i va veure que l’observava com si el compadís.

—Em permet que faci una trucada? —va dir.

—És clar.

Va marcar el número de Baker Street. En Percy era al despatx.

—Soc en Paul. Estic convençut que han detingut en Brian. És la Gestapo qui utilitza la seva ràdio.

Al seu darrere la Jean Bevins s’havia quedat amb la boca oberta.

—Merda —va dir en Percy—. Sense la ràdio no hi ha manera de comunicar-se amb la Flick.

—N’hi ha una —va dir en Paul.

—Quina?

—Prepari’m un avió. Me’n vaig a Reims… aquesta nit.





EL VUITÈ DIA


Diumenge, 4 de juny de 1944





1


L’avinguda Foch semblava dissenyada per acollir la gent més rica del món. Era un carrer ample, que anava de l’Arc de Triomf al Bois de Boulogne, amb jardins ornamentals a banda i banda i carrerons laterals que conduïen a les grans mansions. El número 84 era una residència elegant amb una gran escala i cinc pisos d’habitacions de somni. La Gestapo l’havia convertida en un centre de tortura.

En Dieter s’estava assegut en una sala d’estar de proporcions perfectes i va contemplar un instant els minuciosos detalls del sostre; tot seguit va tancar els ulls i es va preparar per a l’interrogatori. Havia de fer un esforç per esmolar l’enginy i esmorteir els seus sentiments.

Hi havia homes que els agradava torturar els presoners. El sergent Becker, de Reims, n’era un. Somreien en sentir xisclar les víctimes, tenien ereccions mentre els infligien ferides i la seva agonia mortal els provocava autèntics orgasmes. Però no eren interrogadors especialment bons, perquè els interessava més el dolor que no pas la informació. Els millors torturadors eren homes com ell, que detestaven les tortures amb tot el seu cor.

En Dieter va imaginar que tancava les portes de la seva ànima, que guardava en un armari les seves emocions. Va pensar en aquelles dues dones com si fossin dues peces clau de la maquinària que li proporcionaria tota la informació que necessitava així que en descobrís el mecanisme. Va sentir que una fredor molt familiar s’instal·lava damunt seu com un mantell de neu i aleshores va saber que estava preparat.

—Porti la més gran —va dir.

El tinent Hesse la va anar a buscar.

En Dieter va observar atentament la presonera mentre entrava i s’asseia en una cadira. Tenia els cabells curts, les espatlles amples i portava un vestit d’home. La mà dreta li penjava i s’aguantava l’avantbraç inflat amb l’altra mà. En Dieter li havia trencat el canell. Era evident que li feia mal i tenia el rostre pàl·lid i cobert de suor, però serrava els llavis amb un gest decidit de determinació.

En Dieter li va parlar en francès.

—Tot el que passi en aquesta habitació depèn de vostè —va dir—. Les decisions que prengui, tot allò que digui pot conduir-la a un dolor insuportable o a un alleujament absolut. És a les seves mans.

La Diana no va dir res. Estava espantada però no es deixava portar pel pànic. En Dieter es va adonar de seguida que no seria gens fàcil fer-la parlar.

—Per començar —va dir—, vull que em digui on és el quarter general de l’Executiu d’Operacions Especials a Londres.

—Número 81 de Regent Street.

—Permeti’m que li expliqui una cosa —va dir en Dieter—. Ja sé que l’EOE ensenya als agents a no quedar-se mai sense dir res durant un interrogatori i que els aconsellen que donin respostes falses que siguin difícils de comprovar. Com que en soc conscient, li faré preguntes de les quals ja en sé les respostes. Així sabré si em diu mentides. On és el quarter general a Londres?

—A la terrassa del Canton House.

En Dieter es va apropar a la noia i li va clavar una bufetada a la cara tan forta com va poder. Ella va cridar de dolor. La galta se li va posar vermella com un tomàquet. Tot sovint era útil començar amb una bona bufetada a la cara. El dolor era insignificant, però aquell cop constituïa una demostració humiliant de la impotència del presoner i servia per tallar d’arrel el valor inicial de la víctima. Ella, però, se’l va mirar desafiadora:

—Així tracten les dames, els oficials alemanys?

Tenia un caràcter altiu i parlava francès amb l’accent de les classes benestants. Devia ser una mena d’aristòcrata, va pensar.

—Parla de dames? —va dir ell rient-se’n—. Acaba de matar dos policies que es limitaven a complir la seva obligació. La jove esposa de l’Specht és ara una vídua i els pares d’en Rolfe acaben de perdre el seu únic fill. Vostè no és un soldat d’uniforme, de manera que no té cap excusa. Si vol que respongui la seva preguntà li diré que no, aquesta no és la manera que tenim de tractar les dames, és la manera que tenim de tractar els assassins.

La Diana va desviar la mirada. Aquell comentari va fer el seu efecte. Començava a enfonsar-li la moral.

—Digui’m una altra cosa —va dir—. Coneix bé la Flick Clairet?

Va obrir els ulls de bat a bat amb un gest de sorpresa involuntari. Amb allò en Dieter en va tenir prou per saber que no s’equivocava. Aquelles dues dones formaven part de l’equip de la major Clairet. Una altra vegada l’havia agafada d’improvís, però de seguida es va recuperar i va dir serenament:

—No conec ningú que es digui així.

En Dieter va estirar-li la mà esquerra, que sostenia el canell trencat, i la mà dreta li va quedar penjant, tot seguit li va agafar la mà i va començar a sacsejar-la. La Diana va deixar anar un crit de dolor.

—Com és que han anat a sopar al Ritz? Per l’amor de Déu! —va dir.

La Diana va deixar de cridar. En Dieter va repetir la preguntà. Ella va agafar aire abans de parlar.

—M’agrada molt el menjar que hi serveixen.

Era molt més forta del que s’havia pensat.

—Emporti-se-la —va dir—. Portin l’altra.

La més jove era força atractiva. No havia oposat resistència durant la detenció, de manera que encara estava presentable, amb el vestit ben planxat i el maquillatge intacte. Semblava molt més espantada que la seva col·lega. En Dieter li va fer la mateixa pregunta que acabava de fer a la seva companya més gran.

—Com és que han anat a sopar al Ritz?

—Sempre hi havia volgut anar —va respondre ella.

En Dieter no es podia creure el que sentia.

—No han pensat que podia ser perillós?

—He pensat que la Diana tindria cura de mi.

De manera que l’altra es deia Diana.

—I vostè com es diu?

—Maude.

Allò semblava sospitosament fàcil.

—I què hi ha vingut a fer a França, Maude?

—Se suposa que hem de fer volar alguna cosa.

—Quina cosa?

—No me’n recordo. És possible que tingui alguna cosa a veure amb el ferrocarril?

En Dieter va començar a pensar si no li estaven prenent el pèl.

—Quant temps fa que coneix la Felicity Clairet? —va dir.

—Es refereix a la Flick? Fa uns quants dies i prou. Sempre dóna ordres. —De sobte li va passar alguna cosa pel cap—. De tota manera, tenia raó, no hi havíem d’haver anat, al Ritz. —Es va posar a plorar—. Mai no he volgut fer cap mal. Només volia passar-m’ho bé i veure món, només això.

—Quin és el nom en codi del seu equip?

—Les Gralles —va dir en anglès.

En Dieter va fer mala cara. El missatge de ràdio de l’Helicòpter parlava dels Grallons.

—N’està del tot segura?

—Sí, prové d’un poema: «La gralla de Reims», em sembla. No, «El gralló de Reims», això mateix.

Si no era completament idiota ho feia veure d’allò més bé.

—I on creu que pot ser la Flick ara?

La Maude es va prendre el seu temps per pensar i tot seguit va dir:

—En realitat no en tinc ni idea.

En Dieter va deixar anar un sospir de frustració. Una de les presoneres era massa dura per parlar i l’altra massa idiota per dir res que pogués ser d’utilitat. Li caldria més temps del que tenia previst.

Però hi havia una manera d’accelerar el procés. Tenia curiositat per saber més coses de la relació entre aquelles dues dones. Per què devia haver arriscat la vida la més gran, una dona dominant i masculina, per portar a sopar al Ritz aquella noieta estúpida i amb ocellets al cap? «Potser soc un vell verd —va pensar—. Però malgrat tot…».

—Emporti-se-la —va dir en alemany. Posin-la a la mateixa cel·la que l’altra. Asseguri’s que la cel·la tingui un espiell.

Un cop les van haver tancades, el tinent Hesse va acompanyar en Dieter fins a una petita cambra que hi havia a l’àtic. En Dieter va mirar per un forat que donava a la cambra del costat. Les dues dones s’estaven assegudes l’una al costat de l’altra al damunt d’un llit molt estret. La Maude no parava de plorar i la Diana la consolava. En Dieter va observar-les atentament. La Diana tenia el canell de la mà dreta trencat sobre la falda. Amb la mà esquerra acaronava els cabells de la Maude. Li parlava en veu baixa i en Dieter no va poder sentir què li deia.

Fins a quin punt eren amigues, aquelles dues dones? Eren només camarades d’armes, amigues de l’ànima, o bé hi havia alguna altra cosa? La Diana es va inclinar i va fer un petó al front a la Maude. Allò no volia dir gran cosa. Aleshores la Diana li va agafar la barbeta, li va girar la cara i va fer-li un petó als llavis. Era un gest de consol, però potser una mica massa íntim per a dues simples amigues.

Al final la Diana va treure la punta de la llengua i va llepar-li les llàgrimes. Amb allò en Dieter ja en va tenir prou. No era un joc eròtic —era impossible que ningú pogués tenir ganes de sexe en aquelles circumstàncies—, però era la mena de consol que només podia donar una amant, no pas una simple amiga. La Diana i la Maude eren lesbianes. Problema resolt.

—Torni a portar la més gran —va dir, i va tornar a la sala d’interrogatoris.

Quan van portar la Diana una altra vegada, va donar ordres que la lliguessin a la cadira. Aleshores va dir:

—Prepari el material elèctric.

Va esperar impacient mentre entraven a la sala el carretó amb la màquina d’electroxocs i la connectaven a un endoll que hi havia a la paret. Cada minut que passava la Flick Clairet s’allunyava més i més d’ell.

Quan tot va estar a punt, va agafar la Diana pels cabells amb la mà esquerra. Aferrant-li el cap ben fort va posar-li dues pinces al llavi inferior. Aleshores va connectar l’aparell. La Diana va xisclar. El va deixar connectat durant deu segons i tot seguit el va apagar.

Quan va deixar de somicar, en Dieter li va dir:

—Això era menys de la meitat de la potència.

Era cert. Gairebé mai no feia servir tota la potència. Només quan les tortures s’havien allargat molt i el presoner es desmaiava constantment utilitzaven tota la potència per provar de penetrar en la consciència moribunda de la víctima. I normalment ja no servia de res, perquè la bogeria l’havia posseït.

Però la Diana no ho sabia.

—Si us plau —va suplicar—. Prou, si us plau, prou.

—Està disposada a respondre les meves preguntes?

Va fer un gemec, però no va dir res més.

—Porta’m l’altra —va dir en Dieter.

La Diana es va quedar sense respiració.

El tinent Hesse va portar la Maude i va lligar-la a una cadira.

—Què vol? —va cridar la Maude.

—És millor que no diguis res —li va dir la Diana.

La Maude portava una senzilla brusa d’estiu. Tenia un cos esvelt molt bonic amb uns pits generosos. En Dieter li va estripar la brusa i els botons van sortir volant.

—Si us plau —va dir la Maude—. Li explicaré el que vulgui!

Sota la brusa portava una samarreta de cotó amb blondes. En Dieter la va agafar pel coll i la va estripar. La Maude va xisclar.

En Dieter es va fer una mica enrere i va mirar la seva víctima. La Maude tenia uns pits ferms i arrodonits. Una part de la seva ment va pensar que eren realment bonics. «A la Diana la deuen fer tornar boja», va pensar.

Va treure les pinces de la boca a la Diana i amb molta cura les va posar als petits mugrons rosats de la Maude. Tot seguit es va dirigir a la màquina i va posar la mà al dial.

—D’acord —va dir la Diana—. Ho confessaré tot.

En Dieter va donar instruccions perquè els soldats vigilessin el túnel de Marles. Si els Grallons aconseguien arribar-hi no tindrien cap oportunitat d’accedir-hi. Estava convençut que la Flick no aconseguiria l’objectiu que s’havia proposat. Però allò no tenia cap importància, el que realment desitjava era detenir-la per poder interrogar-la.

Ja eren les dues de la matinada de diumenge. Dimarts hi hauria lluna plena. La invasió podia ser qüestió d’hores. Aquelles hores donaven a en Dieter un marge de temps per desmantellar la Resistència francesa, sempre que abans aconseguís portar la Flick a la cambra de tortures. Només li calia la llista de noms i adreces que la Flick tenia al cap. Tot seguit la Gestapo es mobilitzaria a totes les ciutats de França, eren milers d’homes molt ben entrenats. No és pas que fossin els homes més intel·ligents del món, però detenir gent ho feien molt bé. Estaven preparats per detenir centenars de membres de la Resistència en només un parell d’hores. En comptes de la revolta popular que esperaven els aliats per donar ales a la invasió, es trobarien amb la calma i l’ordre necessaris perquè els alemanys poguessin organitzar una resposta que els permetria llançar els invasors una altra vegada al mar.

Per pur formulisme, havia enviat un equip de la Gestapo a l’Hôtel de la Chapelle: estava convençut que la Flick devia haver sortit de l’hotel minuts abans de la detenció de les seves camarades. On devia ser la Flick en aquell moment? Reims era el lloc més indicat per saltar en cas d’un atac a Marles, per això els Grallons havien previst saltar prop de la ciutat. Reims era a la ruta per anar a Marles tant per carretera com amb tren, i segurament allí podia disposar de l’ajuda del poc que quedava del sector Bollinger. Estava convençut que en aquells moments es disposava a sortir cap a Reims.

Va fer tots els possibles perquè tots els punts de control de la Gestapo entre les dues ciutats disposessin de tots els detalls sobre les identitats falses que utilitzaven la Flick i els membres del seu equip. De tota manera allò era també una simple formalitat: o bé disposaven de documents nous d’identitat o bé trobarien la manera d’evitar els punts de control.

Va trucar a Reims, va fer aixecar en Weber del llit i li va fer cinc cèntims de la situació. Per una vegada en Weber no li va posar traves. Es va avenir a enviar dos homes de la Gestapo a vigilar la casa d’en Michel, dos més per vigilar l’edifici on vivia la Gilberte i dos a la casa de la Rue du Bois per vigilar la Stéphanie.

Al final, quan ja començava a tenir mal de cap, en Dieter va trucar a la Stéphanie.

—Els terroristes britànics es dirigeixen a Reims —va dir-li—. He enviat dos homes perquè et protegeixin.

—Gràcies —va dir ella amb la seva calma habitual.

—Però és molt important que continuïs anant a la cita. —Amb una mica de sort la Flick no es devia imaginar fins a quin punt havia penetrat en Dieter en el sector Bollinger i se li llançaria als braços—. Recorda que hem canviat el punt de trobada. Ara ja no és la cripta de la catedral, és el Café de la Gare. Si apareix algú limita’t a portar-lo a la casa tal com vas fer amb l’Helicòpter. Un cop allà ja se’n farà càrrec la Gestapo.

—D’acord.

—N’estàs ben segura? He fet tots els possibles per minimitzar els riscos, però així i tot és molt perillós.

—Sí. Tens veu de migranya.

—Ara comença.

—T’has pres la medecina?

—La té en Hans.

—Llàstima que no pugui ser amb tu per donar-te-la.

A ell també li sabia greu.

—Volia tornar amb cotxe a Reims aquesta nit, però no crec pas que pugui.

—No pateixis, estaré bé. Pren-te’n una dosi i fica’t al llit. Pots tornar demà.

En Dieter sabia que allò era el que més li convenia. Ja tindria prou feina a arribar al seu apartament, que era a menys d’un quilòmetre de distància. Abans de tornar a Reims, s’havia de recuperar de la tensió dels interrogatoris.

—D’acord —va dir—. Dormiré unes quantes hores i sortiré de matinada.

—Per molts anys.

—Te n’has recordat! Jo i tot me n’havia oblidat.

—Tinc una cosa per a tu.

—Un regal?

—No ben bé… més aviat una activitat.

Tot i el mal de cap que tenia va somriure.

—Ostres.

—T’ho donaré demà.

—No sé pas si podré esperar tant.

—T’estimo.

A en Dieter li van venir als llavis les paraules «t’estimo», però va dubtar; s’havia acostumat a no dir-ho. I aleshores es va sentir un clic. La Stéphanie havia penjat.





2


A primera hora del matí del diumenge en Paul Chancellor va aterrar en un camp de patates prop del poble de Laroque, a l’oest de Reims, sense la sort —o el risc— de tenir un comitè de benvinguda que l’anés a rebre.

En aterrar va sentir un dolor horrible al genoll que tenia lesionat. Va serrar les dents i es va quedar un instant a terra sense moure’s. Probablement aquell genoll li faria mal tota la vida. Quan fos un jubilat i sentís aquelles punxades sabria que s’apropaven pluges, si és que realment arribava a vell.

Quan van haver passat uns segons i es va sentir amb prou forces, es va posar dret i es va treure el paracaigudes. Va trobar la carretera, va mirar les estrelles per orientar-se i va començar a caminar, però anava molt coix i avançava molt lentament.

En Percy Thwaite s’havia afanyat a preparar-li documents d’identitat falsos. En Paul era un professor d’Epernay, un poble a uns quants quilòmetres a l’oest. Es dirigia a Reims fent autoestop, anava a veure el seu pare que estava molt malalt. En Percy li va aconseguir tots els papers que necessitava, alguns els havien falsificat aquella mateixa nit i els havien fet arribar a Tempsford amb moto. La coixesa encaixava de meravella amb la història que s’havia inventat: era molt versemblant que un soldat veterà ferit a la guerra es dediqués a la docència; un home jove i sa l’haurien enviat a un camp de treball a Alemanya.

Arribar fins allí era la part més senzilla de la missió. Després havia de trobar la Flick, i l’única manera com podia contactar amb ella era a través del sector Bollinger. Tenia l’esperança que encara hi hagués una part del sector intacta i que només haguessin detingut en Brian. Seguiria el mateix procediment que qualsevol agent que aterrava a Reims i aniria a trobar-se amb mademoiselle Lemas. Però havia d’extremar les precaucions.

Així que va començar a sortir el sol va sentir que s’apropava un vehicle. Va deixar la carretera i es va amagar en un camp darrere unes vinyes. A mesura que s’apropava aquell vehicle es va adonar que era un tractor. Aquell era un mitjà de transport segur, la Gestapo no tenia el costum de viatjar en tractor. Va tornar a la carretera i es va posar a fer autoestop.

Al volant del tractor hi anava un noiet d’uns quinze anys que portava tot un carregament de carxofes. El conductor va fer un gest amb el cap per indicar el genoll d’en Paul.

—Ferit de guerra? —va preguntar.

—Sí —va dir en Paul. El més lògic per haver estat ferit era la batalla de França, de manera que va afegir—. Sedan, 1940.

—Jo era massa jove —va lamentar-se el noi.

—Millor per a tu.

—Però esperi que arribin els aliats. Llavors sí que hi haurà moviment. —Es va mirar en Paul de reüll—. No li puc dir res més. Però esperi una mica i ja ho veurà.

En Paul es va quedar un instant pensatiu. Era possible que aquell noiet fos un membre del sector Bollinger?

—Però els nostres homes disposaran de les armes i la munició que necessiten?

Si aquell noi sabia alguna cosa estaria al corrent dels milers de quilos d’armes que havien llançat els aliats en paracaigudes els últims mesos.

—Farem servir totes les armes que tinguem a l’abast.

Li amagava alguna cosa? No, va pensar en Paul. Semblava que el noi no sabia res. Es limitava a somiar. En Paul no va dir res més. El noi va deixar-lo als afores i en Paul va entrar al poble coixejant. La cita ja no era a la cripta de la catedral, el nou punt de trobada era el Café de la Gare, però l’hora era la mateixa, les tres de la tarda. Encara faltaven moltes hores.

Va entrar al local per esmorzar i explorar el terreny. Va demanar un cafè sol. Un cambrer molt vell va alçar les celles i en Paul es va adonar que havia comès un error. Es va afanyar a arreglar-ho.

—No cal que digui «sol» —va dir—, no crec pas que tingui llet.

El cambrer va somriure.

—No —va dir—, malauradament, no en tenim.

Se’n va anar. En Paul va deixar anar un sospir. Feia vuit mesos que havia sortit de la clandestinitat i havia oblidat la tensió que suposava fer-se passar per un altre les vint-i-quatre hores del dia.

Va passar el matí mig adormit a la catedral escoltant una missa rere l’altra i va tornar al cafè a dos quarts de dues per dinar. A dos quarts de tres el local es va quedar buit i ell va demanar un succedani de cafè. A tres quarts de tres van entrar dos homes i van demanar una cervesa. En Paul se’ls va mirar atentament. Anaven vestits com homes de negocis i parlaven de vinyes amb el francès d’aquella regió. Discutien com dos experts sobre la floració de les vinyes, un període crític que tot just aleshores havia acabat. No semblaven agents de la Gestapo.

A les tres en punt va entrar una dona alta i molt atractiva, duia amb una elegància discreta un senzill vestit de cotó verd i un barret de palla. Portava sabates velles: una de negra i una de marró. Aquella dona havia de ser la Bourgeoise.

En Paul va tenir una sorpresa. S’esperava una dona més gran. De tota manera no tenia motius per pensar que hagués de ser-ho: la Flick no n’hi havia parlat mai.

Tanmateix, no estava segur que fos de fiar. Es va aixecar i va sortir del cafè.

Va caminar per la vorera fins a l’estació i es va aturar a l’entrada per observar el local. No cridava gens l’atenció: al davant de l’estació sempre hi havia algú o altre esperant un amic.

Va observar la clientela del cafè. Va aparèixer una dona acompanyada d’un nen que no parava de demanar-li una pasta, i en passar pel davant del cafè la mare va cedir i ella i nen van entrar al local. Els dos experts vinaters se’n van anar. Un gendarme hi va entrar i en va sortir immediatament amb un paquet de cigarrets a la mà.

En Paul va començar a convèncer-se que allò no podia ser una trampa de la Gestapo. No veia ningú que li semblés sospitós. El canvi del punt de trobada els havia despistat.

Només hi havia una cosa que l’inquietava. El dia que havien arrestat en Brian a la catedral l’havia salvat l’amic de la Bourgeoise, en Charenton. On era ara aquell home? Si l’havia acompanyada a la catedral, per què no anava amb ella aquell dia també? Però la situació tampoc no era especialment perillosa i podia haver-hi un centenar d’explicacions possibles a aquest fet.

La mare i el nen van sortir del cafè. Aleshores, a dos quarts de quatre, la Bourgeoise va sortir i es va allunyar de l’estació. En Paul va seguir-la des de l’altra vorera. La dona va ficar les claus al pany d’un petit cotxe negre de disseny italià, el que els francesos en deien un Simca Cinq. En Paul va travessar el carrer. La dona va entrar al cotxe i va engegar el motor.

En Paul havia de prendre una decisió. No estava segur que no hi hagués perill, havia actuat amb prudència però ara havia d’escollir si volia establir contacte o no. En un moment o altre sempre s’havia d’assumir algun risc. Si no hi estava disposat no tenia sentit portar a terme aquella missió. Es va dirigir a la porta del copilot i va obrir la porta. Ella se’l va mirar com si res.

—Monsieur?

—Pregueu per mi —va dir.

—Prego per la pau.

En Paul es va ficar al cotxe. Es va presentar pel seu nom en codi.

—Soc en Danton —va dir.

La Stéphanie va arrencar.

—Per què no ha vingut al cafè? —va preguntar ella—. L’he vist així que he entrat. M’ha fet esperar més de mitja hora. És molt perillós.

—Volia assegurar-me que no era una trampa.

—Sap el que ha passat amb l’Helicòpter? —va preguntar ella.

—Sí. On és el seu amic? El que el va rescatar, en Charenton?

Es va dirigir al sud a tota velocitat.

—Treballa.

—Un diumenge? A què es dedica?

—És bomber. Està de guàrdia.

Allò ho explicava tot. En Paul va anar al gra:

—On és l’Helicòpter?

Ella va bellugar el cap.

—Ni idea. Casa meva és un filtre. Jo contacto amb la gent i els adreço a en Monet. Se suposa que no sé res.

—En Monet, està bé?

—Sí. Em va trucar dijous a la nit per demanar-me dades sobre en Charenton.

—No en sap res des de dijous?

—No, però això és normal.

—Quan el va veure per darrera vegada?

—En persona? No l’he vist mai.

—Ha tingut notícies de Lleopard?

—No.

En Paul va valorar la situació mentre creuaven els suburbis de la ciutat. La Bourgeoise no podia proporcionar-li cap informació. Hauria de buscar ell tot sol la baula següent de la cadena. La noia va aparcar al pati d’una casa molt alta.

—Entri a rentar-se una mica —va dir.

Va sortir del cotxe. Semblava que tot anava com una seda: la Bourgeoise havia anat a la cita i li havia dit la contrasenya correcta. No semblava que els hagués seguit ningú. D’altra banda, tampoc no li havia donat informació rellevant i encara no tenia ni idea de fins a quin punt la Gestapo havia aconseguit penetrar en el sector Bollinger ni el perill real que corria la Flick. Mentre la Bourgeoise obria la porta del davant, en Paul va tocar el raspall de dents de fusta que portava a la butxaca de la camisa: era de fabricació francesa, de manera que se l’havia pogut emportar. Així que la Bourgeoise va entrar a la casa a en Paul se li va acudir una idea: va deixar caure el raspall a terra, just al davant de la porta, i va entrar a la casa.

—Una casa força gran —va dir. El paper era fosc i antic, i els mobles estaven passats de moda, no encaixaven gens amb la personalitat de la propietària—. Fa molt que hi viu, aquí?

—Vaig heretar la casa ara deu fer tres o quatre anys. M’agradaria canviar la decoració, però és impossible trobar els materials. —Va obrir una porta i es va apartar perquè entrés ell primer—. Entri a la cuina.

En Paul hi va entrar i va veure dos homes vestits d’uniforme. Tots dos portaven pistoles automàtiques. Totes dues pistoles l’apuntaven directament.





3


En Dieter va punxar una roda a la carretera RN3 entre París i Meaux. Aquell retard el va fer posar furiós i caminava inquiet amunt i avall pel voral, però el tinent Hesse va fer servir el gat i va canviar la roda tranquil·lament amb una gran eficiència i en qüestió de minuts ja tornaven a estar en marxa.

En Dieter havia dormit fins tard gràcies a la injecció de morfina que li havia posat en Hans a primera hora de la matinada i ara contemplava impacient l’horrible paisatge industrial a l’est de París que anava deixant pas gradualment a un paisatge de camps i granges. Es delia per arribar a Reims. Li havia parat una trampa a la Flick Clairet i volia ser allà quan hi caigués de quatre grapes.

El potent Hispano-Suiza corria a tota velocitat per una carretera recta amb pollancres a banda i banda, probablement una antiga via romana. En començar la guerra en Dieter havia pensat que el Tercer Reich podia arribar a ser com l’Imperi romà, una hegemonia paneuropea que portaria a tots els seus ciutadans un període de pau i prosperitat sense precedents. Ara ja no n’estava tan segur.

El preocupava la seva amant. La Stéphanie corria perill i ell n’era el responsable. En aquells moments corrien perill les vides de tots, va pensar. La guerra moderna situava tota la població a la primera línia de foc. La millor manera de protegir la vida de la Stéphanie —i la seva i les de la seva família— era derrotar l’exèrcit invasor. Però hi havia moments en què es maleïa per haver involucrat tant la seva amant en aquella missió. El joc era molt arriscat i la Stéphanie estava en una posició molt vulnerable.

La Resistència no feia mai presoners. Com que vivien en una situació de perill constant no tenien escrúpols a l’hora de matar els francesos que col·laboraven amb l’enemic.

Només de pensar que podien matar la Stéphanie, a en Dieter li feia mal el cor i li costava respirar. No podia imaginar la vida sense ella. Aquella perspectiva el deprimia i es va adonar que n’estava enamorat. Sempre havia provat de convèncer-se que només era una amant atractiva i que la utilitzava pels mateixos motius que els homes han utilitzat sempre les dones. Ara s’adonava que s’enganyava. Desitjava més que mai ser al seu costat a Reims.

Era diumenge a la tarda, hi havia molt pocs cotxes a la carretera i anaven força de pressa.

Quan eren a menys d’una hora de Reims van tornar a punxar. En Dieter estava tan frustrat que es moria de ganes de posar-se a cridar. Un altre clau doblegat. Eren de mala qualitat, els pneumàtics, en temps de guerra?, es preguntava. O potser els francesos, conscients que nou de cada deu vehicles els conduïen els invasors, tiraven expressament claus vells a la carretera?

Al cotxe no hi portaven cap altra roda de recanvi, de manera que per continuar la marxa havien de reparar la punxada. Van abandonar el vehicle i es van posar a caminar. Al cap d’un parell de quilòmetres van trobar una granja. Una gran família estava reunida al voltant de les sobres d’un generós àpat de diumenge: al damunt de la taula hi havia formatge i maduixes i diverses ampolles de vi buides. La gent del camp eren els únics francesos que menjaven bé. En Dieter va ordenar al pagès que enganxés el cavall al carro i que els portés fins al poble més proper.

A la plaça del poble hi havia un sortidor de gasolina al davant de la botiga d’un carreter amb el rètol de TANCAT a l’aparador. Van trucar a la porta i van despertar un mecànic que feia la migdiada. L’home, rondinant, va engegar un camió vell i se’n va anar a buscar el cotxe d’en Dieter amb en Hans al costat.

En Dieter es va asseure a la sala d’estar del mecànic; els tres fills petits, vestits amb parracs, se’l miraven encuriosits. L’esposa del mecànic, una dona d’aspecte cansat i amb els cabells bruts, feinejava a la cuina, i no va oferir-li ni tan sols un got d’aigua.

En Dieter va tornar a pensar en la Stéphanie. Al rebedor hi havia un telèfon. Va treure el cap a la cuina i va preguntar educadament:

—Perdoni, puc fer una trucada? Evidentment, li pagaré el que calgui.

—On ha de trucar? —va preguntar ella amb hostilitat.

—A Reims.

Ella va assentir amb el cap, va consultar el rellotge de la cuina i va apuntar l’hora.

En Dieter va parlar amb l’operadora i li va donar el número de la casa de la Rue du Bois. Va contestar-li immediatament una veu greu i aspra que va recitar-li el número amb accent de províncies. En Dieter es va posar en guàrdia ràpidament:

—Soc en Pierre Charenton.

De sobte va sentir una altra vegada la veu de la Stéphanie:

—Estimat.

Va entendre que la Stéphanie, com a mesura de precaució, imitava per telèfon la veu de mademoiselle Lemas. Va sentir un gran alleujament.

—Va tot bé? —va preguntar-li en Dieter.

—He capturat un altre agent enemic per a tu —va dir com si res.

—Déu meu… —va dir ell bocabadat—. Molt ben fet! Què ha passat?

—L’he recollit al Café de la Gare i l’he portat fins aquí.

En Dieter va tancar els ulls. Si alguna cosa hagués anat malament, si hagués comès algun error que hagués fet sospitar l’agent, ara mateix seria morta.

—I què ha passat després?

—Ell no ha sospitat res. Els teus homes l’han reduït.

Havia dit «ell». Era un home. Allò volia dir que no era la Flick. En Dieter es va sentir decebut. Així i tot la seva estratègia funcionava. Aquell ja era el segon agent aliat que queia a la seva trampa.

—Quin aspecte té?

—És un home jove, va coix i li falta mitja orella.

—Què n’heu fet?

—És aquí a la cuina, a terra. Estava a punt de trucar a Sainte-Cécile perquè vinguessin a recollir-lo.

—No ho facis. Tanca’l al celler. Vull parlar amb ell abans que en Weber.

—On ets?

—En algun poble. Se’ns ha rebentat el coi de roda.

—Vine de pressa.

—Seré amb tu d’aquí a una o dues hores.

—D’acord.

—Com estàs?

—Perfectament.

En Dieter volia una resposta sincera.

—Digues la veritat, com et sents?

—Que com em sento? —Va fer una pausa—. No m’ho preguntes gaire sovint, això.

En Dieter va dubtar un instant.

—Tampoc no et demano gaire sovint que m’ajudis a capturar terroristes.

—Estic bé —va dir ella amb una veu més suau—. No pateixis per mi.

De sobte en Dieter va dir una cosa que no tenia prevista.

—Què farem després de la guerra? —A l’altre extrem de la línia es va fer un silenci de sorpresa. En Dieter va dir—: Evidentment és possible que la guerra duri deu anys més, però també podria ser que s’acabés d’aquí a dues setmanes. Què farem aleshores?

La Stéphanie va recuperar una mica el posat, però la veu li tremolava.

—Què t’agradaria fer? —va preguntar-li.

—No ho sé —va respondre ell, però amb allò no en tenia prou i tot seguit va deixar anar—: No et vull perdre.

—Oh.

Va esperar que la Stéphanie digués alguna cosa més.

—En què penses? —va preguntar ell.

Ella no va dir res. En Dieter va sentir un soroll estrany a l’altre extrem de la línia i es va adonar que la Stéphanie estava plorant. Va sentir que a ell també se li omplien els ulls de llàgrimes. Va mirar la dona del mecànic, que continuava controlant el temps que durava la trucada. Va empassar-se la saliva i es va girar d’esquena, no volia que un estrany el veiés en aquell estat.

—Seré al teu costat ben aviat —va dir—. Continuarem parlant.

—T’estimo —va dir ella.

En Dieter es va mirar la dona del mecànic. No li treia els ulls del damunt. A la merda, va pensar.

—Jo també t’estimo —va dir abans de penjar el telèfon.





4


Els Grallons es van passar gairebé tot el dia per anar de París a Reims.

Van creuar sense problemes tots els punts de control. Les noves identitats falses els anaven tan bé com les anteriors i ningú no es va adonar que la Flick havia retocat amb llapis dels ulls la seva fotografia.

Però el tren s’aturava molt sovint i calia esperar hores enmig del no-res. La Flick s’estava asseguda al seu vagó i es moria d’impaciència a mesura que els minuts anaven passant inútilment. Ja s’imaginava el motiu d’aquell retard: els bombarders de les forces aèries americanes i de la RAF havien destruït la meitat de la línia. Quan el tren va reprendre lentament la marxa i va començar a avançar, van veure per la finestra els equips de reparació d’emergència que enretiraven raïls torçats i travessers destrossats per instal·lar-ne de nous. L’únic consol que li quedava era que aquell retard l’havia fet empipar menys que no pas a Rommel, que havia de fer tots els possibles per enviar les seves tropes a expulsar els invasors.

Sentia dins del cor una mena de pes fred i inert, i el seu pensament tornava constantment a la Diana i la Maude. De ben segur que a hores d’ara ja les devien haver interrogades, probablement les havien torturades i era possible fins i tot que les haguessin matat. La Flick coneixia la Diana de tota la vida. Hauria d’explicar al seu germà William tot el que havia passat. La mare de la Flick estaria gairebé tan disgustada com en William. La seva mare també havia participat en l’educació de la Diana.

Van començar a veure camps de vinyes i tot seguit magatzems de xampany al costat de les vies, i finalment van arribar a Reims quan faltaven uns minuts per a les quatre del diumenge. Tal com la Flick havia temut, s’havia fet massa tard per dur a terme la missió aquell mateix dia. Allò representava vint-i-quatre enervants hores més a territori ocupat. La Flick també havia d’afrontar un problema molt més concret: on passarien la nit?

Allò no era París. No hi havia un «barri xino» amb propietàries d’albergs poc amigues de fer preguntes, i la Flick no coneixia cap convent on les monges amaguessin tothom que hi anés a demanar la protecció d’aquell lloc sant. No hi havia carrerons on els indigents passessin desapercebuts per la policia dormint enmig de les escombraries.

La Flick coneixia tres amagatalls possibles: la casa d’en Michel, l’apartament de la Gilberte i la casa de mademoiselle Lemas a la Rue du Bois. Malauradament era molt probable que la Gestapo vigilés qualsevol d’aquests tres llocs, tot depenia de fins a quin punt haguessin penetrat en el sector Bollinger. Si en Dieter Franck s’ocupava de la investigació, la Flick tenia motius de sobres per témer el pitjor. No li quedava cap més remei que anar-ho a comprovar.

—Ens haurem de tornar a dividir en parelles —va dir a les altres—. Quatre dones juntes són massa sospitoses. La Ruby i jo sortirem primer. La Greta i la Jelly anireu cent metres darrere nostre.

Van anar caminant fins a casa d’en Michel, que no era gaire lluny de l’estació. Era el domicili conjugal de la Flick, però sempre l’havia considerat la casa d’ell. Hi havia habitacions de sobres per a quatre dones. Però estava convençuda que la Gestapo coneixia l’existència d’aquell indret: hauria estat molt estrany que cap dels homes que havien capturat diumenge passat, un cop sotmesos a tortura, no hagués confessat l’adreça d’en Michel. La casa era en un carrer molt concorregut amb diverses botigues. Mentre caminaven per la vorera, la Flick mirava discretament tots els cotxes aparcats al carrer i la Ruby feia el mateix amb les cases i les botigues. La casa d’en Michel era un edifici alt i estret en un elegant bloc d’immobles del segle XVIII. Tenia a la part del davant un petit pati amb una magnòlia. Era un lloc molt tranquil, sense moviment a les finestres. L’entrada tenia una capa de pols.

La primera vegada que van passar per davant no hi van veure res d’estrany: ni treballadors fent obres al carrer, ni badocs voltant entre les taules de la terrassa del bar Chez Régis, cap home recolzat en un pal del telègraf llegint un diari.

Van tornar a passar per l’altra vorera. Al davant del forn hi havia un Citroën Traction Avant negre amb dos homes asseguts al davant, fumant cigarrets amb cara d’avorriment.

La Flick es va posar tensa. Portava la perruca negra, de manera que estava segura que no l’havien identificada com la noia del cartell, però així i tot en passar-los pel costat el cor se li va accelerar.

Un cop va haver passat de llarg no podia evitar pensar que d’un moment a l’altre sentiria un crit darrere seu, però no el va sentir i, finalment, van arribar a la cantonada i va deixar anar un sospir d’alleujament.

Va alentir el pas. Els seus temors es van confirmar. La casa d’en Michel estava descartada. No tenia cap porta a la part del darrere, ja que l’edifici formava un bloc compacte. No hi podien entrar sense que les veiessin els agents de la Gestapo.

La Flick va considerar les altres dues possibilitats. Segurament, en Michel encara s’estava a l’apartament de la Gilberte, si no era que l’havien capturat. L’edifici tenia una entrada posterior que podia ser de gran utilitat. Però era un lloc petit i quatre convidats nocturns en un apartament d’una sola habitació no només hauria estat incòmode, també hauria provocat el recel dels veïns de l’edifici.

Semblava evident que el millor lloc on podien anar a passar la nit era a la casa de la Rue du Bois. La Flick hi havia estat dues vegades. Era una casa gran amb moltes habitacions. Mademoiselle Lemas era digna de tota confiança, i sempre estava disposada a alimentar convidats inesperats. Feia anys que allotjava agents britànics, pilots abatuts i presoners de guerra que s’havien escapat. I probablement sabia què havia passat amb en Brian Standish.

La casa estava situada a dos o tres quilòmetres del centre de la ciutat. Les quatre dones van començar a caminar en grups de dos a una distància d’un centenar de metres.

Van arribar al cap de mitja hora. La Rue du Bois era un carrer tranquil als afores de la ciutat: un equip de vigilància hauria tingut molts problemes per controlar la casa. Només hi havia un cotxe aparcat a la vista, un Peugeot 201 en molt bon estat, que era massa lent per a la Gestapo. Estava buit.

La Flick i la Ruby van fer un reconeixement preliminar de la casa de mademoiselle Lemas. Tenia l’aspecte habitual. El Simca Cinq estava aparcat al pati, allò era l’únic una mica estrany, perquè sempre solia aparcar-lo al garatge. La Flick va alentir el pas i va mirar discretament per la finestra. No hi va veure ningú. Mademoiselle Lemas no solia utilitzar aquella habitació: era una sala de la part del davant una mica passada de moda, amb un piano sempre net, els coixins impecables i la porta tancada excepte per acollir les visites més formals. Els seus convidats secrets sempre seien a la cuina, a la part del darrere de la casa, on era menys probable que els veiés algú.

En passar per davant de la porta la Flick va veure de cua d’ull que hi havia alguna cosa a terra. Era un raspall de dents de fusta. Sense aturar-se es va ajupir per recollir-lo.

—Ara t’has de rentar les dents? —va dir la Ruby.

—Sembla el d’en Paul —va dir gairebé convençuda que era realment el d’en Paul, tot i que a França n’hi devia haver centenars com aquell, potser milers i tot.

—Creus que és possible que sigui aquí?

—Potser sí.

—Per què hauria d’haver vingut?

—No ho sé. Potser per prevenir-nos d’algun perill.

Van fer la volta a l’edifici. Abans de tornar a apropar-se a la casa van esperar que arribessin la Greta i la Jelly.

—Aquesta vegada hi anirem juntes —va dir la Flick—. La Greta i la Jelly trucaran a la porta del davant.

—Déu meu senyor —va dir la Jelly—. Tinc els peus destrossats.

—La Ruby i jo entrarem per la part del darrere, només per precaució. No digueu res sobre nosaltres, només espereu que arribem.

Van tornar a agafar el carrer, aquesta vegada totes juntes. La Flick i la Ruby van entrar al pati, van passar per davant del Simca Cinq i es van arrossegar cap a la part del darrere. La cuina ocupava gairebé tota l’amplada de l’edifici a la part posterior, amb dues finestres i una porta entremig. La Flick va esperar fins que va sentir el ring metàl·lic del timbre, aleshores es va arriscar a mirar per la finestra.

El cor li va fer un salt. A la cuina hi havia tres persones: dos homes d’uniforme i una dona alta amb una exuberant cabellera pèl-roja, que, òbviament, no era mademoiselle Lemas.

En una fracció de segon, la Flick es va adonar que tots tres apartaven la mirada de les finestres i giraven el cap en direcció a la porta del davant.

La Flick es va tornar a ajupir.

Havia de pensar de pressa. Era evident que aquells homes eren de la Gestapo. La dona devia ser una traïdora francesa que es feia passar per mademoiselle Lemas. Fins i tot d’esquena li era molt familiar: els plecs elegants del vestit d’estiu verd que portava li recordaven alguna cosa.

De sobte, la Flick es va adonar que malauradament la Gestapo havia descobert aquella casa. Aquell lloc s’havia convertit ara en una trampa per als agents aliats. El pobre Brian Standish hi devia haver caigut de quatre grapes. La Flick es va preguntar si encara devia ser viu.

De sobte va sentir que l’envaïa una freda determinació. Va treure la pistola i la Ruby va fer el mateix.

—N’hi ha tres —va dir—. Dos homes i una dona —va respirar profundament. Havia arribat el moment de deixar de banda la pietat—. Matarem només els homes, d’acord?

La Ruby va assentir amb el cap.

La Flick va donar gràcies a Déu que la Ruby tingués una ment freda.

—Prefereixo agafar la dona viva per poder-la interrogar, però, si veiem que se’ns escapa, la matarem.

—Entesos.

—Els homes són a la part esquerra de la cuina. Tu encarrega’t d’aquesta finestra, jo aniré a l’altra. Mata el que tinguis més a prop. Dispara quan ho faci jo.

Va travessar tot el llarg de la casa arrossegant-se i es va quedar ajupida sota l’altra finestra. La respiració li anava cada vegada més de pressa i el cor semblava una locomotora, però tenia la ment clara com si estigués jugant una partida d’escacs. No havia disparat mai a través d’un vidre. Va decidir disparar tres trets seguits: un per trencar la finestra, un altre per matar l’home i el tercer per assegurar-se que l’havia mort. Va treure el fiador de la pistola i va apuntar al cel. Tot seguit es va posar dreta i va mirar per la finestra.

Els dos homes s’estaven de cara a la porta que donava al rebedor. Portaven l’arma a la mà. La Flick va apuntar amb la pistola el que tenia més a prop.

La dona havia sortit, però mentre la Flick apuntava va tornar a entrar i va obrir la porta de la cuina. La Greta i la Jelly van entrar sense sospitar res; aleshores van veure els homes de la Gestapo. La Greta va deixar anar un xisclet de por. Es va sentir alguna cosa —la Flick no va entendre què—, i tot seguit la Greta i la Jelly van alçar els braços.

La falsa mademoiselle Lemas va entrar a la cuina darrere seu. En veure-la de tan a prop la Flick la va reconèixer a l’instant. L’havia vista abans. Immediatament va recordar on. Era la dona que acompanyava en Dieter Franck a la plaça de Sainte-Cécile diumenge passat. La Flick s’havia pensat que era només l’amant del major. Evidentment, era alguna cosa més que una simple amant.

Tot d’una, la dona es va girar cap a la finestra i va veure el rostre de la Flick. Es va quedar amb la boca oberta i els ulls esbatanats i va alçar la mà per assenyalar el que estava veient. Els dos homes es van girar.

La Flick va prémer el gallet. El tret i el soroll de vidres trencats es van confondre. Sense moure’s ni un centímetre, va disparar dos trets més.

Al cap d’un segon, la Ruby va disparar.

Els dos homes van caure a terra.

La Flick va obrir d’un cop la porta i va saltar a la cuina.

La pèl-roja ja havia fet mitja volta i corria cap a la porta del davant. La Flick va apuntar-la amb la pistola, però ja era massa tard: en qüestió de segons la dona ja era al rebedor, fora del camp de visió de la Flick. Aleshores, la Jelly, amb una rapidesa insospitada, va sortir corrent darrere seu. Es va sentir un soroll de cossos que queien a terra i de mobles trencats.

La Flick va travessar la cuina i va donar un cop d’ull al rebedor. La Jelly havia tirat la dona a terra. També havia trencat les sinuoses i delicades potes d’una taula semicircular, havia fet bocins un gerro de porcellana xinesa que hi havia damunt i havia escampat pertot arreu les herbes seques que hi havia dins del gerro. La dona francesa maldava per posar-se dreta. La Flick va apuntar-la amb la pistola però no va disparar. La Jelly, fent gala d’uns reflexos impressionants, va agafar la dona pels cabells i va començar a donar-li cops contra el terra fins que va deixar de lluitar.

La dona portava unes sabates molt estranyes, una de negra i una altra de color marró.

La Flick va tornar a la cuina i va mirar els dos homes de la Gestapo que hi havia a terra. Va prendre’ls les pistoles i se les va ficar a la butxaca. Qualsevol arma abandonada podia utilitzar-la l’enemic.

De moment, els Grallons podien estar tranquils.

La Flick sentia que l’adrenalina encara li recorria les venes. Sabia que més tard li vindria a la memòria l’home que acabava de matar. El final d’una vida sempre era un moment horrible. En podia ajornar la solemnitat, però segur que tornaria. En qüestió d’hores o de dies la Flick es preguntaria si aquell jove d’uniforme havia deixat una vídua i nens orfes. Però de moment podia deixar totes aquelles coses de banda i pensar només en la missió que havia de portar a terme.

—Jelly —va dir—. Vigila la dona. Greta, busca algun cordill i lliga-la a una cadira. Ruby, ves a dalt i assegura’t que no hi hagi ningú més a la casa. Jo aniré al soterrani.

Va baixar les escales que conduïen al soterrani. Allí, enmig del terra empolsinat, va veure la figura d’un home lligat i emmordassat. La mordassa li cobria bona part del rostre, però de seguida es va adonar que li faltava mitja orella.

Li va treure el mocador de la boca, es va ajupir i li va fer un petó llarg i apassionat.

—Benvingut a França —va dir.

En Paul va somriure.

—És la millor benvinguda que m’han fet mai.

—Tinc el teu raspall de dents.

—Va ser un acte desesperat. No m’acabava de refiar d’aquella pèl-roja.

—M’ha fet sospitar que potser passava alguna cosa.

—Gràcies a Déu.

Va treure’s la petita navalla que portava a la solapa i va començar a tallar les cordes.

—Com has arribat aquí?

—Vaig saltar en paracaigudes ahir a la nit.

—I per què dimonis has vingut?

—La ràdio d’en Brian és en mans de la Gestapo. Us volia avisar.

La Flick se li va llançar al damunt i va abraçar-lo amb totes les seves forces.

—M’alegro tant que siguis aquí!

En Paul la va abraçar i li va fer un petó.

—Aleshores m’alegro d’haver vingut.

Van pujar al pis de dalt.

—Mireu què he trobat al celler —va dir la Flick.

Las dones el van saludar i van mirar la Flick esperant instruccions. La Flick va reflexionar un instant. Havien passat cinc minuts del tiroteig. Segurament els veïns havien sentit els trets, però la majoria dels francesos s’ho prenien amb calma a l’hora de trucar a la policia: els feia por acabar a les oficines de la Gestapo responent les seves preguntes. De tota manera no podia assumir riscos innecessaris. Havien de sortir d’allà al més aviat possible.

Es va mirar la falsa mademoiselle Lemas, que havien lligat en una cadira de la cuina. Sabia el que havia de fer i només de pensar-hi se li trencava el cor.

—Com es diu? —va preguntar-li.

—Stéphanie Vinson.

—Vostè és l’amant d’en Dieter Franck.

Estava pàl·lida com la neu però la seva actitud era desafiadora. La Flick va pensar que era molt bonica.

—En Dieter em va salvar la vida.

De manera que era així com en Franck s’havia guanyat la seva lleialtat, va pensar la Flick. No hi veia cap diferència: un traïdor era un traïdor tingués els motius que tingués.

—Vostè va portar l’Helicòpter a aquesta casa perquè el detinguessin.

La Stéphanie no va dir res.

—És viu o mort, l’Helicòpter?

—No ho sé.

La Flick va assenyalar en Paul.

—A ell també l’ha dut aquí. Ha ajudat la Gestapo a detenir-nos a tots. —En pensar en en Paul la veu li tremolava de ràbia.

La Stéphanie va abaixar la mirada.

La Flick es va situar darrere la cadira i va treure la pistola.

—És francesa i així i tot ha col·laborat amb la Gestapo. Ens podria haver matat a tots.

Els altres, quan van entendre el que estava a punt de passar, es van apartar de la línia de foc. La Stéphanie no podia veure la pistola, però s’adonava que succeïa alguna cosa.

—Què en faran, de mi? —va preguntar amb un fil de veu.

—Si la deixo aquí —va dir la Flick—, correrà a explicar a en Dieter quants som, li donarà la nostra descripció i l’ajudarà a capturar-nos per tal que ens torturin i ens matin… M’equivoco?

La Stéphanie no va contestar.

La Flick va apuntar al clatell de la Stéphanie.

—Té cap excusa per haver ajudat l’enemic?

—He fet el que havia de fer. No és això el que fa tothom?

—Exacte —va dir la Flick, i va prémer dues vegades el gallet.

L’explosió va ressonar en aquell petit espai. La sang i alguna altra cosa va sortir a dolls del rostre de la dona i li va esquitxar la faldilla de l’elegant vestit verd; tot seguit el cos va caure endavant sense fer soroll.

La Jelly va sentir un calfred i la Greta es va girar d’esquena. Fins i tot en Paul va empal·lidir. La Ruby va ser l’única que es va mostrar impertorbable.

Es van quedar tots en silenci un instant.

Aleshores la Flick va dir:

—Sortim d’aquest lloc de seguida.





5


Quan en Dieter va aparcar al davant de la Rue du Bois eren les sis del matí. El cotxe de color blau cel estava tot cobert de terra i d’insectes morts després d’un trajecte tan llarg. Mentre sortia del vehicle el sol del capvespre es va amagar darrere un núvol i aquell carreró dels afores va quedar submergit entre ombres. Li va venir un calfred.

Es va treure les ulleres de motorista —havia fet tot el viatge amb la capota abaixada— i es va passar els dits pels cabells per allisar-los.

—Esperi’m aquí, si us plau, Hans —va dir. Volia estar tot sol amb la Stéphanie.

En obrir la porta del jardí del davant es va adonar que el Simca Cinq de mademoiselle Lemas no hi era. La porta del garatge estava oberta, però el garatge estava buit. Potser la Stéphanie havia fet servir el cotxe? Però on podia haver anat? S’hauria d’haver quedat allí protegida pels dos homes de la Gestapo.

Va travessar ràpidament el caminet del jardí i va estirar la corda de la campana. El ressò del timbre es va esmorteir lentament i tot seguit es va sentir un silenci molt estrany. Va mirar per la finestra a la sala del davant, però aquella habitació estava sempre buida. Va tornar a trucar. No hi va anar ningú a obrir la porta. Va ajupir-se una mica per mirar pel forat de la bústia, però no va poder veure gran cosa: només part de l’escala, una pintura d’una muntanya suïssa i la porta de la cuina mig oberta. No hi havia moviment.

Va donar un cop d’ull a la casa del costat i va veure la cara d’una persona que s’apartava ràpidament de la finestra i una cortina que tornava al seu lloc.

Va fer la volta a la casa, va travessar el pati per anar al jardí del darrere. Hi havia dues finestres trencades i la porta del darrere també era oberta. Se li va encongir el cor. Què havia passat allà?

—Stéphanie?! —va cridar.

No es va sentir cap resposta.

Va entrar a la cuina.

Al principi no va entendre què era allò que tenia davant dels ulls. Hi havia una mena de paquet lligat en una cadira de cuina amb un cordill qualsevol. Semblava un cos de dona amb la part de dalt destrossada. Immediatament la seva experiència com a policia li va fer entendre que aquella cosa horrible era el cadàver d’una dona amb un tret al cap. Aleshores va veure que el cadàver d’aquella dona portava unes sabates estranyes, una de negra i una de marró, i va entendre que aquella dona era la Stéphanie. Va deixar anar un crit de dolor, es va posar les mans a la cara i lentament es va deixar caure de genolls a terra, somicant.

Al cap d’un minut es va treure les mans del davant dels ulls i va fer un esforç per tornar-la a mirar. El detectiu que portava a dintre va veure la sang a la falda del vestit i va entendre que li havien disparat des del darrere. Potser ho havien fet per pietat, així li havien estalviat el terror d’adonar-se que estava a punt de morir. Li havien disparat dos trets, va pensar. Eren els orificis de sortida de les bales el que feia que aquell rostre tan bell tingués un aspecte tan terrible; li havien destrossat els ulls i el nas, tenia els llavis tacats de sang però intactes. Si no hagués estat per les sabates no hauria estat capaç de reconèixer-la. Els ulls se li van omplir de llàgrimes i tot se li va tornar borrós.

El sentiment de pèrdua era com una ferida. Mai no havia sentit un impacte tan gran com en el moment d’adonar-se que la Stéphanie era morta. Mai més no tornaria a veure la seva mirada orgullosa; mai més no es tornarien a girar els caps quan entrés als restaurants; mai més no podria tornar a veure com es posava les mitges de seda sobre aquells bessons perfectes. El seu estil i el seu enginy, els seus temors i desitjos havien desaparegut del mapa definitivament. Va sentir com si fos a ell a qui havien disparat i hagués mort una part d’ell mateix. Amb un fil de veu va pronunciar el nom de la Stéphanie, l’única cosa que n’hi quedava.

Aleshores va sentir una veu darrere seu.

Va deixar anar un crit de sorpresa.

Va tornar a sentir una veu: com un gemec sense paraules, però humà. Es va posar dret d’un salt, va mirar per tota l’habitació mentre s’eixugava les llàgrimes que li omplien els ulls. Per primera vegada es va adonar que hi havia dos homes a terra. Tots dos anaven d’uniforme. Eren els guardaespatlles de la Gestapo que havien assignat a la Stéphanie. No havien pogut protegir-la, però, com a mínim, havien donat les seves vides per intentar-ho.

O si més no un d’ells l’havia donada.

Un d’ells no es movia, però l’altre intentava dir-li alguna cosa. Era un noi jove, d’uns dinou o vint anys, amb els cabells foscos i un bigoti discret. La gorra de l’uniforme li havia caigut al terra de linòleum, al costat del cap.

En Dieter s’hi va acostar ràpidament i es va agenollar al seu costat. Es va adonar que tenia ferides de sortida de bala al pit: li havien disparat des de darrere. S’estava estirat enmig d’un bassal de sang. Va inclinar el cap i va moure els llavis. En Dieter va acostar l’orella a la boca de l’home.

—Aigua —deia.

S’estava dessagnant. Quan s’apropava el final sempre demanaven aigua, en Dieter ho sabia, ho havia vist al desert. Va trobar una tassa, la va omplir a la pica i l’hi va acostar als llavis. Se la va beure tota, l’aigua li regalimava per la barbeta sobre la guerrera tacada de sang.

En Dieter sabia que havia de trucar a un metge, però primer volia saber què havia passat. Si ho deixava per més endavant potser l’home moriria sense tenir temps d’explicar-li tot el que sabia. Va dubtar un instant. Aquell home no tenia cap importància. Primer l’interrogaria i després trucaria a un metge.

—Qui ho ha fet? —va preguntar, i va tornar a inclinar el cap per escoltar el fil de veu del moribund.

—Quatre dones —va respondre amb veu ronca.

—Els Grallons —va murmurar en Dieter amargament.

—Dues al davant… dues al darrere.

En Dieter va assentir amb el cap. Podia veure perfectament el que havia passat. En sentir el timbre, la Stéphanie havia anat a obrir la porta del davant. Els homes de la Gestapo estaven preparats i miraven en direcció al rebedor. Les terroristes havien saltat per les finestres de la cuina i els havien disparat per darrere. I després…

—Qui ha matat la Stéphanie?

—Aigua…

En Dieter va haver de fer un esforç per controlar la pressa. Va tornar a la pica, va omplir una altra vegada la tassa i va apropar-la als llavis del moribund. De nou se la va empassar tota, va deixar anar un sospir d’alleujament, que a l’instant es va convertir en un gemec horrible.

—Qui ha matat la Stéphanie? —va repetir en Dieter.

—La més baixa —va dir l’home de la Gestapo.

—La Flick —va dir en Dieter, i un terrible desig de venjança li va omplir el cor.

—Ho sento molt, major… —va murmurar aquell noi.

—Com ha anat?

—Ràpid… tot ha anat molt ràpid.

—Expliqui’s.

—L’han lligada… Han dit que era una traïdora… La pistola al clatell… Llavors han marxat.

—Traïdora? —va dir en Dieter.

L’home va assentir amb el cap.

En Dieter va fer un esforç per no sanglotar.

—Ella no va disparar mai a ningú al clatell —va dir amb la veu prenyada de dolor.

Però l’home de la Gestapo no el va sentir. Els llavis no se li movien i havia deixat de respirar.

En Dieter va allargar la mà dreta i va tancar-li suaument les parpelles.

—Descansa en pau —va murmurar.

Aleshores, d’esquena al cos de la dona que tant havia estimat, es va dirigir al telèfon.





6


Va costar Déu i ajut encabir cinc persones al Simca Cinq. La Ruby i la Jelly s’estaven assegudes al rudimentari seient del darrere. En Paul conduïa. La Greta es va asseure al seient del copilot amb la Flick a la falda.

En unes altres circumstàncies s’haurien fet un tip de riure, però tothom estava molt preocupat. Havien matat tres persones i els havia anat de ben poc que no els atrapa la Gestapo. Ara havien d’estar molt i molt alerta, a punt per reaccionar de pressa si passava qualsevol cosa. No podien pensar en res que no fos sobreviure.

La Flick va guiar en Paul fins a un carrer paral·lel al carrer on vivia la Gilberte. Recordava haver anat allà feia només set dies amb el seu marit ferit. Va indicar-li que aparqués prop del final del carrer.

—Espera’t aquí —va dir la Flick—. Jo aniré a donar-hi un cop d’ull.

—Afanya’t, per l’amor de Déu —va dir la Jelly.

—Aniré tan de pressa com pugui.

La Flick va sortir del cotxe i va córrer carrer avall, passant per davant de la fàbrica fins a la porta que hi havia a la paret. Va travessar ràpidament el jardí i es va esmunyir per la porta del darrere de l’edifici. Al vestíbul no hi havia ningú, tot estava molt tranquil. Va pujar les escales en silenci fins a l’àtic.

Es va aturar davant la porta de l’apartament de la Gilberte. El que va veure va deixar-la consternada. Havien esbotzat la porta i penjava d’una única frontissa. Va parar l’orella, però no se sentia res. Alguna cosa li deia que hi havien entrat feia dies. Va agafar aire i va entrar a l’apartament amb molt de compte.

Ho havien regirat tot de dalt a baix. A la petita sala d’estar els coixins de les cadires estaven tots desordenats i les portes dels armaris de la cuina estaven obertes. La Flick va donar un cop d’ull al dormitori i va contemplar una escena similar. Havien arrencat els calaixos, l’armari estava obert i algú havia pujat al llit amb les botes brutes.

Es va dirigir a la finestra i va mirar al carrer. Al davant de l’edifici hi havia aparcat un Citroën Traction Avant amb dos homes asseguts a la part del davant.

Aquelles notícies no eren gaire engrescadores, va pensar la Flick desesperada. Algú havia parlat i en Dieter Franck n’havia tret un gran profit. Havia seguit a consciència una pista que l’havia conduït primer a mademoiselle Lemas, després a en Brian Standish i, finalment, a la Gilberte. I en Michel? També l’havien detingut? Semblava molt probable.

Va pensar en en Dieter Franck. En llegir la breu ressenya biogràfica que hi havia escrita al darrere d’aquella fotografia de l’MI6 li havia vingut un calfred. Tenia motius de sobres per tenir por, va pensar. Era un home intel·ligent i perseverant. Gairebé havia aconseguit detenir-la a La Chatelle, havia cobert totes les parets de París amb la seva fotografia i havia capturat i interrogat els seus camarades l’un darrere l’altre.

Només l’havia vist en dues ocasions i totes dues vegades tan sols un instant. Va intentar recordar el seu rostre. Tenia una mirada que destil·lava enginy i energia, va pensar, i una decisió que podia derivar fàcilment en autèntica crueltat. Estava convençuda que li anava al darrere. Va decidir moure’s amb els ulls ben oberts.

Va mirar el cel. Els quedaven tres hores de llum.

Va baixar corrents les escales, va creuar el jardí del darrere i va córrer cap al Simca Cinq, que estava aparcat al carrer del costat.

—Res —va dir mentre s’encabia dins el cotxe—. La Gestapo ha escorcollat la casa i en vigilen la porta del davant.

—Merda… —va renegar en Paul—. I ara on anem?

—Conec un altre lloc on podem provar-ho —va dir la Flick—. Anem al centre.

La Flick va sentir els panteixos del diminut motor de cinc-cents centímetres cúbics del Simca Cinq, que feia esforços per tirar endavant, i es va preguntar fins quan aguantaria. Suposant que haguessin descobert els cadàvers a la casa de la Rue du Bois al cap d’una hora, quant de temps trigarien la policia i els homes de la Gestapo de Reims a rebre l’ordre de buscar el cotxe de mademoiselle Lemas? En Dieter no podia contactar de cap manera amb els homes que ja eren al carrer, però segur que informarien els homes del torn següent. I la Flick no tenia ni idea de quan es feia el canvi de torn. Va arribar a la conclusió que el temps se’ls havia acabat.

—Ves cap a l’estació —va dir—. Deixarem el cotxe allà.

—Bona idea —va dir en Paul—. Potser pensaran que hem sortit de la ciutat.

La Flick va donar una ullada al carrer per comprovar si hi havia cap Mercedes de l’exèrcit o algun Citroën negre de la Gestapo. Van creuar-se amb una patrulla de gendarmes i la Flick va haver d’aguantar la respiració. En Paul va aparcar a prop de l’estació i tots es van allunyar ràpidament d’aquell vehicle sospitós.

—Això ho he de fer jo tota sola —va dir la Flick—. Els altres val més que aneu a la catedral i que m’espereu allà.

—Ja m’han perdonat els pecats unes quantes vegades —va dir en Paul—. M’he passat un munt d’hores a l’església, avui.

—Prega perquè trobem un lloc on passar la nit —va dir-li la Flick, i se’n va anar corrents.

Va tornar al carrer on vivia en Michel. A un centenar de metres hi havia el bar Chez Régis. El propietari, l’Alexandre Régis, fumava darrere el taulell. Va fer un gest de reconeixement amb el cap, però no va dir res.

La Flick va entrar per una porta amb un rètol on deia TOILETTES. Va passar per un petit passadís i tot seguit va obrir una petita porta que semblava un armari i que donava a una escala que pujava al pis de dalt. Al capdamunt de l’escala hi havia una porta feixuga amb un espiell. La Flick hi va trucar i es va col·locar en un lloc des d’on poguessin veure-li la cara. Al cap d’un moment, la Mémé Régis, la mare del propietari, va obrir la porta.

La Flick va entrar a una habitació molt gran amb les finestres cobertes amb cortines. El terra estava decorat amb estores, les parets estaven pintades de color marró i del sostre penjaven tot de bombetes senzilles. En un extrem de la sala hi havia una ruleta. Un grup d’homes jugaven a cartes al voltant d’una taula rodona. En un racó hi havia una barra. Aquell lloc era un centre il·legal d’apostes.

A en Michel li agradava anar-hi a apostar fort al pòquer i envoltar-se de gent de mala reputació. La Flick no jugava mai però de vegades s’asseia i observava el joc una estona. En Michel deia que li portava sort. Era un bon lloc per amagar-se de la Gestapo i la Flick tenia l’esperança de trobar-lo allà, però en no veure el seu rostre entre la gent que hi havia al local va tenir una decepció.

—Gràcies, Mémé —va dir a la mare d’Alexandre.

—M’alegro de veure’t. Com estàs?

—Molt bé. Has vist el meu marit?

—Ah, en Michel, l’encantador. No pas aquesta nit, ho sento.

Aquella gent no tenia ni idea que en Michel formava part de la Resistència.

La Flick es va dirigir a la barra i es va asseure en un tamboret. Va somriure a la cambrera, una dona de mitjana edat amb els llavis pintats d’un vermell intens. Era la Yvette Régis, la dona de l’Alexandre.

—Tens whisky?

—És clar que en tinc —va respondre la Yvette—. Sempre que el puguis pagar —va dir mentre treia una ampolla de Dewar’s White Label i n’hi servia dos dits.

—Estic buscant en Michel —va dir la Flick.

—Com a mínim fa una setmana que no el veig —va respondre la Yvette.

—Merda —va murmurar la Flick, i va fer un glop de la seva beguda—. L’esperaré una estona, a veure si apareix.





7


En Dieter estava desesperat. La Flick havia demostrat ser molt intel·ligent. S’havia escapat de la trampa que li havia parat. Era en algun lloc de Reims, però no sabia com trobar-la.

Ja no quedaven membres de la Resistència que pogués perseguir amb l’esperança de localitzar-los, perquè els havia detingut tots. En Dieter havia fet vigilar la casa d’en Michel i la de la Gilberte, però estava segur que la Flick era massa espavilada per caure en mans d’un infeliç de la Gestapo. La seva foto era a totes les parets de Reims, però segurament devia haver canviat d’aspecte, es devia haver tenyit els cabells o alguna cosa així, perquè fins a aquell moment no l’havia vista ningú. S’havia burlat d’ells en tot moment.

Necessitava que li vingués la inspiració.

I, finalment, li va venir… o això és el que es va pensar.

S’estava assegut en una bicicleta a la vorera. Era just al centre del poble, al davant del teatre. Portava una boina, ulleres per anar amb moto i un senzill suèter de cotó. Duia els camals dels pantalons ficats dins dels mitjons. No l’hauria reconegut ningú. La Gestapo no anava mai amb bicicleta.

Va mirar en direcció a l’oest amb els ulls mig aclucats per protegir-se del sol que començava a pondre’s. Esperava que arribés un Citroën negre. Va consultar el rellotge: podia aparèixer en qualsevol moment.

A l’altra banda del carrer en Hans s’esperava al volant d’un Peugeot vell i atrotinat que gairebé havia arribat al final de la seva vida útil. Tenia el motor engegat. En Dieter no es volia arriscar que no s’engegués quan el necessités. En Hans també anava disfressat amb ulleres de sol i una gorra, i portava un vestit tronat i sabates amb els talons gastats, com qualsevol altre ciutadà de França. Mai no havia fet una cosa com aquella abans, però havia acceptat les ordres amb un estoïcisme impertorbable.

En Dieter tampoc no havia fet mai una cosa com aquella. No tenia ni idea de si funcionaria. Qualsevol cosa podia anar malament, podia passar de tot.

El que volia fer en Dieter era un acte desesperat, però, què hi podia perdre? Dimarts a la nit hi havia lluna plena. Estava convençut que la invasió aliada era imminent. La Flick era la clau per fer-la fracassar. Valia la pena assumir el risc.

Tanmateix, el que més el preocupava ja no era guanyar la guerra. El seu futur se n’havia anat en orris; no li importava gens qui dominés a Europa. Pensava en la Flick Clairet cada minut que passava. Li havia arruïnat la vida, havia assassinat la Stéphanie. Volia trobar-la, capturar-la i emportar-se-la al soterrani del palau. Allí assaboriria la satisfacció de la venjança. Tenia fantasies constants sobre com la torturaria: les barres de ferro que li esclafarien els ossos menuts, la màquina d’electroxocs a la màxima potència, les injeccions que la deixarien sense forces i amb doloroses nàusees, el bany de gel que li provocaria horribles convulsions i li deixaria congelada la sang dels dits. La destrucció de la Resistència i l’expulsió dels invasors s’havien convertit en una part insignificant del càstig que tenia preparat per a la Flick.

Però primer li calia trobar-la.

Va veure que a la llunyania s’apropava un Citroën negre.

Se’l va mirar. Era aquell, el cotxe que esperava? Era un model de tres portes, dels que solia utilitzar la Gestapo per transportar els presoners. Va provar de veure qui hi anava a dins. Li va semblar que eren quatre persones. Aquell havia de ser el cotxe que esperava. Es va apropar una mica més i aleshores va reconèixer l’atractiu rostre d’en Michel assegut al darrere, custodiat per un guàrdia uniformat de la Gestapo. En Dieter es va posar tens.

Ara s’alegrava d’haver donat ordres de no torturar en Michel mentre ell era fora. Si no ho hagués fet, el seu pla hauria estat inviable.

Tan bon punt el Citroën va arribar on era en Dieter, en Hans va baixar ràpidament de la vorera amb el seu Peugeot atrotinat i va xocar frontalment amb l’altre cotxe.

Es va sentir un estrèpit de metall esclafat i vidres trencats. Els dos homes de la Gestapo van saltar del cotxe i van començar a escridassar en Hans amb un francès matusser sense adonar-se que el seu company de darrere s’havia donat un cop al cap i estava inconscient al costat del presoner.

Aquell era el moment clau, va pensar en Dieter, amb els nervis tensos com cables. Cauria, en Michel, a la trampa? Va contemplar l’escena que es produïa al mig del carrer.

En Michel va trigar encara un instant a adonar-se de l’oportunitat que se li presentava. En Dieter fins i tot va témer que la deixés escapar. Aleshores en Michel va reaccionar. Amb les mans lligades, va agafar la maneta i va aconseguir obrir la porta del davant, va empènyer el seient i va sortir del cotxe.

Va mirar els homes de la Gestapo que continuaven discutint amb en Hans. Estaven d’esquena. Es va girar i es va allunyar ràpidament. Tenia gravada la sorpresa al rostre: no es podia creure la sort que havia tingut.

En Dieter va sentir que l’omplia una onada de satisfacció. El seu pla funcionava.

Va començar a pedalar darrere en Michel.

En Hans va seguir en Dieter a peu.

En Dieter va continuar seguint en Michel amb la bicicleta fins que es va adonar que estava a punt d’atrapar-lo; llavors va baixar de la bicicleta i la va empènyer carrer amunt. En Michel va agafar el primer trencant, anava una mica coix a causa de la ferida de bala, però caminava de pressa amb les mans abaixades discretament per no cridar l’atenció dels vianants. En Dieter el seguia a una distància prudencial, de vegades a peu, de vegades muntat a la bicicleta, procurant que en Michel no el pogués veure i amagant-se darrere els cotxes sempre que podia. En Michel mirava darrere seu de tant en tant, però no va fer cap intent per despistar un possible perseguidor. No tenia ni idea que el seguien. Ni sembla que temés que li haguessin parat una trampa.

Al cap d’uns minuts en Hans va atrapar en Dieter i, tal com havien acordat, en Dieter va deixar que en Hans li passés al davant i va començar a seguir-lo a ell, i al cap d’una estona van tornar a canviar.

On aniria en Michel? En Dieter necessitava que en Michel el conduís a altres membres de la Resistència per tal de recuperar la pista de la Flick.

Sorprenentment, en Michel es va dirigir a casa seva prop de la catedral. Era impossible que no sabés que tenien la casa vigilada. Així i tot va agafar el seu carrer, però en lloc d’entrar a casa seva es va ficar en un bar que hi havia a l’altra banda del carrer i que es deia Chez Régis.

En Dieter va deixar la bicicleta recolzada contra la paret de l’edifici del costat, un magatzem buit amb un rètol esgrogueït on deia CHARCUTERIE. Va esperar uns minuts, per si de cas en Michel tornava a sortir immediatament. Quan va quedar clar que s’hi quedaria una estona, en Dieter hi va entrar.

Només volia assegurar-se que encara hi era i confiava que, amb les ulleres i la boina, en Michel no el reconeixeria. Compraria un paquet de cigarretes i tornaria a sortir immediatament. Però en Michel no era enlloc. En Dieter es va quedar desconcertat i va dubtar un instant.

—Senyor? —va dir el bàrman.

—Cervesa —va demanar en Dieter—. De barril.

Tenia l’esperança que si parlava el mínim possible amb el bàrman no s’adonaria del seu lleuger accent alemany i creuria que era un simple ciclista que s’havia aturat a fer passar la set.

—De seguida.

—On és el lavabo?

El bàrman va assenyalar una porta que hi havia en un racó. En Dieter hi va anar. En Michel tampoc no era allà. Fins i tot es va arriscar a mirar al lavabo de senyores, però estava buit. Va obrir una porta que semblava un armari i va veure que donava a una escala. Va pujar i al capdamunt va veure una porta feixuga amb un espiell. Va trucar però no va contestar ningú. Va escoltar un moment. No sentia res, però la porta era molt gruixuda. Estava convençut que hi havia algú a l’altra banda que el mirava per l’espiell i que sabia que no era un client habitual. Va provar de fer veure que s’havia equivocat de camí en sortir del lavabo. Es va gratar el cap, es va arronsar d’espatlles i va tornar a baixar les escales.

No semblava que hi hagués cap entrada al darrere. En Michel encara era allà, a l’habitació que hi havia al pis de dalt, n’estava segur. Però què havia de fer?

Va agafar el got de cervesa i se’l va emportar a una taula per evitar que el bàrman li digués res. La cervesa era aigualida i insípida. Fins i tot a Alemanya la qualitat de la cervesa havia empitjorat durant la guerra. Va fer un esforç per acabar-se-la i va sortir fora.

En Hans estava a la vorera del davant fent veure que mirava l’aparador d’una llibreria. En Dieter va creuar el carrer.

—S’ha ficat en una mena de sala privada que hi ha al pis de dalt —va explicar-li—. És possible que estigui reunit amb altres membres de la Resistència. D’altra banda també és possible que sigui un prostíbul o qualsevol altra cosa, i no vull saltar-li al damunt si no és per descobrir alguna cosa important.

En Hans va entendre el dilema i va assentir amb el cap.

En Dieter va prendre una decisió. Era massa aviat per tornar a arrestar en Michel.

—Quan surti, jo el seguiré. Així que ens hàgim allunyat prou vostè escorcollarà el local.

—Tot sol?

En Dieter va assenyalar els dos homes de la Gestapo que vigilaven la casa d’en Michel des d’un Citroën.

—Demani’ls que l’ajudin.

—D’acord.

—Intentin fer-se passar per una brigada antivici, detinguin les putes, si n’hi ha. No vull que ningú faci preguntes sobre la Resistència.

—D’acord.

—Mentrestant, esperarem aquí fora.





8


Fins que no va veure entrar en Michel, la Flick no tenia motius per ser gaire optimista.

S’estava asseguda a la barra en aquell petit casino improvisat i parlava amb desgana amb la Yvette mentre observava amb indiferència els rostres dels homes que es concentraven en les cartes, els daus i la roda de la ruleta. Ningú no li prestava gaire atenció: eren jugadors seriosos que no es deixaven distreure per una cara bonica.

Si no trobava en Michel immediatament tindria molts problemes. Els altres Grallons eren a la catedral, però no s’hi podien pas quedar tota la nit. Podien dormir al ras —el temps de juny era força benèvol—, però els podien detenir fàcilment

També els calia trobar un mitjà de transport. Si el sector Bollinger no disposava d’un cotxe o d’una furgoneta n’haurien de robar un. Però allò els obligaria a fer servir un cotxe buscat per la policia. Cosa que afegiria més perill encara a una missió que ja era prou perillosa.

Hi havia un altre motiu per estar preocupada: la imatge de la Stéphanie Vinson no li marxava del cap. Era la primera vegada que la Flick es veia obligada a disparar contra una presonera lligada i indefensa i la primera vegada que matava una dona.

El simple fet de matar li deixava sempre una profunda impressió. L’home de la Gestapo que havia matat uns minuts abans de disparar a la Stéphanie era un soldat amb una pistola a la mà, però així i tot li semblava terrible ser la responsable de la seva mort. El mateix li havia passat amb tots els altres homes que havia mort: dos policies de la milícia a París, el coronel de la Gestapo a Lille i un traïdor francès a Rouen. Però el cas de la Stéphanie era molt pitjor. La Flick li havia posat una pistola al clatell i l’havia executada. Era exactament el que havia ensenyat als seus alumnes durant el curs de l’EOE. La Stéphanie s’ho mereixia, evidentment; d’allò no en tenia cap dubte. Però tenia dubtes sobre ella mateixa. Quina mena de persona era capaç de matar a sang freda un presoner indefens? S’havia convertit realment en un botxí sense escrúpols?

Es va acabar el whisky i va rebutjar una segona copa perquè li feia por entrompar-se. Aleshores en Michel va entrar a la sala.

Va sentir una gran sensació d’alleujament. En Michel coneixia tothom a la ciutat. Ell els ajudaria. De sobte la missió semblava possible una altra vegada.

En veure la figura esprimatxada i l’abric tot arrugat d’en Michel, aquell rostre atractiu i els ulls somrients, va sentir per ell una gran compassió. Sempre sentiria un afecte especial per ell, va pensar. En recordar l’amor apassionat que temps enrere havia sentit la va rosegar el remordiment. Allò no tornaria mai més, n’estava segura.

A mesura que s’apropava es va adonar que tenia mal aspecte. Era com si li haguessin sortit més arrugues a la cara. Tenia el cansament i la por dibuixats al rostre i semblava que tingués cinquanta-cinc anys en lloc de trenta-cinc, va pensar preocupada.

Però el que més li dolia era haver-li de dir que el seu matrimoni s’havia acabat. Li feia por. Ho va trobar irònic: acabava de matar un home de la Gestapo i una traïdora francesa, estava a territori ocupat en una missió clandestina i encara la preocupava ferir els sentiments del seu marit.

En Michel es va mostrar molt content de veure-la.

—Flick! —va cridar—. Sabia que et trobaria aquí! —Va travessar la sala fins on era ella; la ferida de bala encara el feia anar coix.

—Tenia por que no t’hagués agafat la Gestapo —va dir ella tranquil·lament.

—I em van agafar! —Es va girar d’esquena a la gent de manera que no el pogués veure ningú i va ensenyar-li les mans lligades pels canells amb una corda molt resistent.

La Flick va treure la navalla que portava amagada a la solapa i va tallar la corda discretament. Els jugadors no van veure res. Va tornar a desar-la.

La Mémé Régis el va veure just en el moment en què es ficava les cordes a les butxaques dels pantalons. Li va fer una abraçada i un petó a cada galta. La Flick el va observar mentre parlava amb aquella senyora gran amb veu seductora i un somriure sensual als llavis. Aleshores la Mémé va tornar a la feina de servir begudes als clients i en Michel va explicar a la Flick com havia aconseguit escapar-se. La Flick tenia por que no volgués fer-li un petó apassionat perquè no sabia com reaccionar, però en Michel estava tan emocionat amb les seves pròpies aventures que ni li va passar pel cap posar-se romàntic amb ella.

—He tingut tanta sort! —va dir al final. Es va asseure en un tamboret, es va acaronar els canells i va demanar una cervesa.

—Potser fins i tot massa —va assentir la Flick.

—Què vols dir?

—Podria ser una trampa.

En Michel estava indignat, evidentment no li agradava que la gent insinués que era una mica ingenu.

—No ho crec.

—Creus que et poden haver seguit fins aquí?

—No —va dir ell decidit—. Evidentment, ho he comprovat.

La Flick no les tenia totes, però no va dir res més.

—De manera que en Brian Standish és mort i els altres tres estan detinguts: mademoiselle Lemas, la Gilberte i el doctor Bouler.

—Els altres són tots morts. Els alemanys van lliurar els cossos dels que van morir durant l’atac. I els supervivents, en Gaston, la Geneviève i en Bertrand, van morir a mans d’un escamot d’execució a la plaça de Sainte-Cécile.

—Déu meu.

Es van quedar un instant en silenci. La imatge de totes aquelles vides perdudes i tot el sofriment fruit d’aquella missió l’aclaparava.

La Yvette va portar la cervesa a en Michel. Se’n va beure la meitat d’una glopada i es va eixugar els llavis.

—Suposo que has tornat per intentar fer volar el palau un altre cop.

—Sí —va assentir la Flick—. Però el que els vaig dir és que havíem vingut per fer volar un túnel del ferrocarril a Marles.

—És una bona idea, ho hauríem de fer igualment.

—No pas ara. Van detenir dos dels membres del meu equip a París i segur que han cantat. Deuen haver explicat aquesta història del túnel, no tenien ni idea de la missió real, i segur que els alemanys n’han doblat la guàrdia. Haurem de deixar que se n’ocupi la RAF i concentrar-nos en Sainte-Cécile.

—Què puc fer?

—Necessitem un lloc per passar la nit.

En Michel es va quedar pensatiu un instant.

—El celler d’en Joseph Laperrière.

En Laperrière era un fabricant de xampany. La tieta d’en Michel, l’Antoinette, havia estat la seva secretària temps enrere.

—És un dels nostres?

—Un simpatitzant —va dir amb un somriure sarcàstic—. Ara tots són simpatitzants. Creuen que la invasió és imminent. —Va mirar-se-la interrogant—. Suposo que no s’equivoquen…

—No —va dir sense donar més detalls—. És prou gran el celler? Som cinc.

—És força gran, s’hi podrien amagar cinquanta persones.

—Perfecte. També em caldrà un vehicle per demà.

—Per anar a Sainte-Cécile?

—I per anar al punt de recollida de l’avió després, si encara som vives.

—Ja deus saber que no pots fer servir el camp de la Chatelle, oi? La Gestapo el coneix… Allí és on em van detenir.

—Sí. L’avió aterrarà al camp de Laroque. Ja els vaig donar les instruccions.

—El camp de patates. Perfecte.

—I el vehicle?

—En Philippe Moulier té una furgoneta. Reparteix la carn a totes les bases dels alemanys. El dilluns és el seu dia lliure.

—Ja el recordo, però aquest home és pronazi.

—Ho era. I aquests quatre anys n’ha tret un munt de diners. Però ara té molta por que si la invasió surt bé el pengin per col·laboracionista quan se’n vagin els alemanys: està desesperat per fer alguna cosa per ajudar-nos i demostrar que no és un traïdor. Segur que ens deixarà la furgoneta.

—Porta-la al celler demà a les deu del matí.

En Michel li va acaronar la galta.

—No podem passar la nit junts? —va dedicar-li el seu somriure habitual; tenia el mateix aspecte atractiu de nen trapella de sempre.

La Flick va sentir que una sensació familiar es removia dins seu, però no era tan intensa com temps enrere. En un altre moment s’hauria excitat només de veure el seu somriure. Ara era com el record d’un desig.

Tenia ganes d’explicar-li la veritat, perquè per a ella l’honradesa era molt important. Però allò podia posar en perill la missió. Necessitava la seva col·laboració. O potser només buscava excuses? Potser no tenia prou valor per dir-l’hi.

—No —va dir—. No podem.

—És per allò de la Gilberte? —va dir ell, decebut.

Ella va assentir amb el cap, però no va poder mentir-li i se li va escapar:

—Bé, només en part.

—I quina és l’altra part?

—No tinc ganes de parlar-ne enmig d’una missió tan important.

En Michel semblava vulnerable, gairebé espantat.

—Hi ha algú altre?

No va tenir valor de fer-li mal.

—No —va mentir.

—Bé —va dir ell mirant-la fixament—. Me n’alegro.

La Flick s’odiava.

En Michel es va acabar la cervesa i va baixar del tamboret.

—En Laperrière viu al Chemin de la Carrière. És a vint minuts caminant.

—Ja conec el carrer.

—Jo aniré a demanar la furgoneta a en Moulier —va dir en Michel.

Va abraçar la Flick i la va besar als llavis.

La Flick se sentia molt malament. No podia rebutjar el seu petó després d’haver negat que hi hagués cap altre home, però besar en Michel era com ser infidel a en Paul. Va tancar els ulls i va esperar que en Michel la deixés anar.

Evidentment, en Michel va notar la seva manca d’entusiasme. Se la va mirar un instant, pensatiu.

—Ens veurem a les deu —va dir, i se’n va anar.

Va decidir esperar cinc minuts abans de sortir. Va demanar un altre whisky a la Yvette.

Mentre se’l prenia un llum vermell que hi havia al damunt de la porta va començar a fer pampallugues. El crupier va aturar la ruleta i la va girar de manera que semblés una senzilla taula de cafè. Els jugadors van recollir les cartes i es van posar la jaqueta. La Yvette va recollir els gots de la barra i els va ficar a la pica. La Mémé Régis va apagar els llums i va deixar encesa només la bombeta vermella que hi havia al damunt de la porta.

La Flick va ficar la mà a la bossa i va agafar la pistola.

—Què passa? —va demanar a la Yvette.

—La policia —va dir.

La Flick va renegar. Seria autèntica mala sort que la detinguessin per joc il·legal.

—L’Alexandre ha donat l’alerta des de baix —va explicar-li la Yvette—. Vinga, de pressa! —va dir assenyalant a l’altra banda de la sala.

La Flick va mirar en aquella direcció i va veure la Mémé Régis que obria una mena d’armari i apartava un parell d’abrics vells del penjador; al fons va aparèixer una porta, que va obrir sense perdre temps. Els jugadors van començar a desaparèixer per aquella porta. La Flick va pensar que encara tenia una oportunitat de fugir.

La llum vermella es va apagar i es van sentir cops a la porta del davant. La Flick va travessar la sala a les fosques i es va reunir amb els homes que sortien per l’armari. Va seguir-los fins a una cambra buida. El terra era uns quants centímetres més baix i va pensar que devien ser a l’apartament que hi havia sobre la botiga. Van baixar les escales i, efectivament, van anar a parar a la xarcuteria abandonada, amb el taulell de marbre tot tacat i les polsoses lleixes de vidre. La persiana metàl·lica de l’aparador estava abaixada, de manera que des del carrer no es veia res de res.

Va seguir el grup d’homes cap a la part posterior. Van travessar una porta i van sortir a un pati de terra envoltat per una tàpia alta. A la paret hi havia una porta que donava a un carreró, que al seu torn desembocava en un altre carrer. Un cop allí els homes es van dispersar en totes direccions.

La Flick va caminar de pressa i aviat es va trobar tota sola. Panteixava, es va reorientar i es va dirigir a la catedral, on l’esperaven els altres Grallons.

—Déu meu —va dir en veu baixa—. Aquesta vegada m’ha anat de ben poc.

Un cop va recuperar l’alè va començar a pensar en el que acabava de passar al club d’apostes. Tot havia passat al cap d’uns minuts d’haver marxat en Michel. La Flick no creia en les coincidències.

Com més hi pensava més convençuda estava que fos qui fos qui havia trucat a la porta era a ella a qui buscaven. Sabia que aquell petit grup d’homes jugaven a cartes en aquella sala des d’abans de la guerra. Sens dubte la policia local en coneixia l’existència. Per què havien decidit anar-hi aquell dia concret? Si no era la policia havia de ser la Gestapo. I a ells no els interessaven gens els jugadors. Buscaven comunistes, jueus, homosexuals… i espies.

La història de la fugida d’en Michel li havia semblat sospitosa des del principi, però ell havia insistit fins a convèncer-la que no l’havien seguit. Ara ja no ho creia. La seva fugida devia ser una trampa, com el «rescat» d’en Brian Standish. Darrere de tot allò s’hi amagava la ment retorçada d’en Dieter Franck. Algú havia seguit en Michel fins al cafè, havia intuït que hi havia una habitació secreta al pis de dalt i tenia l’esperança de trobar-l’hi amagada.

Si tot allò era cert, a en Michel encara el devien seguir. Si no anava més amb compte el seguirien fins a la casa d’en Philippe Moulier i, l’endemà al matí, quan recollís la furgoneta, el seguirien fins al celler de xampany on havien d’amagar-se els Grallons.

«I ara què punyetes faig, jo?», va pensar la Flick.





EL NOVÈ DIA


Dilluns, 5 de juny de 1944





1


En Dieter va començar a tenir migranya passada la mitjanit, a la seva cambra de l’hotel Frankfort, mentre contemplava el llit que no tornaria a compartir mai més amb la Stéphanie. Tenia la sensació que si aconseguia plorar, el dolor s’esvaniria una mica, però se sentia incapaç de vessar una sola llàgrima i al final es va injectar una dosi de morfina i es va quedar adormit immediatament damunt del cobrellit.

Poc abans de l’albada va despertar-lo el telèfon. Era en Walter Gödel, l’assistent de Rommel.

—Ha començat la invasió? —va dir en Dieter, mig grogui.

—No encara —va respondre en Gödel—. El temps al canal ha empitjorat.

En Dieter es va asseure al llit i va moure el cap per aclarir-se les idees.

—I doncs, què volia?

—És evident que la Resistència esperava que passés alguna cosa. Aquesta nit s’han produït molts actes de sabotatge per tot el nord de França. —La veu d’en Gödel, que ja era freda normalment, va adoptar un to gairebé àrtic—. Se suposava que la seva feina consistia a evitar que passessin aquesta mena de coses. Es pot saber què hi fa encara, al llit?

En Gödel l’havia agafat amb la guàrdia baixa; en Dieter va provar de recuperar-se.

—Ara mateix segueixo la pista a un dels líders més importants de la Resistència —va dir fent un esforç perquè no semblés que buscava excuses—. Ahir a la nit vaig estar a punt d’atrapar-la. L’arrestaré avui. No es preocupi, demà al matí detindrem centenars de terroristes. L’hi prometo. —Es va penedir immediatament del to suplicant dels tres darrers mots.

—Demà passat —va dir en Gödel, impertorbable— potser ja serà massa tard.

—Ja ho sé… —En Dieter no va dir res més. No se sentia res. Gödel havia tallat la comunicació.

Va penjar i va consultar el rellotge. Eren les quatre. Es va alçar del llit. Li havia passat la migranya, però estava una mica marejat, no sabia si a causa de la morfina o d’aquella desagradable conversa telefònica. Va beure un got d’aigua, es va prendre tres aspirines i va començar a afaitar-se. Mentre es posava l’escuma va recordar amb nerviosisme els esdeveniments de la vigília i es preguntava si havia fet tot el que havia pogut.

Havia deixat el tinent Hesse a la porta de Chez Régis i havia seguit en Michel Clairet fins al local d’en Philippe Moulier, un proveïdor de carn fresca per als restaurants i cuines militars. Era una mena de magatzem amb un pati lateral i un pis a la part de dalt on vivia el propietari. En Dieter s’havia esperat una hora, però no en va sortir ningú.

En Dieter va deduir que en Michel tenia la intenció de passar-hi la nit, de manera que va entrar en un bar i va trucar a en Hans. En Hans va pujar a la moto i es va reunir amb ell al davant del local d’en Moulier a les deu. El tinent va explicar a en Dieter la incomprensible història de l’habitació buida que hi havia al pis de sobre de Chez Régis.

—Tenen algun sistema d’alarma —va deduir en Dieter—. El bàrman té algun dispositiu per avisar-los si hi ha alguna inspecció.

—Creu que podria ser un local de la Resistència?

—És probable. Diria que el Partit Comunista hi devia celebrar reunions i que ara la Resistència n’aprofita la infraestructura.

—Però, com s’ho devien fer per escapar ahir a la nit?

—Una mena de trapa sota la catifa o alguna cosa similar… Els comunistes sempre han estat molt ben preparats per a situacions conflictives. Va arrestar el bàrman?

—Vaig arrestar tothom. Ara mateix són al palau.

En Dieter va deixar en Hans davant del magatzem d’en Moulier i ell es va dirigir a Sainte-Cécile. Allí va interrogar el propietari del bar, l’Alexandre Régis, que estava mort de por, i de seguida es va adonar que anava errat. Aquell lloc no era ni un amagatall de la Resistència ni un punt de trobada de comunistes, era un simple local d’apostes il·legals. Així i tot l’Alexandre va confirmar-li que en Michel Clairet havia anat al local la nit abans i li va dir que s’hi havia trobat amb la seva dona.

Era per tornar-se boig: una altra vegada havia estat ben a prop d’enxampar-la. Havia capturat els membres de la Resistència un darrere l’altre, però la Flick sempre aconseguia escapolir-se.

Va acabar d’afaitar-se, es va eixugar la cara i va trucar al palau per ordenar que enviessin un cotxe amb el conductor i dos homes de la Gestapo a recollir-lo. Es va vestir i va anar a la cuina de l’hotel per demanar mitja dotzena de croissants i els va embolicar amb un mocador de lli. Tot seguit va sortir al carrer i el va acaronar la fresca de primera hora del matí. Les torres de la catedral tenien un to platejat sota la llum de l’albada. L’esperava un dels ràpids Citroën que conduïa la Gestapo.

En Dieter va donar al conductor l’adreça del local d’en Moulier. En Hans vigilava la casa amagat al portal d’un magatzem que hi havia a uns cinquanta metres carrer avall. Ningú no havia sortit de la casa en tota la nit, va explicar-li en Hans, de manera que en Michel encara devia ser a dins. En Dieter va demanar al conductor que els esperés a la cantonada i tot seguit ell i en Hans van compartir els croissants i van observar com el sol es perdia per sobre els terrats de la ciutat.

Van haver d’esperar encara una bona estona. En Dieter havia de fer un esforç per contenir la impaciència a mesura que anaven passant els minuts i les hores inútilment. La pèrdua de la Stéphanie li produïa un dolor insuportable, però s’havia recuperat de la impressió inicial i havia recobrat l’interès pel resultat de la guerra. Va pensar en les forces aliades que es devien estar agrupant en algun punt de la costa sud d’Anglaterra, vaixells carregats de soldats i de tancs disposats a convertir els tranquils pobles costers del nord de França en autèntics camps de batalla. Va pensar en els sabotejadors francesos —armats fins a les dents gràcies a les armes, municions i explosius que els havien fet arribar amb paracaigudes—, disposats a atacar la rereguarda de l’exèrcit, a apunyalar-los per l’esquena i així bloquejar la capacitat de maniobra de Rommel. Es va sentir estúpid i impotent, dret en un portal d’un magatzem de Reims, esperant que un aprenent de terrorista acabés d’esmorzar. Potser aquell dia aconseguiria arribar al cor de la Resistència. Però l’esperança era l’únic que li quedava.

Quan, finalment, la porta de la casa es va obrir, eren més de les nou.

—Per fi —va sospirar en Dieter.

Va fer una passa enrere perquè no el veiessin. En Hans va apagar el cigarret.

En Michel va sortir de l’edifici acompanyat per un noiet d’uns disset anys que devia ser el fill d’en Moulier, va pensar en Dieter. El noi va ficar la clau al pany i va obrir la porta del pati. Hi havia aparcada una furgoneta negra molt neta amb lletres blanques en un costat on es podia llegir: MOULIER & FILS - VIANDES. En Michel va pujar-hi.

En Dieter estava electritzat. En Michel havia anat a buscar la furgoneta del repartiment de la carn. Sens dubte havia de ser per als Grallons.

—Som-hi! —va dir.

En Hans es va afanyar a anar cap a la motocicleta que tenia aparcada a la vorera, i es va ajupir al seu costat donant l’esquena al carrer, fent veure que manipulava el motor espatllat.

En Dieter va córrer cap a la cantonada i va donar instruccions al conductor perquè engegués el cotxe; tot seguit va observar els moviments d’en Michel.

En Michel va sortir del pati i es va allunyar.

En Hans va pujar a la moto d’una revolada, va engegar el motor i el va seguir. En Dieter va saltar dins del cotxe i va ordenar al conductor que seguís en Hans.

Anaven en direcció est. En Dieter, assegut al seient del copilot del Citroën negre de la Gestapo, estava tan inquiet que no podia parar de mirar endavant. Era molt fàcil seguir la furgoneta d’en Moulier, perquè era un vehicle alt i portava un respirador en forma de petita xemeneia a la part de dalt. «Aquest petit respirador em conduirà fins a la Flick», va pensar en Dieter.

Quan van arribar al Chemin de la Carrière la furgoneta va alentir la marxa i va entrar al pati d’una xampanyeria que es deia Laperrière. En Hans va passar de llarg i va girar a la cantonada seguit del cotxe on anava en Dieter. Van aparcar i en Dieter va saltar ràpidament del vehicle.

—Crec que els Grallons han passat la nit aquí —va dir en Dieter.

—Entrem a detenir-los?

En Dieter va meditar un instant què havia de fer. S’enfrontava al mateix dilema que la nit anterior a fora del cafè. Potser la Flick era allí dins. Però si es precipitava també hi havia la possibilitat de perdre en Michel com a mitjà per localitzar la Flick.

—No encara —va dir. En Michel era l’última esperança que li quedava. Era massa aviat per arriscar aquella carta—. Esperarem.

En Dieter i en Hans van caminar fins a l’altra punta del carrer i van observar les caves des de la cantonada. Van veure una casa alta i elegant amb un pati ple de barrils buits i un edifici industrial no gaire alt amb el sostre pla. En Dieter va suposar que els cellers devien ser sota l’edifici amb el sostre pla. Al pati hi havia aparcada la furgoneta d’en Moulier.

En Dieter tenia el pols accelerat. En qualsevol moment podia tornar a aparèixer en Michel acompanyat de la Flick i els altres Grallons, va pensar. Es ficarien a la furgoneta i es dirigirien directament al seu objectiu… Aleshores en Dieter i la Gestapo els saltarien al damunt i els detindrien.

Mentre vigilaven va sortir en Michel de l’edifici més baix. Semblava perplex i estava indecís al mig del pati, arrufant el nas com si no acabés d’entendre què passava.

—I ara què dimonis li passa? —va rondinar en Hans.

—Alguna cosa que no s’esperava —va dir en Dieter, decebut. Era realment possible que la Flick se li hagués tornat a escapar?

Passat un minut, en Michel va pujar les escales fins a la porta de la casa i hi va trucar. Li va obrir una minyona amb una minúscula còfia de color blanc, i el va fer passar.

Al cap d’una estona va tornar a sortir. Es veia d’una hora lluny que encara estava perplex, però sabia de sobres què havia de fer. Va anar cap a la furgoneta, va entrar-hi i va fer mitja volta.

En Dieter va maleir la seva mala sort. Pel que semblava els Grallons no eren allà. En Michel semblava tan sorprès com en Dieter, però aquell era un consol ben magre. Necessitava saber què havia anat malament.

—Farem el mateix que ahir a la nit —va dir a en Hans—, però aquesta vegada vostè s’ocuparà de seguir en Michel i jo escorcollaré la casa.

En Hans va engegar la moto.

En Dieter va observar en Michel mentre s’allunyava amb la furgoneta d’en Moulier, seguit a una distància prudencial per en Hans amb la seva moto. Així que els va perdre de vista va fer un senyal als homes de la Gestapo perquè el seguissin i es van dirigir ràpidament a la casa d’en Laperrière.

Va fer un senyal a dos dels homes:

—Escorcollin la casa. Assegurin-se que no en surt ningú. Vostè i jo inspeccionarem les caves —va afegir dirigint-se al tercer.

Va entrar primer a l’edifici més baix. A la planta baixa hi havia una premsa enorme i tres tines gegants. La premsa estava immaculada: encara faltaven tres o quatre mesos per a la verema. A part d’un home que escombrava el terra, en aquella sala no hi havia ningú. En Dieter va trobar les escales i va baixar corrents al soterrani. Allí ja hi havia una mica més d’activitat: un grapat de treballadors vestits de blau agitaven les ampolles. En veure aquells intrusos van deixar el que estaven fent.

En Dieter i els homes de la Gestapo van escorcollar totes les sales on emmagatzemaven les ampolles de xampany; n’hi havia milers, algunes apilades contra les parets, d’altres inclinades en un angle especial en unes lleixes en forma de A. Però no hi havia senyals de cap dona enlloc.

En una cambra petita que hi havia al final d’un dels túnels en Dieter va trobar engrunes de pa, puntes de cigarret i un clip dels cabells. Malauradament aquell descobriment va confirmar els seus pitjors temors. Efectivament els Grallons havien passat la nit allà, però ja havien fugit.

Va buscar desesperadament algú en qui descarregar la seva ràbia. Segurament els treballadors no en sabien res, dels Grallons, però sens dubte el propietari els devia haver donat permís per dormir allà. I ara en pagaria les conseqüències. En Dieter va tornar a la planta baixa, va travessar el pati i va entrar a la casa. Li va obrir la porta un dels homes de la Gestapo.

—Són tots a la sala del davant —va comunicar.

En Dieter va entrar en una sala ampla i elegant, però amb els mobles una mica atrotinats: cortines feixugues que feia anys que no veien el sabó, una catifa gastada i una taula molt llarga amb dotze cadires a conjunt. El servei de la casa s’estava dret a l’altre extrem de la sala: la minyona que havia obert la porta, una dona gran amb un vestit negre esfilagarsat, que semblava un majordom, i una dona grassoneta amb un davantal, que devia ser la cuinera. Un home de la Gestapo les apuntava amb una pistola. En una punta de la taula seia una dona prima d’uns cinquanta anys, de cabells rojos amb uns quants de blancs, que portava un vestit de seda d’un color groc pàl·lid. Mirava al seu voltant amb un aire despreocupat, com si se sentís superior.

En Dieter es va adreçar a l’home de la Gestapo i va dir-li en veu baixa:

—On és el marit?

—Ha sortit de casa a les vuit. No saben on anava. L’esperen a casa per dinar.

En Dieter es va mirar la dona desafiadorament.

—Madame Laperrière?

La dona va assentir amb dignitat, però no va dir res.

En Dieter va decidir burxar en la seva dignitat. Alguns oficials alemanys tractaven amb deferència els membres de la classe alta francesa, però ell els tenia per uns personatges ridículs. No estava disposat a rebaixar-se i caminar fins a l’altra punta de la sala per parlar amb ella.

—Portin-la aquí —va ordenar.

Un dels homes li va dir alguna cosa. Ella es va alçar lentament de la cadira i es va apropar fins on era en Dieter.

—Què vol? —va preguntar.

—Ahir a la nit un grup de terroristes es van escapar després de matar dos oficials alemanys i una civil francesa.

—Em sap molt de greu —va dir madame Laperrière.

—Van lligar la dona en una cadira i li van engegar un tret al clatell a boca de canó —va continuar ell—. Li van escampar el cervell pel damunt de la faldilla.

La dona va tancar els ulls i va girar el cap. En Dieter va continuar.

—Ahir a la nit el seu marit va ocultar aquests terroristes al seu celler. Se li acut alguna cosa que pugui salvar-lo de la forca?

Darrere seu la minyona es va posar a plorar.

Madame Laperrière es va posar pàl·lida de sobte, les cames li van fallar i es va deixar caure en una cadira.

—No, si us plau —va dir amb un fil de veu.

—L’única manera d’ajudar el seu marit és explicar-me tot el que sap.

—No sé res —va dir en veu baixa—. Van arribar després de sopar i van marxar abans que sortís el sol. Jo ni tan sols els vaig arribar a veure.

—Com van marxar? Els va deixar un cotxe, el seu marit?

—No tenim gasolina —va dir ella fent que no amb el cap.

—Aleshores com fan la distribució del xampany?

—Els clients el vénen a buscar.

En Dieter no s’ho va creure. Estava convençut que la Flick necessitava un mitjà de transport. Per això en Michel havia demanat una furgoneta a en Philippe Moulier i l’havia portada fins a aquella casa. Però, curiosament, quan en Michel havia arribat, la Flick i els Grallons ja havien marxat. Segur que devien haver trobat un mitjà de transport alternatiu i havien decidit avançar-se. Sens dubte, la Flick devia haver deixat un missatge per explicar la situació a en Michel i per dir-li que es posés en contacte amb ella.

—Em vol fer creure que se n’han anat a peu? —va dir en Dieter.

—No —va respondre ella—. Li estic dient que no ho sé. Quan m’he llevat, ells ja havien marxat.

En Dieter continuava creient que l’enganyava, però perquè li expliqués la veritat li hauria calgut temps i paciència, i no tenia ni una cosa ni l’altra.

—Arrestin-los a tots —va dir, i la frustració i la ràbia que sentia van donar un to pedant a la seva veu.

Va sonar el telèfon a la sala d’estar. En Dieter va entrar-hi i el va agafar. Una veu amb accent alemany va dir:

—Posi’m amb el major Franck.

—Soc jo.

—Li parla el tinent Hesse, major.

—Hans, què ha passat?

—Soc a l’estació. En Michel ha aparcat la furgoneta i ha comprat un bitllet per anar a Marles. El tren està a punt de sortir.

Era exactament el que havia pensat en Dieter. Els Grallons s’havien avançat i havien deixat instruccions a en Michel perquè es reunís amb elles més tard. Encara estaven decidides a fer volar el túnel del ferrocarril. El fet que la Flick anés encara un pas per davant d’ell el feia sentir frustrat. De tota manera encara no havia aconseguit fugir del tot. Li seguia la pista de ben a prop. Aviat cauria a les seves mans.

—Pugi al tren immediatament —va dir—. No el perdi de vista. Jo em reuniré a Marles amb vostè.

—D’acord —va dir en Hans, i va penjar.

En Dieter va tornar al menjador.

—Truquin al palau perquè ens enviïn un transport —va dir als homes de la Gestapo—. Que el sergent Becker s’ocupi dels interrogatoris. Diguin-li que pot començar amb madame —va dir, i va fer-li un gest al conductor—. Vostè em portarà a Marles.





2


Al Café de la Gare, prop de l’estació de ferrocarril, la Flick i en Paul compartien una tassa d’un cafè insuls, pa negre i salsitxes amb poca o gens de carn. La Ruby, la Jelly i la Greta s’estaven assegudes en una altra taula com si no els coneguessin de res. La Flick no treia els ulls del carrer.

Sabia que en Michel corria un perill enorme. Fins i tot havia contemplat la possibilitat d’avisar-lo personalment. Podia haver anat a casa d’en Moulier, però allò hauria significat fer un favor a la Gestapo, que devien seguir-lo amb l’esperança que els conduís a on era ella. Fins i tot trucar a en Moulier hauria estat arriscar-se que algú a la central telefònica descobrís el seu amagatall. Al final havia decidit que el millor que podia fer per ajudar en Michel era no contactar directament amb ell. Si la seva teoria era correcta, en Dieter Franck no tocaria en Michel fins que l’hagués agafada a ella.

De manera que va decidir deixar un missatge per a en Michel a madame Laperrière. Deia així:

Michel:

Estic convençuda que et segueixen. Van escorcollar el local on vam ser ahir a la nit tot just després d’anar-te’n tu. Segurament també t’han seguit aquest matí.

Nosaltres sortirem abans no arribis i provarem d’amagar-nos al centre de la ciutat. Aparca la furgoneta a prop de l’estació i deixa la clau sota el seient del conductor. Puja al tren de Marles. Treu-te’ls del damunt i torna.

Ves amb compte, si us plau!

FLICK

Crema immediatament aquesta nota.



En teoria la idea era bona, però la Flick va haver d’esperar angoixada tot el matí per veure si funcionava.

Aleshores, a les onze, va veure una furgoneta molt gran que s’acostava i aparcava a prop de l’entrada de l’estació. La Flick va contenir la respiració. En un dels costats, amb lletres de color blanc, s’hi podia llegir: MOULIER & FILS - VIANDES.

En veure en Michel que sortia de la furgoneta, la Flick va deixar anar un sospir d’alleujament.

En Michel va entrar a l’estació. Seguia el seu pla.

La Flick va mirar de descobrir qui el podia estar seguint, però era impossible del tot. Constantment arribava gent a l’estació: a peu, amb bicicleta i amb cotxe; qualsevol d’ells podia ser l’ombra d’en Michel.

Es va quedar al local fent veure que es prenia aquell substitut amarg i repugnant del cafè, sense perdre de vista la furgoneta, mirant de descobrir si algú la vigilava. Estudiava el rostre de la gent i els vehicles que passaven per davant de l’estació, però no va veure ningú que pogués estar vigilant la furgoneta. Al cap d’un quart d’hora va fer un senyal a en Paul amb el cap. Es van aixecar, van agafar les maletes i van sortir del cafè.

La Flick va obrir la porta de la furgoneta i va pujar al seient del conductor. En Paul es va asseure al seu costat. La Flick tenia el cor encongit. Si allò era una trampa de la Gestapo havia arribat el moment que la detindrien. Va buscar amb la mà sota el seient i va trobar una clau. Va engegar la furgoneta.

Va mirar al seu voltant. Semblava que no se n’havia adonat ningú.

La Ruby, la Jelly i la Greta van sortir del cafè. La Flick els va indicar amb un gest del cap que pugessin a la part del darrere.

Va mirar pel damunt de l’espatlla. A banda i banda hi havia calaixos, lleixes i safates plenes de gel per mantenir baixa la temperatura. Semblava com si ho haguessin netejat tot a fons, però així i tot se sentia una lleugera i desagradable olor de carn crua.

Es van obrir les portes del darrere. Les altres tres dones van llançar les maletes dins la furgoneta i tot seguit van entrar elles d’un bot. La Ruby va tancar les portes.

La Flick va posar la primera, va arrencar i va començar a allunyar-se de l’estació.

—Ens n’hem sortit! —va dir la Jelly—. Gràcies a Déu.

La Flick va somriure discretament, encara havien de passar el pitjor.

Va sortir de la ciutat per la carretera que portava a Sainte-Cécile. No treia els ulls de l’asfalt per si veia algun cotxe de policia o un Citroën de la Gestapo, però de moment se sentia força segura. Les lletres pintades al costat de la furgoneta eren tota una garantia. I no era gens estrany que una dona conduís aquella mena de vehicles, tenint en compte que la majoria dels homes francesos eren als camps de treball d’Alemanya o bé havien fugit als turons per unir-se al maquis i evitar d’aquella manera que els deportessin.

Quan passaven pocs minuts del migdia van arribar a Sainte-Cécile. La Flick va sentir la miraculosa tranquil·litat que envaïa de sobte els carrers de França en començar la tarda, quan la gent dedicava les seves atencions al primer àpat seriós del dia. Es va dirigir directament a casa de l’Antoinette. Van arribar davant de dues portes altes de fusta que donaven a un pati interior. En Paul va saltar de la furgoneta i les va obrir. La Flick va entrar al pati amb la furgoneta i en Paul va tornar a tancar-les. D’aquella manera era impossible veure la furgoneta des del carrer.

—Entreu quan sentiu el meu xiulet —va dir la Flick, i va saltar del vehicle.

Els altres van esperar-la a la furgoneta mentre ella es dirigia a la porta de l’Antoinette. L’última vegada que havia trucat en aquella porta, feia vuit dies eterns, la tieta d’en Michel havia dubtat un instant abans de respondre, a causa de la inquietud que sentia pel tiroteig a la plaça, però aquell dia va obrir de seguida. Era una dona prima de mitjana edat, portava un vestit de cotó de color groc molt elegant però una mica descolorit. Es va quedar un instant mirant la Flick sense reconèixer-la. La Flick encara portava la perruca posada. Aleshores, de sobte, se’n va adonar.

—Ets tu! —va dir. Tot d’una el seu rostre va adoptar una expressió de pànic—. Què vols?

La Flick va fer un xiulet als altres i va empènyer l’Antoinette cap a dins la casa.

—No pateixi —va dir—. Ara la lligarem perquè els alemanys es pensin que l’hi hem obligada.

—Què vol dir tot això? —va preguntar l’Antoinette amb la veu tremolosa.

—L’hi explicaré de seguida. Està sola?

—Sí.

—Perfecte.

Van entrar els altres i la Ruby va tancar la porta de l’apartament. Van anar tots cap a la cuina de la casa. Damunt la taula hi havia un àpat preparat: pa negre, una amanida de pastanaga ratllada, un trosset de formatge i una ampolla de vi sense etiqueta.

—Què vol dir tot això? —va tornar a preguntar l’Antoinette.

—Segui —va dir la Flick—. Acabi’s el dinar, primer.

Es va asseure, però no va tocar el menjar.

—M’ha passat la gana —va dir.

—És molt senzill —va explicar la Flick—. Vostè i les seves amigues no cal que vagin a netejar el palau avui… ja ens n’encarregarem nosaltres.

—I com us ho fareu? —va dir ella, desconcertada.

—Enviarem una nota a totes les dones que estan de servei aquesta nit i els direm que es reuneixin aquí amb vostè abans d’anar a treballar. Així que arribin les lligarem. Aleshores anirem al palau en lloc seu.

—Impossible. No teniu passis.

—Sí que en tenim.

—Però, com…? —L’Antoinette es va quedar amb la boca oberta—. Tu em vas robar el passi! Diumenge passat. Em pensava que l’havia perdut. Em va portar molts problemes amb els alemanys.

—Sento haver-la ficada en un embolic.

—Però això encara serà pitjor… Voleu fer volar el palau! —L’Antoinette va començar a gemegar i a gronxar-se endavant i endarrere—. Em culparan a mi, ja saps com són, ens torturaran a totes.

La Flick va serrar les dents. Sabia que l’Antoinette tenia raó. Era molt possible que la Gestapo decidís executar l’equip de neteja per si de cas havien col·laborat en l’atac.

—Farem tots els possibles perquè semblin innocents —va dir—. Semblaran tan víctimes com ho siguin els alemanys. —Malgrat tot era molt arriscat i la Flick ho sabia.

—No ens creuran —va gemegar l’Antoinette—. Ens podrien matar.

La Flick va fer el cor fort.

—Sí —va dir—. És per això que en diuen una guerra.





3


Marles era un petit poble a l’est de Reims on la línia del ferrocarril iniciava el seu llarg ascens per les muntanyes en direcció a Frankfurt, Stuttgart i Nuremberg. Pel túnel que hi havia als afores del poble circulava un trànsit constant de subministraments provinents de la pàtria per a les forces alemanyes que ocupaven França. La destrucció del túnel hauria deixat Rommel desproveït de municions.

El poble tenia un aspecte bavarès, amb les cases amb l’entramat de fusta pintades de colors brillants. L’Ajuntament era en una plaça arbrada que hi havia al davant de l’estació. El cap de la Gestapo local havia ocupat l’enorme despatx de l’alcalde i ara s’estava dret al costat d’en Dieter Franck examinant un mapa amb un capità que es deia Bern i que s’ocupava de la vigilància del túnel.

—Tinc vint homes a cada extrem del túnel i un altre grup que patrulla la muntanya constantment —va dir en Bern—. La Resistència necessitaria tot un exèrcit per derrotar els meus homes.

En Dieter va arrufar el nas. Segons la confessió de la lesbiana que havia interrogat, la Diana Colefield, la Flick havia arribat a França amb un equip de sis dones, inclosa ella, i ara devien quedar-ne només quatre. De tota manera hi havia la possibilitat que s’hagués unit a un altre grup o que hagués contactat amb altres líders de la Resistència de Marles i de les rodalies.

—Tenen gent de sobres —va dir—. Els francesos estan convençuts que la invasió és imminent.

—De tota manera, és difícil que un grup important passi desapercebut. Fins ara no hem observat cap moviment sospitós.

En Bern era baix i prim i portava ulleres de vidres molt gruixuts, segurament era per aquest motiu que l’havien desterrat a aquell cau en lloc d’enviar-lo a una unitat de combat, però la intel·ligència i l’eficiència d’aquell jove oficial van sorprendre en Dieter, que es prenia molt seriosament tot el que li deia.

—És molt vulnerable als explosius, el túnel? —va preguntar en Dieter.

—Està excavat directament a la roca. Evidentment, el poden destruir, però els caldria tot un camió de dinamita.

—Tenen tota la dinamita que puguin necessitar.

—Però l’haurien de portar fins aquí sense que nosaltres ens n’adonéssim.

—És cert —va dir en Dieter, i es va adreçar al cap de la Gestapo—. Ha rebut cap informe sobre algun vehicle sospitós o d’un grup de gent que hagi arribat al poble?

—Cap ni un. Al poble només hi ha un hotel i en aquests moments no hi ha ningú. Els meus homes han registrat tots els bars i restaurants a l’hora de dinar com fan cada dia i no han trobat res d’inusual.

—Hi ha cap possibilitat —va preguntar amb timidesa el capità Bern— que els informes que ha rebut sobre un atac al túnel siguin alguna mena de trampa? Una trampa per allunyar la seva atenció de l’objectiu de veritat?

A en Dieter ja li havia passat pel cap aquella inquietant possibilitat. Malauradament sabia per experiència que la Flick Clairet era la reina de l’engany. Li havia pres el pèl una altra vegada? Era una possibilitat massa humiliant per pensar-hi gaire.

—Jo mateix vaig interrogar l’informador i estic segur que deia la veritat —va respondre en Dieter fent un esforç per contenir la ràbia que sentia—. Però així i tot hi ha una possibilitat que tingui raó. És possible que li hagin mentit a ella intencionadament com a mesura de protecció.

En Bern va ajupir el cap i va dir:

—Arriba un tren.

En Dieter va arrufar el nas. No sentia res.

—Tinc una oïda molt fina —va dir en Bern, somrient—. Segurament és per compensar els meus problemes de visió.

En Dieter sabia que l’únic tren que havia sortit de Reims aquell dia en direcció a Marles era el de les onze, de manera que en Michel i el tinent Hesse devien haver agafat el següent.

El cap de la Gestapo va anar cap a la finestra.

—Aquest tren va en direcció oest —va dir—. Si no l’he entès malament, vostè ha dit que el seu home arribaria procedent de l’est, de Reims, oi?

En Dieter va assentir amb el cap.

—En realitat —va afegir en Bern—, s’apropen dos trens, un en cada sentit.

El cap de la Gestapo va mirar cap a l’oest.

—Té raó, aquí el tenim.

Els tres homes van sortir a la plaça. El conductor d’en Dieter, que s’estava recolzat a la capota del Citroën, es va posar dret de sobte i va apagar el cigarret. Al seu costat hi havia un motorista de la Gestapo a punt per continuar seguint en Michel.

Van caminar fins a l’entrada de l’estació.

—Hi ha alguna altra sortida? —va preguntar en Dieter a l’home de la Gestapo.

—No.

Van esperar que arribés el tren.

—Ha sentit les últimes notícies? —va preguntar en Bern.

—No —va respondre en Dieter—. Què ha passat?

—Roma ha caigut.

—Déu meu.

—L’exèrcit americà va entrar a la Piazza Venezia ahir a les set del vespre.

Com a oficial superior en Dieter se sentia amb l’obligació de mantenir la moral alta.

—Això són males notícies —va dir—, però no es pot dir que sigui una sorpresa. De tota manera, Itàlia no és pas França. Si proven d’envair-nos tindran una sorpresa desagradable —va dir amb l’esperança de no equivocar-se.

El primer d’arribar a l’estació va ser el tren que anava en direcció oest. Mentre els passatgers encara estaven descarregant l’equipatge i baixant a l’andana, va entrar lentament el tren en direcció est. A l’entrada de l’estació hi havia un petit grup de gent que s’esperava. En Dieter els va examinar discretament preguntant-se si la Resistència local devia haver vingut a rebre en Michel a l’estació. Però no va veure res sospitós.

A la porta d’accés a l’estació la Gestapo havia instal·lat un punt de control. El cap de la Gestapo es va reunir a la taula amb el seu subordinat. El capità Bern es va amagar darrere una columna. En Dieter va tornar al cotxe, es va asseure al darrere i va observar l’estació.

Què faria si el capità Bern tenia raó i la destrucció del túnel era una tapadora? Seria una catàstrofe. Havia de començar a pensar en una alternativa. Quins altres objectius militars hi havia als voltants de Reims? El palau de Sainte-Cécile era el més evident, però la Resistència ja ho havia provat inútilment feia una setmana. Era possible que ho tornessin a intentar tan aviat? També hi havia un campament militar al nord de la ciutat, unes instal·lacions de manteniment del ferrocarril entre Reims i París…

Però aquelles reflexions no servien de res. Podien atacar qualsevol lloc. Necessitava informació.

Podia interrogar en Michel immediatament, així que baixés del tren, arrancar-li les ungles d’una en una fins que parlés, però li diria la veritat, en Michel? Potser li explicaria una tapadora, convençut que deia la veritat, tal com havia fet la Diana. En Dieter va pensar que era millor seguir-lo fins que es reunís amb la Flick. Ella sabia quin era l’objectiu de debò. Ella era l’única persona que valia la pena interrogar en aquells moments.

En Dieter esperava impacient mentre la Gestapo examinava atentament els papers i els passatgers anaven sortint. Es va sentir un xiulet i el tren de l’oest va sortir de l’estació. Van aparèixer més passatgers: deu, vint, trenta. El tren de l’est també va sortir.

Aleshores va veure en Hans que sortia de l’estació.

—Què dimonis…? —va remugar en Dieter.

En Hans va donar un cop d’ull a la plaça i en veure el Citroën negre s’hi va apropar corrents.

En Dieter va sortir del cotxe d’un bot.

—Què ha passat? —va dir en Hans—. On és en Michel?

—Què vol dir on és? —va cridar en Dieter, furiós—. És vostè qui l’havia de seguir!

—I ho he fet! Ha baixat del tren. L’he perdut de vista a la cua del punt de control. Al cap d’una estona he començat a preocupar-me i m’he saltat la cua, però ell ja se n’havia anat.

—És possible que hagi tornat a pujar al tren?

—No, l’he seguit per l’andana fins al final.

—És possible que hagi pujat a l’altre tren?

En Hans es va quedar amb la boca oberta.

—L’he perdut de vista quan passàvem pel costat de l’andana de Reims…

—Ja ho tenim —va dir en Dieter—. Merda! Ha tornat a Reims. És un esquer. Tot aquest viatge ha estat una maniobra de distracció. —Estava furiós per haver estat tan babau.

—Què farem ara?

—Atraparem el tren i vostè tornarà a seguir-lo. Encara estic convençut que ens conduirà fins a la Flick Clairet. Pugi al cotxe, ens n’anem!





4


La Flick no es podia creure que haguessin arribat tan lluny. Dels sis Grallons que havien iniciat la missió, en quedaven quatre, malgrat el brillant adversari que els anava al darrere i una sort que no sempre els somreia, i ara eren a la cuina de l’Antoinette, a només uns metres de la plaça de Sainte-Cécile i molt a prop del quarter general de la Gestapo. En cosa de deu minuts anirien a peu fins a les portes del palau.

L’Antoinette i quatre de les altres cinc dones de l’equip de neteja estaven molt ben lligades a les cadires de la cuina. En Paul les havia emmordassades totes menys l’Antoinette. Totes les dones havien arribat amb un petit cistell o una bossa de lona per anar a comprar amb menjar i beguda: pa, patates fredes, fruita i una ampolla de vi o de succedani de cafè, per a la pausa que feien a dos quarts de deu, perquè no els permetien accedir a la cantina alemanya. Ara els Grallons es dedicaven a buidar ràpidament les bosses i a tornar-les a carregar amb tot el que els calia fer entrar al palau: llanternes, armes, munició i un explosiu plàstic de color groc en cartutxos de dos-cents cinquanta grams. Les maletes dels Grallons, on havien portat tot allò fins a aquell moment, haurien estat sospitoses a les mans dels membres de l’equip de neteja.

La Flick es va adonar de seguida que les bosses no eren prou grosses. Cadascuna de les tres parts de la metralladora Sten amb silenciador feia més d’un pam de llarg. La Jelly portava setze detonadors en una caixa a prova de cops, una bomba incendiària i un producte químic que produïa oxigen i que servia per provocar incendis en espais tancats com ara un refugi subterrani. Un cop van haver carregat tot l’armament a les bosses, havien d’ocultar-lo sota els paquets de menjar. Però no hi havia prou espai.

—Merda —va dir la Flick, nerviosa—. Antoinette, té cap bossa grossa?

—Què vols dir?

—Bosses, bosses grosses, com les bosses d’anar a comprar, segur que en té alguna.

—Al rebost hi ha la que faig servir per anar a comprar les verdures.

La Flick va trobar la bossa, un cistell barat de forma rectangular fet de joncs.

—És ideal —va dir—. En té alguna altra?

—No, per què les vull, dues bosses?

La Flick en necessitava quatre.

Algú va trucar a la porta. La Flick va anar a obrir. A la porta hi havia una dona amb una bata florejada i els cabells recollits: l’última dona de l’equip de neteja.

—Bona nit —va dir la Flick.

La dona, en veure aquella estranya, va dubtar un instant.

—Que és aquí l’Antoinette? He rebut una nota…

La Flick va somriure per tranquil·litzar-la.

—És a la cuina, faci el favor d’entrar.

La dona va travessar l’apartament; era evident que no era la primera vegada que ho feia, va entrar a la cuina i allí es va aturar i va deixar anar un petit crit.

—No pateixis, Françoise, ens han lligat perquè els alemanys no sàpiguen que els hem ajudat.

La Flick va prendre-li la bossa. Era de cordill, ideal per portar una ampolla i una barra de pa, però absolutament inútil per al que necessitava ella.

Aquell detall insignificant, però d’una importància cabdal, la treia de polleguera quan faltaven només uns minuts per al moment més important de la missió. No podia fer res si no aconseguia solucionar abans aquell problema. Va fer un esforç per pensar amb calma i va preguntar a l’Antoinette:

—On va comprar el cistell?

—En aquella botigueta que hi ha a l’altra banda del carrer. Es veu des de la finestra.

Les finestres estaven obertes, perquè feia un vespre molt càlid, però els finestrons estaven tancats perquè no hi entrés el sol. La Flick els va obrir una mica per donar un cop d’ull a la Rue du Château. A l’altra banda del carrer hi havia un magatzem on venien espelmes, llenya, escombres i agulles d’estendre la roba. Es va tombar cap a la Ruby.

—De pressa, ves a comprar tres cistells més —li va dir.

La Ruby va anar cap a la porta.

—Si pots compra’ls de colors i formes diferents.

La Flick tenia por que tres cistells iguals cridessin l’atenció.

—D’acord.

En Paul va lligar l’últim membre de l’equip de neteja i la va emmordassar. Amb el seu encant habitual no va deixar de disculpar-se en cap moment i ella no s’hi va resistir.

La Flick va entregar els passis de l’equip de neteja a la Jelly i la Greta. Els havia retingut fins a l’últim moment perquè si capturaven algun dels membres i trobaven el passi la missió hauria fracassat. Va treure el cap per la finestra amb el passi de la Ruby a la mà.

La noia tornava del magatzem amb els tres cistells de models diferents. La Flick es va sentir alleujada. Va mirar el rellotge. Faltaven dos minuts per a les set.

Aleshores es va produir el desastre.

Quan la Ruby estava a punt de travessar el carrer se li va apropar un home vestit amb roba paramilitar. Portava una camisa blava de cotó amb botons a les butxaques, una corbata de color blau marí, una boina i pantalons foscos ficats dins les botes altes. La Flick va reconèixer l’uniforme de la Milícia, la policia de seguretat que li feia al règim la feina bruta.

—Oh, no! —va murmurar.

Com la Gestapo, la Milícia estava integrada per homes que eren massa estúpids i salvatges per formar part de la policia ordinària. Els seus oficials eren versions de classe alta del mateix perfil, patriotes presumits que parlaven de la glòria de França mentre enviaven els seus subordinats a detenir nens jueus que s’amagaven als cellers.

En Paul va mirar per sobre l’espatlla de la Flick.

—Merda, és un coi de milicià —va rondinar.

A la Flick el cervell li anava a tota velocitat. Era una casualitat, aquella topada, o bé era part d’un pla organitzat per capturar els Grallons? Els membres de la Milícia eren uns manefles infames que s’ho passaven bé intimidant els seus conciutadans. Aturaven la gent si no els agradava l’aspecte que tenien i n’examinaven atentament els papers per tal de trobar un pretext per detenir-los. Podia ser aquest tipus d’incident, el cas de la Ruby? La Flick temia que fos així. Si la policia aturava tothom als carrers de Sainte-Cécile, els Grallons no aconseguirien arribar mai a les portes del palau.

El milicià va començar a interrogar la Ruby d’una manera molt agressiva. La Flick no sentia gaire bé què deia, però va entendre les paraules «mestissa» i «negra», i es va preguntar si aquell home no devia acusar la Ruby de ser una gitana. La Ruby va ensenyar-li els papers. L’home els va examinar i tot seguit va continuar l’interrogatori sense tornar-los-hi.

En Paul va treure la pistola.

—Amaga això —va ordenar-li la Flick.

—No permetràs que l’arresti?

—Sí que ho faré —va dir la Flick tranquil·lament—. Si organitzem un tiroteig enmig del carrer estem acabats, la missió haurà fracassat passi el que passi. És més important destruir la central que no pas salvar-li la vida. Amaga aquest coi de pistola.

En Paul es va ficar la pistola sota el cinturó.

La conversa entre el milicià i la Ruby va anar pujant de to. La Flick va veure aterrida com la Ruby es canviava de mà els tres cistells i ficava la mà dreta a la butxaca de l’impermeable. L’home va agafar la Ruby per l’espatlla esquerra amb decisió per arrestar-la.

La Ruby es va moure ràpidament. Va deixar caure els cistells. De la butxaca de la dreta en va treure un ganivet. Va fer una passa endavant i va clavar-l’hi de baix a dalt amb totes les seves forces a la camisa de l’uniforme, just sota les costelles en direcció al cor.

—Merda —va fer la Flick.

L’home va deixar anar un crit que es va convertir ràpidament en un gemec horrible. La Ruby va treure el ganivet i l’hi va tornar a clavar, aquesta vegada al costat. El milicià va tirar el cap enrere i va obrir la boca per deixar anar un crit ofegat de dolor.

La Flick provava de pensar de pressa. Si podia retirar ràpidament el cadàver, encara se’n podia sortir. Es va preguntar si algú havia vist l’apunyalament. Els finestrons limitaven el seu camp de visió. Els va obrir de bat a bat i va mirar a fora. A l’esquerra, la Rue du Château estava deserta, només hi havia un camió aparcat i un gos adormit en un portal. A l’altra banda del carrer va veure que s’apropaven per la vorera tres joves vestits de policia, dos homes i una dona. Devien ser gent de la Gestapo que treballaven al palau.

El milicià va caure a terra traient sang per la boca. Abans la Flick no va tenir temps d’advertir-la, els dos homes de la Gestapo van saltar sobre la Ruby i la van agafar dels braços.

La Flick va ficar-se a dins ràpidament i va tancar els finestrons. La Ruby estava perduda.

Va continuar observant per una escletxa entre els finestrons. Un dels homes de la Gestapo va copejar la mà de la Ruby contra la paret fins que va deixar caure el ganivet. La dona es va ajupir per ajudar el milicià, que es dessagnava. Va alçar-li el cap i li va parlar, tot seguit va dir-los alguna cosa als dos homes. Es va produir un breu intercanvi de lladrucs. La dona de la Gestapo va córrer cap a la botiga i en va sortir amb un botiguer abillat amb un davantal blanc. L’home es va ajupir per mirar el milicià i tot seguit es va tornar a posar dret amb una expressió de fàstic al rostre, ja fos per culpa de les horribles ferides o per aquell uniforme odiós, la Flick no ho hauria sabut dir. La dona alemanya va sortir corrent en direcció al palau, segurament per demanar ajuda, i els dos homes van marxar arrossegant la Ruby al seu costat.

—Paul —va dir la Flick—, ves a buscar els cistells que li han caigut a la Ruby.

—Sí, senyora —va dir en Paul sense dubtar-ho un instant.

La Flick va observar com sortia al carrer i agafava els cistells. Com reaccionaria el botiguer? L’home es va mirar en Paul i va dir alguna cosa. En Paul no va respondre, es va ajupir, va agafar d’una revolada els tres cistells i va fer mitja volta.

El botiguer es va quedar mirant en Paul, i la Flick va poder llegir-li el pensament al rostre: primer es va quedar sorprès per la crueltat aparent d’en Paul, tot seguit s’havia quedat perplex i analitzava els possibles motius de l’acció, aleshores ho va començar a entendre tot.

—Ens hem de moure de pressa —va dir la Flick mentre en Paul entrava a la cuina—. Carregueu les bosses i sortiu ara mateix! Vull creuar el punt de control mentre els guàrdies estan atabalats amb la Ruby.

Sense perdre ni un segon va omplir un dels cistells amb una llanterna molt potent, la metralladora Sten desmuntada, sis carregadors de trenta-dues bales i la seva part d’explosius plàstics. Portava a la butxaca la pistola i el ganivet. Va cobrir amb un mocador les armes que portava al cistell i va posar-hi al damunt un tros de pastís de verdures embolicat amb paper de pastisseria.

—Què passarà si els guàrdies del palau registren els cistells? —va preguntar la Jelly.

—Doncs que serà l’última cosa que faran —va dir la Flick—. L’únic que podrem fer nosaltres serà matar tants enemics com puguem. No permeteu que els nazis us agafin vives.

—Déu meu —va dir la Jelly, però va comprovar el carregador de la seva pistola automàtica com una autèntica professional i el va tornar a posar al seu lloc amb un gest decidit.

La campana de l’església va tocar les set.

Estaven preparades.

La Flick va dir a en Paul:

—Algú o altre s’adonarà que hi ha només tres dones a l’equip de neteja en lloc de les sis que venen normalment. L’Antoinette és la supervisora, de manera que potser decidiran demanar-li què ha passat. Si es presenta algú per aquí val més que el matis.

—D’acord.

La Flick li va fer un petó a la boca, breu però intens, i tot seguit va sortir al carrer amb la Jelly i la Greta darrere seu.

A l’altra banda del carrer el botiguer contemplava el milicià que agonitzava a la vorera. Va alçar el cap per mirar les tres dones i tot seguit va mirar cap a una altra banda. La Flick va suposar que l’home devia haver preparat les respostes a les preguntes que li farien: «Jo no he vist res. No hi havia ningú més».

Els tres membres dels Grallons es van dirigir cap a la plaça. La Flick marcava un pas força ràpid perquè volia arribar al palau tan aviat com pogués. Davant seu, a l’altra banda de la plaça, ja podia veure les reixes del palau. La Ruby i els dos homes que la custodiaven hi entraven en aquells moments. Bé, va pensar la Flick, si més no la Ruby ja és a dins.

Els Grallons van arribar al final del carrer i van començar a travessar la plaça. El finestral del Café des Sports, que havia quedat fet bocins durant el tiroteig de la setmana anterior, estava cobert amb taulons. De sobte van sortir dos guàrdies del palau i van travessar la plaça corrent, amb els rifles a la mà i les botes que repicaven al damunt de les llambordes, sens dubte devien anar a socórrer el milicià ferit. No van parar atenció a les tres dones de l’equip de neteja, que es van apartar discretament per deixar-los passar.

La Flick va arribar a la porta. Aquell era el primer moment d’autèntic perill. Quedava només un guàrdia, que en aquells moments observava els seus companys que travessaven la plaça. Va donar un cop d’ull al passi de la Flick i li va fer un senyal perquè entrés. La Flick va passar i es va girar per esperar les altres.

El guàrdia va fer el mateix amb la Greta. Li interessava molt més el que succeïa a la Rue du Château.

La Flick va pensar que havien superat el primer dels obstacles, però mentre el guàrdia examinava el passi de la Jelly, es va inclinar sobre el cistell.

—Aquí hi ha alguna cosa que fa molt bona olor.

La Flick va contenir la respiració.

—És una salsitxa que he portat per sopar —va dir la Jelly—. El que sent és l’olor de l’all.

Va fer-li un senyal perquè entrés i va tornar a mirar en direcció a la plaça.

Els tres Grallons van travessar el pati, van pujar les escales i van entrar al palau.





5


En Dieter es va passar tot el matí perseguint el tren d’en Michel, s’aturava fins i tot als baixadors més solitaris del camp per si de cas en Michel hi baixava. El major Franck estava convençut que perdia el temps i que en Michel era un esquer, però no tenia cap altra alternativa. En Clairet era l’única pista que tenia. Estava desesperat.

En Michel no va baixar del tren fins que no va arribar a Reims.

De sobte, mentre esperava dins del cotxe al costat d’un edifici bombardejat prop de l’estació que en Michel sortís al carrer, en Dieter va sentir que l’aclaparava una imminent sensació de fracàs i de desgràcia. Què havia fet malament? Li feia l’efecte que havia fet tot el que havia pogut, però tot li havia sortit al revés.

I si aquella persecució d’en Michel no li servia de res? En algun moment o altre en Dieter hauria de jugar-s’ho tot i interrogar-lo. Però de quant temps disposava? Aquella nit hi havia lluna plena, però al canal hi feia tempesta. Potser els aliats deixarien la invasió per a més endavant, o potser decidirien arriscar-se a intentar-ho malgrat el mal temps. En qüestió d’hores podia ser massa tard.

En Michel havia arribat a l’estació aquell mateix matí amb una furgoneta que li havia deixat en Philippe Moulier, el proveïdor de la carn, i en Dieter havia donat un cop d’ull a l’estació però no l’havia sabut veure. Va suposar que en Michel l’havia deixada allí perquè la Flick la recollís. Però ara la dona d’en Michel podia ser a qualsevol lloc en un radi de cent cinquanta quilòmetres. Es va maleir els ossos per no haver previst que algú vigilés la furgoneta.

Per distreure’s va començar a pensar quin mètode d’interrogatori seguiria amb en Michel. Potser el seu punt feble era la Gilberte. Ara mateix la noia estava en una cel·la del palau preguntant-se què en farien, d’ella. No es mouria d’allà fins que en Dieter estigués totalment convençut que ja no en podia treure cap profit, aleshores la faria executar o bé l’enviaria a un camp de treball a Alemanya. Ara bé, com la podia utilitzar per fer parlar en Michel, i de pressa?

La imatge dels camps de treball va donar-li una idea. Es va inclinar endavant i va dir al conductor:

—Quan la Gestapo envia els presoners a Alemanya, ho fa amb tren, oi?

—Sí, senyor.

—És veritat que els posen en els mateixos vagons que es fan servir per transportar el bestiar?

—Vagons de bestiar, sí, senyor, és el transport que es mereixen aquesta escòria de comunistes, jueus i gentussa com ells.

—I d’on surten, aquests trens?

—D’aquí mateix, de Reims. El tren de París para aquí.

—I amb quina freqüència arriben?

—N’hi ha un gairebé cada dia. Surt de París a última hora de la tarda i s’atura aquí al voltant de les vuit del vespre, si arriba puntual.

Abans de tenir temps d’elaborar més extensament la seva idea, en Dieter va veure que en Michel sortia de l’estació. En Hans el seguia a uns quants metres de distància. Es van apropar a en Dieter a l’altra banda del carrer.

El conductor d’en Dieter va posar en marxa el motor.

En Dieter es va girar per veure en Michel i en Hans.

Van passar de llarg per davant d’en Dieter. Aleshores ell es va sorprendre de veure que en Michel es ficava al carreró que hi havia al costat del Café de la Gare.

En Hans va accelerar el pas i va agafar el mateix carreró al cap d’un minut.

En Dieter va arrufar el nas. En Michel provava de treure-se’ls del damunt?

En Hans va tornar a sortir del carreró i va mirar amunt i avall amb posat de preocupació. Al carrer no hi havia gaire gent, només uns quants viatjants que entraven i sortien de l’estació i els últims treballadors del centre de la ciutat que se’n tornaven a casa. En Hans va renegar en veu alta i va tornar al carreró.

En Dieter va deixar anar un gemec. En Hans havia perdut la pista d’en Michel.

Aquella era la pitjor pífia que havia comès en Dieter d’ençà de la batalla d’Alam Halfa, quan un informe equivocat del servei d’intel·ligència havia provocat la derrota de Rommel. Allò va ser la clau del tomb de la guerra del nord d’Àfrica. En Dieter tenia l’esperança que aquella pífia no fos també la clau del tomb a Europa.

Mentre es mirava desesperat l’entrada del carreró, en Michel va sortir per la porta del davant del cafè.

De cop i volta en Dieter es va tornar a animar. En Michel s’havia tret en Hans del damunt però ignorava que el seguien dues persones més. Encara no estava tot perdut.

En Michel va creuar el carrer i es va posar a córrer per on havia vingut, en direcció al cotxe d’en Dieter.

En Dieter va pensar ràpidament. Si provava de seguir en Michel per no perdre’l de vista ell també s’hauria de posar a córrer i seria evident que l’estava seguint. Era inútil: aquella persecució s’havia acabat. Havia arribat l’hora de detenir-lo.

En Michel corria per la vorera traient-se de sobre els altres vianants a cops de colze. Corria d’una manera estranya a causa de la ferida de bala, però s’apropava ràpidament al cotxe d’en Dieter.

El major Franck va prendre una decisió.

Va obrir la porta del cotxe.

A mesura que en Michel s’apropava, en Dieter va sortir del cotxe i va deixar la porta oberta per limitar més encara l’espai de vorera lliure. En Michel va canviar de direcció per evitar l’obstacle, però en Dieter va estirar la cama i en Michel es va entrebancar i va sortir disparat endavant. Feixuc com era, va caure damunt de la vorera.

En Dieter va agafar la pistola i en va treure el fiador.

En Michel es va quedar cap per avall un instant, desconcertat. Aleshores, una mica grogui, va provar de posar-se de genolls.

En Dieter va posar-li la pistola a la templa.

—Que ni et passi pel cap posar-te dret —va dir-li en francès.

El conductor va agafar un parell de manilles del portaequipatges, les va posar a en Michel i el va arrossegar fins al seient del darrere del cotxe. Llavors va tornar a aparèixer en Hans absolutament consternat.

—Què ha passat?

—Ha entrat per la porta del darrere del Café de la Gare i ha sortit per la del davant —va explicar-li en Dieter.

—I ara què? —va dir en Hans, alleujat.

—Vingui amb mi a l’estació —va dir-li, i tot seguit va preguntar al conductor—: Té una pistola?

—Sí, senyor.

—Vigili aquest home atentament. Si prova d’escapar-se dispari-li a les cames.

—Sí, senyor.

En Dieter i en Hans van entrar ràpidament a l’estació. En Dieter va acorralar un treballador del ferrocarril que anava d’uniforme.

—Vull veure immediatament el cap d’estació —li va demanar.

El cap d’estació anava vestit amb una jaqueta negra i una armilla i pantalons de ratlles, un uniforme elegant i passat de moda, gastat als colzes i als genolls. No es treia el barret ni tan sols quan era al despatx. La visita d’un alt oficial alemany el va espantar.

—Què puc fer per vostè? —va preguntar amb un somriure inquiet als llavis.

—Espera algun tren de presoners provinent de París aquesta nit?

—Sí, a les vuit, com sempre.

—Quan arribi vull que el retingui aquí fins que jo arribi. Tinc un presoner molt especial que vull que pugi al tren.

—D’acord. Creu que em podria fer arribar una autorització per escrit…?

—Cap problema. Ja me n’ocuparé. Fan alguna cosa especial amb els presoners mentre el tren és aquí?

—De vegades passem la mànega pels vagons. Utilitzen vagons de bestiar, de manera que no hi ha lavabos i, francament, és força desagradable, no és pas que ho vulgui criticar, però…

—Aquesta nit no vull que netegin els vagons, entesos?

—El que vostè mani.

—Necessita alguna altra cosa?

L’home va dubtar un instant.

—No, de fet, no.

Se sentia culpable per alguna cosa, en Dieter ho veia d’una hora lluny.

Vinga home, parli, no el castigaré pas.

—De vegades als treballadors del ferrocarril els fan llàstima els presoners i els donen aigua. En realitat, va contra les ordenances, però…

—Res d’aigua, aquesta nit.

—Entesos.

En Dieter es va dirigir a en Hans.

—Vull que porti en Michel Clairet a la comissaria de policia i que el tanqui en una cel·la; després torni a l’estació i asseguri’s que compleixen les meves ordres.

—Com vostè vulgui, major.

En Dieter va agafar el telèfon que hi havia a la taula del cap d’estació.

—Posi’m amb el palau de Sainte-Cécile. —Quan va aconseguir comunicar amb el palau va demanar que el posessin amb en Weber—. Als calabossos hi teniu una dona que es diu Gilberte.

—Ja ho sé —va dir en Weber—. Una dona atractiva.

En Dieter es va preguntar quins motius devia tenir en Weber per sentir-se tan pagat d’ell mateix.

—Et faria res enviar-me-la amb cotxe a l’estació de Reims? El tinent Hesse és aquí i se’n farà càrrec.

—D’acord —va dir en Weber—. Espera un moment, et fa res? —va dir mentre parlava amb algú que era a la sala i donava l’ordre de traslladar la Gilberte. En Dieter esperava impacient. En Weber es va tornar a posar al telèfon—. Ja està.

—Gràcies…

—No pengis, encara. Tinc notícies per a tu.

Devia ser per allò que estava tan satisfet.

—Dispara —va dir en Dieter.

—He capturat un agent aliat.

—Què? —va fer en Dieter. Allò era un cop de sort inesperat—. Quan?

—Fa només uns minuts.

—I on, per l’amor de Déu?

—Aquí mateix, a Sainte-Cécile.

—Què ha passat?

—Ha atacat un membre de la Milícia i tres dels meus brillants joves n’han estat testimonis. Han tingut el cap prou fred per capturar la culpable, que anava armada amb una Colt automàtica.

—Has dit «armada»? L’agent és una dona?

—Sí.

Ja ho tenia. Els Grallons eren a Sainte-Cécile. El palau era el seu objectiu.

—Weber, escolta’m. Estic convençut que forma part d’un equip de sabotejadors que té la intenció d’atacar el palau.

—Això ja ho han provat abans —va recordar en Weber— i els vam donar una bona lliçó.

En Dieter va fer un esforç per contenir la impaciència.

—Tens tota la raó, de manera que aquesta vegada aniran més amb compte. Puc suggerir-te que declaris l’alerta de seguretat? Dobla la guàrdia, escorcolla el palau i interroga tot el personal de l’edifici que no sigui alemany.

—Ja he donat l’ordre que ho facin.

En Dieter no sabia si s’havia de creure que en Weber ja hagués pensat a donar l’alerta de seguretat, però si al capdavall ho feia no tenia cap importància.

Va pensar un instant si no havia de modificar les instruccions que havia donat en relació amb en Michel i la Gilberte, però va decidir no fer-ho. Potser hauria de tornar a interrogar en Michel abans no acabés la nit.

—Tornaré immediatament a Sainte-Cécile —va dir.

—Com vulguis —va respondre en Weber, indiferent, per deixar-li ben clar que se’n podia sortir perfectament sense el seu ajut.

—Necessito interrogar la presonera nova.

—Ja he començat a interrogar-la. El sergent Becker ja ha començat a estovar-la.

—Per l’amor de Déu! La vull en condicions per poder parlar.

—És clar.

—Si us plau, Weber, això és massa important per permetre’ns cap error. Et prego que tinguis controlat en Becker fins que jo arribi.

—D’acord, Franck. M’ocuparé personalment que no s’excedeixi.

—Gràcies. Vindré tan de pressa com podré —va dir en Dieter, i va penjar.





6


La Flick es va aturar a l’entrada de la gran sala del palau. Tenia el pols accelerat i sentia al pit una sensació freda de por. Era a la gàbia dels lleons. Si la capturaven no tindria cap més oportunitat.

Va donar un cop d’ull ràpid a la sala. Les modernes centraletes de telèfon, instal·lades en files precises, contrastaven profundament amb l’esplendor apagada de les parets de color rosa i verd i els angelets rodanxons que hi havia pintats al sostre. Tot de cables creuaven el terra de marbre en forma de tauler d’escacs com les cordes del damunt de la coberta d’un vaixell.

Se sentia el murmuri de quaranta operadores. Les que eren més a prop es van quedar mirant les nouvingudes. La Flick va veure que una noia parlava amb la seva veïna i les assenyalava. Les operadores eren totes de Reims i del districte del voltant, moltes eren de Sainte-Cécile, de manera que devien conèixer les dones de la neteja que anaven cada dia al palau i s’havien adonat que aquelles d’aquell dia eren impostores. Però la Flick tenia l’esperança que no en diguessin res als alemanys.

Va repassar mentalment el plànol que els havia dibuixat l’Antoinette i es va orientar ràpidament. L’ala oest que tenia a l’esquerra estava en desús d’ençà del bombardeig. Va girar a la dreta i va portar la Greta i la Jelly a través d’un parell de portes altes que duien a l’ala est.

Una sala conduïa a una altra, tots els grandiosos rebedors del palau eren plens de centraletes i lleixes i més lleixes d’aparells que brunzien i feien soroll quan les operadores marcaven els números. La Flick no sabia si les dones de la neteja tenien per costum saludar les operadores o bé si passaven de llarg en silenci: als francesos els agrada saludar-se els uns als altres, però aquell lloc estava sotmès a una disciplina militar. Al final, va decidir que el millor era somriure discretament i evitar el contacte visual.

A la tercera sala hi havia una supervisora amb uniforme alemany asseguda darrere una taula. La Flick va fer com si no la veiés, però la dona va cridar:

—On és l’Antoinette?

—Arribarà de seguida —va contestar la Flick sense aturar-se. Va sentir que la veu li tremolava de por i va pregar perquè la supervisora no se n’hagués adonat.

La dona va donar un cop d’ull al rellotge, que marcava les set i cinc minuts.

—Arriben tard.

—Ho sento molt, madame, començarem de seguida.

La Flick es va afanyar a entrar a l’altra sala. Per un instant va esperar amb el cor en un puny convençuda que li cridaria furiosa perquè tornés, però no es va sentir res, i la Flick va respirar alleujada i va continuar amb la Greta i la Jelly ben a prop seu.

Al final de l’ala est hi havia una escala que pujava a les oficines i baixava fins al soterrani. Els Grallons havien d’anar al soterrani, però abans havien de preparar unes quantes coses.

Van girar a l’esquerra i van entrar a l’ala de servei. Seguint les instruccions de l’Antoinette van trobar una petita cambra on desaven tot el que calia per fer la neteja del palau: pals de fregar, galledes, escombres i papereres, i també les bates de cotó de color marró que havien de portar les dones de la neteja quan estaven de servei. La Flick va tancar la porta.

—Fins ara tot va de primera —va dir la Jelly.

—Estic tan espantada! —va reconèixer la Greta; estava pàl·lida i tremolava—. No sé pas si podré continuar.

La Flick li va somriure per tranquil·litzar-la i li va dir:

—Tot anirà bé. Anem per feina. Poseu l’armament a les galledes.

La Jelly va començar a posar els explosius en una galleda i, després de dubtar un instant, la Greta va fer el mateix. La Flick va muntar la metralladora sense la culata perquè tingués un pam menys de llargària i fos més fàcil d’amagar. Va posar el silenciador i el dispositiu per disparar les bales d’una en una. Quan es posava el silenciador calia carregar l’arma manualment després de cada tret.

Va col·locar-se l’arma sota el cinturó de cuir. Tot seguit es va posar una de les bates. D’aquella manera podia amagar la metralladora. Es va deixar els botons descordats per tal de poder-la agafar fàcilment en cas de necessitat. Les altres dues també es van posar la bata per amagar les armes i la munició que portaven a les butxaques.

Gairebé estaven a punt per baixar al soterrani, on hi havia el seu objectiu. Tanmateix, aquella era una àrea de seguretat amb un guàrdia a la porta i no hi permetien l’accés al personal francès, els alemanys s’ocupaven ells mateixos de la neteja. Abans d’entrar, els Grallons havien de provocar una mica de confusió.

Estaven a punt de sortir de la sala quan de sobte es va obrir la porta i va aparèixer un oficial alemany.

—Els passis —va bordar.

La Flick es va posar tensa. Ja s’esperava que hi hagués alguna mena d’alerta de seguretat. La Gestapo devia haver endevinat que la Ruby era alguna mena d’agent aliat —qui, si no, aniria pèl carrer amb una arma automàtica i un ganivet?—, i, per tant, el més lògic era prendre mesures de seguretat extraordinàries al palau. De tota manera tenia l’esperança que els moviments de la Gestapo fossin massa lents per interferir en la missió. Però no li havien concedit aquell desig. Segurament demanaven els papers dues vegades a tot el personal francès de l’edifici.

—De pressa —va dir l’home impacient. Era un tinent de la Gestapo, va deduir la Flick per la insígnia que portava a la camisa de l’uniforme.

Va ensenyar-li el passi. El tinent se la va mirar atentament i va comparar el retrat amb el seu rostre i tot seguit li va tornar els papers. Va fer el mateix amb la Jelly i la Greta.

—Ara les he d’escorcollar —va dir, alhora que s’inclinava sobre la galleda de la Jelly.

Darrere seu la Flick va treure’s la metralladora Sten de sota la bata. L’oficial es va quedar desconcertat en agafar de la galleda de la Jelly la caixa a prova de cops.

La Flick va treure el fiador de l’arma.

L’oficial va obrir la tapa de la caixa. En veure els detonadors es va quedar glaçat.

La Flick li va disparar a l’esquena.

L’arma no era del tot silenciosa —el silenciador no era perfecte— i el tret va fer un so suau com el d’un llibre quan cau a terra.

El tinent de la Gestapo va perdre l’equilibri i es va desplomar.

La Flick va treure el cartutx, va tornar a carregar l’arma i va disparar-li un tret al cap per assegurar-se que fos mort.

Va tornar a carregar la metralladora i se la va posar sota la bata. La Jelly va arrossegar el cos fins a la paret i el va amagar darrere d’una porta, on no el pogués veure algú que entrés a l’habitació per casualitat.

—Sortim d’aquí —va dir la Flick.

La Jelly va sortir. La Greta estava pàl·lida i clavada a terra contemplant el cadàver de l’oficial.

—Greta —va dir la Flick—, tenim una missió per complir. Som-hi.

Al final, la Greta va assentir amb el cap, va agafar la galleda i el pal de fregar i va travessar la porta com si fos un robot.

Van anar fins a la cantina. Només hi havia dues noies d’uniforme que prenien cafè i fumaven. Parlaven en francès amb veu baixa.

—Ja sabeu el què heu de fer —va dir la Flick.

La Jelly va començar a escombrar el terra.

La Greta dubtava.

—No em fallis ara —va murmurar la Flick.

La Greta va assentir amb el cap. Va agafar aire, es va posar ben dreta i va dir:

—Estic a punt.

La Flick va entrar a la cuina amb la Greta darrere seu.

Segons l’Antoinette, les caixes dels fusibles eren en un armari a la cuina, al costat d’un gran forn elèctric. Davant dels fogons hi havia un jove alemany cuinant alguna cosa. La Flick li va dedicar un somriure seductor.

—Tens alguna cosa per oferir a una noia afamada? —li va dir.

Ell li va tornar el somriure.

Darrere seu la Greta va agafar unes tenalles molt fortes amb el mànec de goma i va obrir la porta de l’armari.

El cel estava una mica tapat i quan en Dieter va arribar a la pintoresca plaça de Sainte-Cécile el sol s’amagava darrere els núvols, que tenien el mateix to gris fosc que la teulada de pissarra de l’església.

Es va adonar que hi havia quatre guàrdies a la porta del palau en lloc dels dos de sempre. Tot i que anava en un cotxe de la Gestapo, el sergent va examinar atentament el seu passi i el del conductor abans d’obrir les portes de ferro forjat i deixar-los entrar. En Dieter estava satisfet: en Weber s’havia pres seriosament la necessitat d’extremar la seguretat.

Quan va sortir del cotxe per pujar les escales de l’entrada principal començava a bufar un airet fresc. En entrar a la sala principal i veure les fileres de dones darrere les centraletes va pensar en l’agent secret que havia capturat en Weber. Els Grallons eren un equip només de dones. Li va passar pel cap que potser pretenien infiltrar-se al palau fent-se passar per telefonistes. Es va dirigir a l’ala est i es va aturar a parlar amb la supervisora alemanya.

—Alguna d’aquestes dones s’ha incorporat aquests darrers dies?

—No, major —va dir ella—. L’última noia que vam contractar va començar fa tres setmanes.

Allò desmuntava la seva teoria. Va assentir amb el cap i va continuar endavant. Al final de l’ala est va baixar l’escala que portava al soterrani. La porta del soterrani era oberta, com sempre, però a dins hi havia dos soldats i no un. En Weber havia doblat la guàrdia. El caporal va saludar-lo i el sergent va demanar-li el passi.

En Dieter es va adonar que el caporal s’estava darrere del sergent mentre aquest últim comprovava el passi.

—D’aquesta manera és molt fàcil que algú els pugui liquidar tots dos. Caporal, hauria de posar-se a una banda i a dos metres de distància, per tal de poder disparar fàcilment si algú ataca el sergent.

—Sí, senyor.

En Dieter va entrar al passadís del soterrani. Se sentia el murmuri del generador dièsel que subministrava l’electricitat al sistema telefònic. Va travessar les portes de les cambres d’equipament i va entrar a la sala d’interrogatoris. Tenia l’esperança de trobar-hi la presonera, però la sala era buida.

Hi va entrar desconcertat i va tancar la porta darrere seu. Aleshores va trobar la resposta a la seva pregunta. De la sala interior va sentir que en sortia un llarg crit d’autèntica agonia.

En Dieter va obrir la porta d’un cop.

En Becker era al costat de la màquina d’electroxocs. En Weber s’estava assegut en una cadira. Una dona jove estava estirada a la taula d’operacions amb els canells i els turmells lligats i el cap aferrat a la taula. Portava un vestit blau i els cables de la màquina d’electroxocs li entraven pels peus i li pujaven cames amunt.

—Hola, Franck —va dir en Weber—. Vine cap aquí, si us plau. En Becker ha inventat un nou sistema. Ensenyi-l’hi, sergent.

En Becker va posar la mà sota el vestit de la dona i en va treure un cilindre d’ebonita d’uns quinze centímetres de llargària i dos o tres de diàmetre. Al voltant del cilindre hi havia dues anelles de metall separades per un parell de centímetres. Els cables de la màquina estaven connectats a les anelles.

En Dieter estava acostumat a tota mena de tortures, però aquella caricatura diabòlica de l’acte sexual li va semblar repugnant i va tremolar de fàstic.

—Encara no ha dit res, però tot just hem començat —va dir en Weber—. Doni-li una altra dosi, sergent.

En Becker li va aixecar les faldilles i va ficar-li el cilindre a la vagina. Va agafar un rotllo de cinta aïllant, en va tallar un tros i el va enganxar al cilindre per assegurar-se que no caigués.

—Aquesta vegada una mica més d’intensitat —va dir en Weber.

En Becker va tornar al costat de la màquina.

Aleshores es van apagar els llums.

De darrere el forn en va sortir una fogonada de color blau i es va sentir una petita explosió. Els llums es van apagar i la cuina es va omplir de pudor d’aïllants socarrimats. El motor de la nevera va fer un gemec i es va apagar. El jove cuiner va dir en alemany:

—Què dimonis passa?

La Flick va córrer cap a la porta i va travessar la cantina amb la Jelly i la Greta darrere seu. Van creuar el passadís que passava per davant de la sala on hi havia els estris de neteja i van arribar a les escales. Allí la Flick es va aturar un instant. Va treure la metralladora i la va amagar sota la bata.

—El soterrani estarà completament a les fosques? —va preguntar.

—He tallat tots els cables, inclosos els del sistema d’emergència —va dir la Greta.

—Som-hi.

Van baixar les escales. La llum del dia que arribava de les finestres de la planta baixa es va anar apagant a mesura que baixaven; l’entrada al soterrani estava mig a les fosques.

Hi havia dos soldats al davant de la porta. Un d’ells, un caporal jove armat amb un rifle, va somriure i els va dir:

—No es preocupin, senyores, se n’ha anat la llum i prou. La Flick li va disparar al pit i tot seguit es va girar i va disparar també al sergent.

Els tres Grallons van creuar la porta. La Flick portava la metralladora a la mà dreta i la llanterna a l’esquerra. Se sentia el murmuri de les màquines i diverses veus que feien preguntes en alemany a crits des d’habitacions llunyanes.

La Flick va encendre la llanterna només un instant. Eren en un passadís molt ample amb el sostre baix. A l’altra punta del passadís les portes es començaven a obrir. Va apagar la llanterna i immediatament va veure que algú encenia un llumí a l’altra banda. Feia uns trenta segons que la Greta havia tallat l’electricitat. Els alemanys no trigarien a reaccionar i buscarien llanternes. Només disposaven d’un minut, potser menys, per desaparèixer.

Va provar d’obrir la porta que hi havia més a prop. Estava oberta. Va encendre la llanterna. Era un laboratori fotogràfic amb tot de còpies esteses a assecar i un home amb una bata blanca que caminava fent tentines cap a la porta.

La Flick va tancar la porta d’un cop, va travessar el passadís ràpidament i va provar d’obrir la porta que hi havia a l’altra banda. Estava tancada. Per la posició de la sala, a la part del davant del palau i sota l’aparcament, la Flick va suposar que allí hi devia haver els dipòsits de combustible.

Va continuar passadís avall i va obrir la porta següent. El murmuri de la maquinària es feia cada vegada més intens. Va tornar a encendre la llanterna tot just una dècima de segon, prou temps per veure el generador elèctric —el sistema elèctric independent per al sistema de telefonia, va pensar—, i tot seguit va dir en veu baixa:

—Baixeu els cossos aquí!

La Jelly i la Greta van arrossegar els cadàvers dels guàrdies. La Flick va tornar a l’entrada del soterrani i va tancar la porta d’acer. Ara el passadís estava totalment a les fosques. Abans de marxar va decidir tancar els tres panys de la porta. Allò els podia proporcionar uns segons preciosos.

Va tornar a la sala del generador, va tancar la porta i va encendre la llanterna.

La Jelly i la Greta havien amagat els cossos darrere d’una porta i panteixaven a causa de l’esforç.

—Tot a punt —va dir la Greta en veu baixa.

La sala era un garbuix de cables i tubs, però gràcies a l’eficiència dels alemanys tots estaven codificats per colors, i la Flick sabia quins eren quins: els grocs eren els conductes d’aire fresc, les canonades del combustible eren de color marró i els d’electricitat eren de ratlles vermelles i negres. Va assenyalar amb la llanterna la canonada de color marró que sortia del generador.

—Després, si tenim temps, hauríem de fer-hi un forat.

—Fàcil —va dir la Jelly.

—Ara posa’m la mà a l’espatlla i segueix-me. Greta, tu faràs el mateix amb la Jelly, d’acord?

—D’acord.

La Flick va apagar la llanterna i va obrir la porta. Ara havien d’explorar el soterrani a les fosques. La Flick va posar la mà a la paret per guiar-se i va començar a caminar, cada vegada més endins. Se sentia una remor confosa de veus que revelaven que diversos homes vagaven pel passadís.

Es va sentir una veu autoritària que va dir en alemany:

—Es pot saber qui ha tancat la porta principal?

Va sentir que la Greta contestava amb veu d’home:

—Em sembla que s’ha encallat.

L’alemany va deixar anar un renec. Al cap d’un moment es va sentir un pany que s’obria. La Flick va arribar a una altra porta. La va obrir i va tornar a encendre la llanterna. A dins hi havia dos cofres de fusta enormes que tenien la forma i la mida de taules d’autòpsia.

—És la sala de bateries —va dir la Greta amb un fil de veu—. Anem a la del costat.

Es va sentir l’alemany que deia:

—Era una llanterna, això? Portin-la aquí de seguida!

—Ara mateix —va dir la Greta amb la seva veu de Gerhard, però els tres Grallons es van allunyar en la direcció oposada.

La Flick va entrar a la sala del costat, hi va fer entrar les seves companyes i va tancar la porta abans d’encendre la llanterna. Era una sala llarga i estreta amb lleixes amb equipaments a banda i banda. Al costat de la porta hi havia un armari on segurament hi guardaven plànols. En enfocar amb la llanterna a l’altra punta de la sala van veure una petita taula. Hi havia tres homes asseguts jugant a cartes. Era com si s’haguessin quedat allí quiets sense moure’s durant un minut des que se n’havia anat la llum. En veure la llanterna es van posar dempeus.

La Flick va treure l’arma. La Jelly va ser tan ràpida com ella. La Flick en va matar un. La Jelly va disparar la pistola i l’home del costat també va caure. El tercer va provar de posar-se a cobert, però la llanterna de la Flick el va seguir. La Flick i la Jelly van tornar a disparar i l’home va caure mort.

La Flick es negava a considerar persones aquells cadàvers. No tenia temps per perdre amb sentimentalismes. Va examinar la sala amb la llanterna. El que va veure la va fer posar contenta. Sens dubte aquella era la sala que buscaven.

A un metre de distància de la paret hi havia un parell de prestatgeries que arribaven fins al sostre plenes amb milers de terminals ordenats escrupolosament. Els cables entraven des de l’exterior per la paret i estaven connectats als terminals que hi havia a la lleixa de més a prop. A l’altra punta uns cables similars sortien de la part del darrere dels terminals i travessaven el sostre fins als terminals que hi havia al pis de dalt. A la part del davant hi havia un embolic de cables d’enllaç que connectaven entre si els terminals de les dues lleixes. La Flick es va tombar cap a la Greta.

—I ara?

La Greta estava examinant l’equip amb la seva llanterna amb una expressió de fascinació al rostre.

—Això és el CPD, el Centre Principal de Distribució —va dir—. Però és una mica diferent dels que tenim a Anglaterra.

La Flick es va mirar la Greta sorpresa. Feia uns minuts que havia dit que no sabia si estava en condicions de continuar. Ara es mostrava indiferent davant la mort d’aquells tres homes.

A la paret del fons hi havia més lleixes, que lluïen amb la resplendor d’uns tubs de buit.

—I, a l’altra banda, què hi ha? —va preguntar la Flick.

La Greta va enfocar-hi la llanterna.

—Allò són els amplificadors i l’equipament del circuit de distribució per a les conferències de llarga distància.

—Perfecte —va dir la Flick, decidida—. Ensenya a la Jelly on ha de col·locar els explosius.

Les tres dones es van posar a treballar. La Greta desembolicava el paper de seda dels explosius plàstics mentre la Flick tallava la metxa a trossos. Cremava a un centímetre per segon.

—Faré totes les metxes de tres metres —va dir la Flick—. Això ens donarà exactament cinc minuts per sortir.

La Jelly va connectar totes les peces: les metxes amb els detonadors i els detonadors amb el fulminant. La Flick sostenia la llanterna mentre la Greta enganxava les càrregues als punts més vulnerables i la Jelly ficava el fulminant en aquell explosiu tan suau.

Treballaven molt de pressa. En cinc minuts tot l’equip estava cobert d’explosius de dalt a baix. Van lligar totes les metxes de manera que només calgués encendre’n una per encendre-les totes.

La Jelly va treure una bomba tèrmica, una mena de llauna de color negre amb la forma i la mida d’una llauna de sopa, plena d’òxid d’alumini en pols i d’òxid de ferro. Provocaria unes flames ferotges i una escalfor sufocant. Va treure la tapa i en va separar les dues metxes, tot seguit la va posar a terra, al costat del CPD.

—En algun lloc —va dir la Greta— hi ha d’haver milers de fitxes que especifiquen les connexions dels circuits. Les hauríem de cremar. Si ho fem trigaran dues setmanes i no pas sis dies a tornar a connectar els cables.

La Flick va obrir l’armari i va descobrir quatre fitxers especials que contenien diagrames distribuïts ordenadament amb separadors etiquetats.

—És això el que busquem?

La Greta va enfocar amb la llanterna una de les fitxes.

—Sí.

—Escampeu-les al voltant de la bomba tèrmica. Desapareixeran en cosa de segons.

La Flick va escampar les fitxes per terra. La Jelly va col·locar el generador d’oxigen a terra, a l’altre extrem de la sala.

—Això farà que el foc cremi amb més intensitat —va dir—. En circumstàncies normals només podríem cremar els marcs de fusta i l’aïllament dels cables, però amb això s’haurien de fondre fins i tot els cables de coure.

Tot estava a punt. La Flick va il·luminar la sala amb la llanterna. Les parets exteriors eren de maons antics, però les parets interiors entre les habitacions eren simples envans de fusta. L’explosió destruiria els envans i el foc s’escamparia ràpidament per tot el soterrani.

Havien passat cinc minuts des de l’inici de l’apagada.

La Jelly va treure un encenedor.

—Vosaltres dues —va dir la Flick— sortiu immediatament de l’edifici. Jelly, abans de sortir, ves a la sala del generador i fes un forat al conducte del combustible tal com t’he indicat.

—Cap problema.

—Ens trobarem a casa de l’Antoinette.

—I tu on vas? —va dir la Greta, preocupada.

—Jo aniré a rescatar la Ruby.

—Tens només cinc minuts —va advertir-li la Kelly.

La Flick va assentir amb el cap.

La Jelly va encendre la metxa.

En sortir de la foscor absoluta del soterrani, en Dieter va veure que els guàrdies que hi havia abans al peu de l’escala havien abandonat el seu lloc. Sens dubte havien anat a buscar ajuda, però aquella manca de disciplina el feia posar furiós. La seva obligació era no moure’s del seu lloc.

Potser els havien retirat per força a punta de pistola, va pensar. Devia haver començat ja l’atac al palau?

Va córrer escales amunt. A la planta baixa no hi havia cap indici de lluita. Les operadores continuaven la seva feina: el sistema telefònic s’alimentava d’un circuit independent de l’electricitat que feia funcionar l’edifici, i per les finestres entrava prou llum perquè poguessin veure les centraletes. Va travessar corrents la cantina en direcció a la part del darrere de l’edifici, on hi havia les sales de manteniment, però quan era a mig camí va treure el cap a la cuina i va veure tres soldats vestits amb granotes que miraven la caixa dels fusibles.

—Al soterrani ens hem quedat sense electricitat —va dir en Dieter.

—Ja ho sé —va dir un dels homes. Tenia a la camisa la insígnia de sergent—. Han tallat tots aquests cables.

—Doncs agafi les eines i torni’ls a connectar immediatament, imbècil —va dir en Dieter mig cridant—. No es quedi aquí aturat perdent el temps!

—Sí, senyor —va dir el sergent, desconcertat.

Un cuiner jove va dir-li amb cara de preocupació:

—Crec que ha estat el forn elèctric, senyor.

—Què ha passat? —va bordar en Dieter.

—Bé, major, estaven netejant darrere el forn quan de sobte s’ha sentit una explosió…

—Qui? Qui estava netejant?

—No ho sé, senyor.

—Un soldat? Algú que conegués?

—No, senyor, només era una dona de la neteja.

En Dieter no sabia què pensar. Sens dubte algú estava atacant el palau. Però, on era l’enemic? Va sortir de la cuina en direcció a l’escala i va pujar a les oficines que hi havia al pis de dalt.

En arribar al replà de l’escala va veure alguna cosa de cua d’ull i va mirar enrere. Una dona alta amb la bata de l’equip de neteja pujava les escales des del soterrani amb un pal de fregar i una galleda a les mans.

Es va quedar de pedra mirant-se-la; el cervell li corria a tota velocitat. Aquella dona no tenia permís per ser allà. Només es permetia l’accés al soterrani als alemanys. Evidentment amb la confusió de l’apagada general podia haver passat qualsevol cosa. Però el cuiner n’havia culpat una de les dones de la neteja. Va recordar la seva breu conversa amb la supervisora de les noies que treballaven a les centraletes. Cap d’elles no era nova a la feina… però no havia preguntat res sobre les dones de la neteja.

Va tornar a baixar i es va trobar cara a cara amb la dona.

—Què hi feia al soterrani? —va preguntar-li en francès.

—Hi havia anat a fer la neteja, però se n’ha anat la llum.

En Dieter va fer mala cara. Aquella dona parlava francès amb un accent que no acabava de situar.

—Que no sap que no està permès baixar al soterrani?

—Sí, ja m’ho ha dit un soldat, ho fan ells mateixos, però no ho sabia.

El seu accent no era anglès, va pensar en Dieter. D’on era, però?

—Quant temps fa que hi treballa, aquí?

—Només una setmana i fins avui sempre m’havien donat feina al pis de dalt.

La seva història era força creïble, però en Dieter no en tenia prou.

—Vingui amb mi —va agafar-la amb força pel braç. La noia no es va resistir i es va deixar portar fins a la cuina.

—Reconeix aquesta dona? —va dir en Dieter al cuiner.

—Sí, senyor. És la que estava netejant darrere el forn.

—És veritat, això? —va dir en Dieter mirant-se-la fixament.

—Sí, senyor, em sap molt greu si he espatllat alguna cosa.

De sobte en Dieter va reconèixer aquell accent.

—Vostè és alemanya —va dir.

—No, senyor.

—Traïdora miserable. —Va adreçar-se al cuiner—: Agafi-la i segueixi’m. Ara mateix m’ho explicarà tot.

La Flick va obrir la porta de la sala d’interrogatoris, hi va entrar i va tancar la porta; tot seguit va examinar la sala amb la llanterna.

Va veure una senzilla taula de pi amb tot de cendrers, diverses cadires i una taula de metall. A la sala no hi havia ningú.

Estava desconcertada. Havia localitzat les cel·les de la presó que hi havia al passadís i havia mirat a dins per l’espiell una per una. Les cel·les eren buides: els presoners que havia detingut la Gestapo els darrers vuit dies, inclosa la Gilberte, els devien haver traslladat a alguna altra banda… o bé els havien executat. Però la Ruby havia de ser allí a prop en algun lloc.

Aleshores va veure a la seva esquerra una porta que molt probablement donava accés a una sala interior.

Va apagar la llanterna, va obrir la porta i hi va entrar, va tornar a tancar la porta i va encendre la llanterna.

De seguida va veure la Ruby. Estava estirada en una taula que semblava la taula d’operacions d’un hospital. Unes corretges dissenyades especialment per a aquella funció li aferraven els canells i els turmells i no li permetien moure el cap. De sota la faldilla en sortia un cable que estava connectat a una màquina elèctrica. La Flick va endevinar immediatament què li havien fet a la Ruby i es va quedar amb la boca oberta, horroritzada.

Es va apropar a la taula.

—Ruby, que em sents?

La Ruby va gemegar. A la Flick li va fer un salt el cor: encara era viva.

—De seguida et deslligo —va dir. Va deixar la metralladora Sten damunt la taula.

La Ruby provava de dir-li alguna cosa, però només se sentia un gemec incomprensible. La Flick va descordar ràpidament les corretges que la lligaven a la taula.

—Flick… —va aconseguir dir la Ruby al final.

—Què?

—Darrere teu.

La Flick es va apartar ràpidament. Algun instrument pesant li va passar pel costat de l’orella i li va donar un bon cop a l’espatlla esquerra. Va deixar anar un crit de dolor i la llanterna se li va escapar de les mans i va caure a terra. La Flick va rodolar immediatament tan lluny com va poder del lloc on era per tal que el seu assaltant no pogués continuar pegant-li.

La visió de la Ruby l’havia deixat tan desconcertada que havia oblidat mirar al voltant de la sala. Entre les ombres s’hi amagava algú altre esperant que li arribés l’oportunitat i en veure que deixava la metralladora damunt la taula s’havia esmunyit darrere seu.

Per un instant el braç esquerre li va quedar completament entumit. Amb la mà dreta va buscar la llanterna. Però no va tenir temps de trobar-la perquè de sobte es va sentir un espetec i va tornar la llum.

Mig enlluernada, va poder veure dues persones. Un d’ells era un home baix i robust amb el cap arrodonit i els cabells tallats ben curts. Darrere seu hi havia la Ruby, que havia aprofitat la foscor per agafar el que semblava una barra d’acer, que ara alçava per sobre el cap a punt per atacar. Així que va tornar la llum la Ruby va veure l’home, es va girar i li va donar un cop al cap amb totes les seves forces. Va ser un cop terrible i l’home va caure a terra i es va quedar allí immòbil.

La Flick es va posar dempeus. Lentament començava a recuperar la sensibilitat del braç. Va agafar la metralladora. La Ruby s’havia ajupit al costat del cos d’aquell home.

—Et presento el sergent Becker —va dir.

—Estàs bé? —va dir la Flick.

—He passat un calvari, però ara sabrà el pa que s’hi dona aquest fill de puta.

La Ruby va agafar-lo per la guerrera de l’uniforme i el va posar dret; tot seguit va fer un esforç per estirar-lo al damunt de la taula d’operacions.

El tinent va deixar anar un gemec.

—S’està despertant! —va dir la Flick—. Aparta’t, el mataré.

—Dona’m deu segons —va pregar-li ella.

La Ruby va posar-li braços i cames ben rectes i el va lligar pels turmells i els canells, tot seguit va posar-li el cinyell al cap per tal que no es pogués moure. Per acabar va agafar el cilindre metàl·lic de la màquina d’electroxocs i l’hi va posar a la boca. El sergent s’ofegava, però no podia moure el cap. La Ruby va agafar la cinta aïllant i en va tallar un tros amb les dents per fixar el cilindre dins la boca de l’oficial alemany. Tot seguit va anar a la màquina d’electroxocs i va començar a jugar amb el commutador.

Es va sentir un murmuri suau. El sergent va deixar anar un crit ofegat. El cos lligat damunt la taula tremolava amb cada convulsió. La Ruby se’l va mirar un instant i aleshores va dir:

—Anem.

Van sortir mentre el sergent Becker es retorçava de dolor damunt la taula i xisclava com un porc a l’escorxador. La Flick va consultar el rellotge. Feia dos minuts que la Jelly havia encès la metxa.

Van travessar la sala d’interrogatoris i van sortir al passadís. Tot estava més tranquil. A l’entrada només hi havia tres soldats que parlaven tranquil·lament. La Flick va caminar ràpidament cap on eren ells amb la Ruby ben a prop.

El primer instint de la Flick va ser passar de llarg per davant dels soldats amb l’esperança que el seu aire despreocupat li permetés superar aquell obstacle sense problemes, però aleshores va veure a través de la porta la figura imponent d’en Dieter Franck que s’apropava, seguit de dues o tres persones que no podia veure qui eren. Es va aturar. La Ruby va xocar amb ella. La Flick va buscar la porta que tenien més a prop. Era la sala de ràdio. Va obrir la porta. No hi havia ningú. Hi van entrar.

Va deixar la porta oberta només uns centímetres. Va sentir que el major Franck bordava en alemany:

—Capità, on són els dos homes que haurien d’estar vigilant aquesta porta?

—No ho sé, major, ara mateix mirava d’esbrinar-ho.

La Flick va treure el silenciador de la metralladora i va posar el dispositiu de foc ràpid. Fins a aquell moment només havia fet servir quatre bales i n’hi quedaven vint-i-vuit al carregador.

—Sergent, vostè i aquest caporal vigilaran aquesta entrada. Capità, vostè pugi al despatx del major Weber i digui-li que el major Franck li recomana que faci un escorcoll del soterrani immediatament. Vinga, no perdin ni un minut!

Al cap d’uns segons els dos Grallons van sentir les passes d’en Dieter en passar per davant de la sala de ràdio. La Flick esperava i escoltava atentament. Es va sentir una porta que es tancava de sobte. Va treure el cap per la porta. En Dieter havia desaparegut.

—Anem —va dir a la Ruby.

Van sortir de la sala de ràdio en direcció a la porta principal. El caporal va preguntar-los en francès:

—Què hi fan, vostès, aquí?

La Flick ja tenia una resposta a punt.

—La meva amiga Valérie és nova i s’havia perdut amb la confusió de l’apagada.

El caporal no s’ho acabava de creure.

—A dalt hi ha molta llum, com és possible que s’hagi perdut?

—Ho sento molt, senyor —va dir la Ruby—, em pensava que havia de fer la neteja aquí baix i ningú no m’ho ha impedit.

El sergent va dir en alemany:

—Se suposa que som aquí per evitar que hi entrin, no per evitar que en surtin —va dir el caporal rient, i els va fer un gest perquè continuessin.

En Dieter va lligar la presonera en una cadira i tot seguit va fer fora el cuiner que l’havia portada des de la cuina. Va observar un instant la dona mentre es preguntava quant de temps li quedava. Havien arrestat una agent fora del palau. Una altra, si finalment es tractava d’una agent, quan sortia per les escales del soterrani. Havien marxat, ja, totes les altres? Esperaven en algun lloc fins que les deixessin entrar? O potser encara eren dins de l’edifici en aquells moments? Era per tornar-se boig, no saber què estava passant. Però ja havia donat ordres d’escorcollar el soterrani. L’únic que podia fer en aquells moments era interrogar la presonera.

Va començar amb l’habitual bufetada a la cara, sobtada i desmoralitzadora. La dona va fer un gest de sorpresa i dolor.

—On són les seves amigues? —va preguntar en Dieter.

La galta de la dona va agafar una coloració vermellosa. En Dieter va estudiar la seva expressió. El que va veure el va deixar perplex.

Era com si estigués contenta.

—Som al soterrani del palau —va dir ell—. Darrere d’aquella porta hi ha la cambra de tortures. A l’altra banda, darrere de l’envà, hi ha tots els terminals de la central telefònica. Som al final d’un túnel o, com diuen els francesos, en un cul-de-sac. Si el pla de les seves amigues és fer volar l’edifici, no dubti gens que vostè i jo morirem en aquesta sala.

Així i tot la seva expressió continuava sent d’alegria. Potser al cap i a la fi el palau no estava a punt de volar pels aires, va pensar en Dieter. Però, aleshores, quina era la seva missió?

—Vostè és alemanya —va dir—. Què l’ha mogut a ajudar els enemics del seu país?

—Ara l’hi explicaré —va dir finalment la Greta. Parlava alemany amb accent d’Hamburg—. Ara fa molts anys jo tenia un amant. Es deia Manfred. —En recordar tot allò va mirar cap a una altra banda—. Els seus nazis el van arrestar i el van enviar a un camp. Crec que hi va morir… No n’he sabut mai més res. —Va fer una pausa per empassar-se la saliva. En Dieter s’esperava. Al cap d’uns segons la Greta va continuar—: Quan el van allunyar de mi vaig jurar que em venjaria, i ara ha arribat el moment. —Va somriure d’alegria—. El seu estúpid règim està a les últimes. I jo he ajudat a destruir-lo.

Allà hi havia alguna cosa que no acabava de quadrar. Parlava com si fos un fet consumat. Encara més, l’apagada havia durat tan sols uns minuts. N’havien tingut prou amb aquell petit marge de temps? No semblava pas que aquella dona tingués por. Però era realment possible que li fos indiferent morir?

—Per què el van arrestar, el seu amant?

—L’acusaven de ser un pervertit.

—De quina mena?

—Era homosexual.

—Però que no ha dit que era el seu amant?

—Sí.

En Dieter no entenia res. Aleshores es va mirar la dona de més a prop. Era alta i tenia les espatlles amples, i sota el maquillatge va poder veure un nas i una barbeta virils.

—És un home? —va dir destarotat.

Ella es va limitar a somriure. De sobte, en Dieter va tenir una premonició terrible.

—Per què m’ho explica, tot això? —va dir—. Vol mantenir-me ocupat mentre les seves amigues s’escapen? Està sacrificant la seva vida per garantir l’èxit de la missió…?

Un xiulet gairebé inaudible va interrompre els seus pensaments. Sonava com un crit ofegat. Ara que se n’havia adonat va pensar que ja l’havia sentit dues o tres vegades i que no n’havia fet cas. Era com si el so provingués de la sala del costat.

Es va posar dret d’un bot i va entrar a la sala de tortures.

Esperava trobar-se l’altra agent immobilitzada damunt la taula i va tenir un sobresalt immens en veure que hi havia una altra persona. Era un home, això ho va veure de seguida, però en un primer moment no sabia qui era, perquè tenia el rostre descompost: la mandíbula dislocada, les dents trencades i les galtes tacades de sang i vòmit. Aleshores va reconèixer el cos menut i robust del sergent Becker. Els cables de la màquina d’electroxocs li anaven fins a la boca. En Dieter va entendre que el terminal de la màquina era a la boca de l’oficial alemany, agafat amb un tros de cinta aïllant perquè no li caigués. En Becker encara era viu, es recargolava i xisclava d’una manera terrible. En Dieter estava horroritzat.

Va apagar la màquina ràpidament. En Becker va parar de recargolar-se. En Dieter va agafar els cables i els va estirar amb totes les seves forces. El terminal va saltar de la boca del sergent.

En Dieter va llançar els cables a terra i es va inclinar sobre la taula.

—Becker —va dir—. Que em sent? Què ha passat aquí?

Però no hi va haver resposta.

Al pis de dalt tot anava com una seda. La Flick i la Ruby van passar ràpidament entre les files d’operadores, totes ocupades amb les seves centraletes, parlant en veu baixa amb els auriculars mentre introduïen les clavilles al seu lloc per tal de posar en contacte els que prenien les decisions a Berlín, París i Normandia.

La Flick va consultar el rellotge. Exactament en dos minuts no en quedaria res, d’aquelles connexions, i la maquinària militar estaria mutilada, només quedarien un seguit de components aïllats els uns dels altres, incapaços de defensar-se conjuntament. Ara, va pensar la Flick, només els restava sortir d’aquell lloc…

Van sortir de l’edifici sense problemes. En qüestió de segons serien a la plaça del poble. Gairebé se n’havien sortit.

Però en arribar a l’esplanada es van trobar amb la Jelly… que tornava.

—On és la Greta? —va dir.

—Anava amb tu! —va contestar-li la Flick.

—Però jo m’he aturat a posar una càrrega a la canonada del combustible a la sala del generador, tal com m’has ordenat. La Greta anava davant meu però no ha arribat a casa de l’Antoinette. Acabo de parlar amb en Paul i diu que no l’ha vista. He tornat per rescatar-la. —La Jelly els va ensenyar un paper que portava a les mans—. He dit al guàrdia de l’entrada que havia sortit per anar a buscar el sopar.

La Flick estava consternada.

—Déu meu —va dir—. La Greta encara deu ser a dins.

—Jo torno a buscar-la —va dir la Jelly, decidida—. A Chartres em va salvar de la Gestapo, de manera que n’hi dec una.

La Flick va consultar el rellotge.

—Tenim menys de dos minuts. Som-hi!

Van tornar a entrar corrents. Les operadores van seguir-les amb la mirada mentre travessaven corrents les diverses sales. La Flick ja començava a dubtar si havia pres la decisió correcta. Potser estava a punt de sacrificar les vides de dos membres del seu equip —i potser fins i tot la seva— per salvar-ne una altra.

Quan van arribar al peu de l’escala la Flick es va aturar. Els dos soldats que els havien permès sortir del soterrani fent broma no els permetrien tornar a entrar tan fàcilment.

—Farem el mateix de sempre —va dir en veu baixa—. Ens apropem als guàrdies com qui no vol la cosa i els disparem a l’últim moment.

—Què està passant aquí? —va dir una veu que provenia del pis de dalt.

La Flick es va quedar glaçada.

Va mirar per sobre l’espatlla. Al capdamunt de l’escala que pujava a les oficines hi havia quatre homes. Un d’ells, amb l’uniforme de major, l’apuntava amb una pistola. Va reconèixer el major Weber.

Aquell era l’equip de recerca que havia ordenat en Dieter Franck. S’havia presentat en el pitjor moment possible.

La Flick es va maleir per haver pres una decisió equivocada. Ara moririen quatre en lloc d’una.

—Vostès tenen un aspecte molt sospitós —va dir en Weber.

—Què vol de nosaltres? —va dir la Flick—. Som les dones de la neteja.

—Potser sí —va dir—. Però al districte hi ha un equip femení d’agents enemics.

La Flick va fer veure que se sentia alleujada.

—Oh, bé —va dir—. Si està buscant agents enemics aleshores estem segures. Em pensava que estava descontent amb la neteja —va fer un esforç per riure. La Ruby va fer el mateix, però tant la seva rialla com la de la Flick sonaven molt falses.

—Aixequin les mans —va dir en Weber.

En alçar les mans, la Flick va aprofitar per mirar el rellotge.

Quedaven trenta segons.

—Baixin les escales —va dir en Weber.

De mala gana, la Flick va ser la primera de baixar. La Ruby i la Jelly la van seguir i tot seguit van baixar els quatre homes. La Flick anava tan lenta com podia, comptava els segons. Es va aturar al peu de l’escala. Vint segons.

—Vostès una altra vegada? —va dir un dels guàrdies.

—Això demani-ho al seu major —va dir la Flick.

—Caminin —va dir en Weber.

—Em pensava que no podíem deixar entrar ningú.

—He dit que caminin!

Cinc segons.

Van travessar la porta del soterrani.

Es va sentir una explosió terrible.

A l’altre extrem del passadís els envans de la sala de màquines van sortir disparats. Es van sentir diverses explosions més. D’entre la runa van començar a alçar-se les flames. L’ona expansiva els va abatre a tots.

La Flick es va repenjar sobre un genoll, es va treure la metralladora de sota la bata i va mirar al seu voltant. La Jelly i la Ruby eren al seu costat. Els guàrdies del soterrani, en Weber i els altres tres homes també havien caigut a terra. La Flick va prémer el gallet.

Dels sis alemanys l’únic que va tenir prou sang freda va ser el major Weber. Mentre la Flick disparava amb la metralladora, en Weber va disparar la seva pistola. Al costat de la Flick, la Jelly es va posar dreta fent tentines, va deixar anar un crit i es va desplomar a terra. Aleshores la Flick va disparar a en Weber al pit, i l’home va caure a terra a l’instant.

La Flick va buidar el carregador damunt els sis cossos que hi havia a terra. Va treure el carregador i en va posar un de nou que portava a la butxaca.

La Ruby es va inclinar sobre la Jelly i li va prendre el pols. Tot seguit va alçar el cap.

—És morta —va dir.

La Flick va mirar en direcció a l’altre extrem del passadís, on suposava que hi havia la Greta. Les flames sortien furioses de la sala de màquines, però semblava que la paret de la sala d’interrogatoris encara estava intacta.

Va córrer en direcció a aquell infern.

Quan en Dieter va recuperar el coneixement es va trobar a terra sense saber ben bé com hi havia anat a parar. Va sentir el brogit de les flames i l’olor de fum. Va fer un esforç per posar-se dret i va mirar al seu voltant.

De seguida es va adonar que les parets de maons de la sala de tortures li havien salvat la vida. L’envà entre la sala d’interrogatoris i la sala de màquines havia desaparegut. Els pocs mobles que hi havia a la sala havien anat a petar contra la paret. El presoner havia tingut el mateix destí i estava estirat a terra, lligat encara a la cadira, amb el coll torçat; era evident que tenia el coll trencat i que ella —o més aviat ell— havia mort. La sala de màquines estava en flames i el foc s’estenia ràpidament.

En Dieter es va adonar que només disposava d’uns quants segons per fugir.

De sobte es va obrir la porta i va aparèixer la Flick Clairet amb una metralladora a les mans.

Portava una perruca fosca a punt de caure-li que deixava entreveure els seus cabells rossos. Amb el rostre encès, panteixant i amb una mirada salvatge als ulls resultava molt atractiva.

Si hagués tingut una arma en aquell moment l’hauria cosida a bales de pura ràbia. Capturar-la viva hauria estat un premi únic, però l’èxit d’aquella dona i el seu propi fracàs l’havien posat tan furiós que hauria estat incapaç de controlar-se.

Però era ella qui tenia l’arma.

Al principi no va veure en Dieter i es va quedar mirant el cos inert de la seva companya. En Dieter es va ficar la mà a l’abric. Aleshores ella va alçar el cap i les seves mirades es van creuar. La Flick sabia qui era. Sabia perfectament amb qui s’havia enfrontat els últims nou dies. Als seus ulls hi havia un besllum de triomf. Però també va llegir-li als llavis la set de venjança quan ella va alçar la metralladora Sten i va començar a disparar. En Dieter va saltar a l’interior de la sala de tortures i tot de bales van fer saltar fragments dels maons de la paret. Va treure la seva Walther P387 automàtica, va treure el fiador i va apuntar en direcció a l’entrada, esperant que la Flick anés a buscar-lo.

Però no va aparèixer.

Va esperar uns segons i aleshores es va arriscar a treure el cap.

La Flick se n’havia anat.

Va travessar corrent entre les flames la sala d’interrogatoris. La Flick i una altra dona corrien a l’altre extrem del passadís. En alçar la pistola va veure que saltaven sobre un grup d’homes d’uniforme que hi havia a terra. Va apuntar en direcció a la Flick, però de sobte va sentir un dolor roent al braç. Va fer un crit i va deixar caure la pistola. Va veure que tenia la màniga encesa. Es va estripar la jaqueta.

Quan va tornar a mirar cap al passadís, les dones ja havien desaparegut. Va recollir la pistola i va sortir corrent darrere d’elles.

Mentre corria va sentir olor de combustible. Hi havia una fuita, o potser les sabotejadores havien fet un forat a la conducció. En qualsevol moment el soterrani podia explotar com una bomba gegant.

Però encara tenia possibilitats d’atrapar la Flick.

Va sortir i va córrer escales amunt.

A la sala de tortures l’uniforme del sergent Becker va començar a cremar.

L’escalfor i el fum van fer que recuperés la consciència i va cridar per demanar ajuda, però no el va sentir ningú.

Va fer un esforç per deslliurar-se de les corretges de cuir, com havien fet abans moltes vegades les seves víctimes, però en Becker tampoc no podia fer res per alliberar-se.

Al cap d’uns segons la roba se li va encendre i en Becker va començar a cridar.

La Flick va veure que en Dieter pujava les escales darrere seu amb la pistola a la mà. Li feia por que si es girava per disparar-li potser ell se li avançaria i li dispararia primer. Va decidir continuar corrent.

Algú havia activat l’alarma d’incendis del palau i pertot arreu ressonava una sirena mentre ella i la Ruby s’afanyaven a travessar les sales on hi havia instal·lades les centraletes. Totes les operadores havien abandonat el seu lloc i s’apinyaven a les portes, de manera que la Flick es va trobar esclafada enmig d’una multitud. A en Dieter no li era gens fàcil disparar-los, a ella o a la Ruby, enmig de tantes persones, però cada vegada el tenien més a prop. La Flick va començar a donar cops de colze i empentes per obrir-se pas entre la gent.

Van arribar a l’entrada principal i van baixar l’escala corrent. A la plaça la Flick va veure la furgoneta de la carn d’en Moulier, d’esquena a les portes del palau, el motor engegat i les portes del darrere obertes. En Paul s’estava dret al costat i mirava inquiet entre els barrots de ferro forjat. La Flick va pensar que aquell home era el millor que li havia passat mai.

Malauradament, dos guàrdies s’ocupaven de dirigir totes les dones cap al camp de vinyes que hi havia a la banda oest del pati, lluny del lloc on hi havia aparcats els cotxes. La Flick i la Ruby no van fer cas de les indicacions dels guàrdies, que quan van veure la metralladora que portava la Flick a les mans van agafar immediatament les seves armes.

En Paul va treure un rifle, va apuntar entre els barrots de la reixa i es van sentir dos trets. Els dos guàrdies van caure a terra.

En Paul va obrir la reixa.

Mentre sortia del recinte del palau la Flick va sentir que les bales li xiulaven prop de les orelles; en Dieter estava disparant.

En Paul va saltar al seient del conductor de la furgoneta.

La Flick i la Ruby es van llançar a la part del darrere.

Mentre la furgoneta s’allunyava ràpidament del palau, la Flick va veure que en Dieter corria cap a l’aparcament, on tenia aparcat el seu cotxe blau cel.

En aquell mateix moment el foc va arribar als tancs de combustible que hi havia al soterrani.

Hi va haver una explosió subterrània que va semblar un terratrèmol. L’aparcament va esclatar: tot de grava i terra i fragments de ciment van sortir volant. La meitat dels cotxes que hi havia aparcats al voltant de l’antiga font van quedar cap per avall. Tot de pedres enormes i maons van destrossar la resta. En Dieter va sortir projectat cap a les escales del palau. El sortidor de gasolina va explotar i un raig de foc enorme va ocupar el seu lloc. Diversos cotxes es van incendiar i els dipòsits de la benzina van començar a explotar l’un rere l’altre. Aleshores la furgoneta va sortir de la plaça i la Flick ja no va poder veure res més.

En Paul va sortir del poble a tota velocitat. La Flick i la Ruby anaven d’una banda a l’altra pel terra metàl·lic de la furgoneta. La Flick encara va trigar una estona a adonar-se que havien complert la seva missió. No s’ho podia creure. Va pensar en la Greta i en la Jelly, totes dues mortes, i en la Diana i la Maude, mortes o agonitzant en algun camp de concentració, i no es podia sentir feliç del tot. Però quan pensava en la sala d’equipaments en flames i en l’aparcament destrossat per l’explosió, l’envaïa una satisfacció salvatge.

Es va mirar la Ruby.

—Ens n’hem sortit —va dir la Ruby somrient.

La Flick va assentir amb el cap.

Les dues dones es van fondre en una abraçada.

—Sí —va dir la Flick—, ens n’hem sortit.

En Dieter es va aixecar. Li feia mal tot el cos però podia caminar. El palau cremava pels quatre costats i l’aparcament era un caos. Les dones corrien en totes direccions i cridaven preses del pànic.

Es va quedar mirant la carnisseria que hi havia al seu voltant. Els Grallons se n’havien sortit. Però encara no s’havia acabat tot. Eren a França i si podia capturar i interrogar la Flick Clairet podria transformar la derrota en victòria. En algun moment d’aquella nit, una avioneta havia de recollir la Flick en algun camp no gaire lluny de Reims. En Dieter havia de descobrir on i quan.

I sabia qui l’hi podia dir.

El seu marit.





L’ÚLTIM DIA


Dimarts, 6 de juny de 1944





1


En Dieter s’estava assegut en un banc de l’estació de Reims. Els treballadors francesos del ferrocarril i els soldats alemanys esperaven pacientment amb ell sota la feble llum de l’andana. El tren de presoners arribava tard, moltes hores tard, però li havien assegurat que més tard o més d’hora havia d’arribar. Només havia d’esperar. Era l’última carta que li quedava.

Tenia el cor ple de ràbia. Una noia l’havia derrotat, l’havia humiliat. Si hagués estat una dona alemanya n’hauria estat orgullós. L’hauria tinguda per una dona brillant i valenta. Potser fins i tot se n’hauria enamorat. Però la Flick era l’enemic i l’havia esquivat constantment. Havia assassinat la Stéphanie, havia destruït el palau i s’havia escapat. Però encara tenia una oportunitat d’atrapar-la. I quan la tingués a les seves mans la sotmetria a tortures pitjors que les que s’hagués pogut imaginar mai… I aleshores ho explicaria tot.

Tothom cantava, tard o d’hora.

Poc després de la mitjanit el tren va entrar lentament a l’estació.

Fins i tot abans que el tren s’aturés, va sentir l’horrible ferum que feia. Era la mateixa olor d’una granja, però amb un regust fastigosament humà.

Hi havia tota mena de vagons, cap de dissenyat per al transport de viatgers: de mercaderies, de bestiar, fins i tot un vagó de correus amb les petites finestres trencades. Tots anaven fins al capdamunt de gent.

Els vagons per al transport de bestiar estaven construïts amb grans taulons de fusta amb petites separacions entre ells per tal de poder observar els animals. Els presoners que eren més a prop treien les mans per les escletxes amb les mans obertes, suplicant. Demanaven que els deixessin sortir, alguna cosa per menjar, però la majoria suplicaven aigua. Els guàrdies s’ho miraven impassibles. En Dieter havia donat ordres de ser inflexible amb els presoners aquella nit a Reims.

L’acompanyaven dos caporals de les Waffen SS destinats al palau, tots dos molt bons tiradors. Els havia arrancat del caos que regnava a Sainte-Cécile gràcies a la seva autoritat com a major. En Dieter es va adreçar als dos caporals i els va dir:

—Portin en Michel Clairet.

En Michel estava tancat a l’habitació sense finestres on el cap d’estació guardava els diners. Els caporals van marxar i van tornar custodiant en Michel. Portava les mans lligades a l’esquena i els turmells encadenats per tal que no pogués córrer. No li havien explicat res del que havia passat a Sainte-Cécile. Només sabia que l’havien tornat a detenir per segona vegada en una setmana. La seva arrogància s’havia esvanit del tot. Provava de mantenir un aire desafiador, per tal de conservar la moral, però era inútil. Anava molt coix, brut i el seu rostre delatava una profunda tristesa. Estava derrotat.

En Dieter va agafar en Michel del braç i es van apropar al tren. Al principi en Michel no entenia què era allò que veia, el seu rostre delatava només perplexitat i por. Aleshores va veure les mans que sortien de les escletxes, va tentinejar com si li haguessin donat un cop i en Dieter va haver d’aguantar-lo perquè no caigués.

—Necessito informació —va dir en Dieter.

—Posi’m al tren —va dir en Michel fent que no amb el cap—. Prefereixo estar amb ells que amb vostè.

Aquell insult i el coratge d’en Michel el van agafar desprevingut.

—Digui’m on ha d’aterrar l’avió que ha de recollir els Grallons… i quan.

En Michel se’l va mirar desafiadorament, brandant el cap.

—Se li han escapat, oi? —va dir mentre una ombra d’esperança tornava al seu rostre—. Han fet saltar el palau pels aires, oi? Ho han aconseguit. —Va tirar el cap enrere i va deixar anar un crit d’alegria—. Ben fet, Flick!

En Dieter es va posar a caminar amb en Michel per l’andana lentament, per tal que veiés la quantitat de presoners que hi havia i el grau de patiment a què estaven sotmesos.

—L’avió —va tornar a demanar-li en Dieter.

—El camp que hi ha als afores de La Chatelle a les tres de la matinada —va dir en Michel.

En Dieter estava convençut que era mentida. Se suposava que la Flick havia d’haver aterrat a La Chatelle feia setanta-dues hores, però havia suspès l’aterratge perquè sospitava que la Gestapo li havia parat una trampa. En Dieter sabia que hi havia una pista d’emergència, perquè en Gaston l’hi havia confessat, però en Gaston només en sabia el nom en codi, Camp d’Or, no sabia on era. En Michel, però, en sabia la localització exacta.

—Menteix —va dir en Dieter.

—Doncs fiqui’m al tren —va respondre en Michel.

En Dieter va fer que no amb el cap.

—No és pas aquesta l’alternativa que li ofereixo, no l’hi posaré tan fàcil.

En Dieter va veure la sorpresa i una ombra de por als ulls d’en Michel. Van continuar caminant i es van aturar al costat del vagó de les dones. Tot de veus femenines suplicaven en francès i alemany, algunes pregaven en nom de Déu, d’altres demanaven als homes que pensessin en les seves mares i germanes, algunes oferien favors sexuals. En Michel va abaixar el cap per no haver de contemplar aquell espectacle.

En Dieter va fer un senyal a dues figures que s’estaven amagades entre les ombres.

En Michel va alçar els ulls i de sobte es va reflectir al seu rostre un gran temor.

En Hans Hesse va sortir d’entre les ombres al costat d’una dona jove. Devia haver estat una dona atractiva, però ara tenia el rostre terriblement pàl·lid, els cabells greixosos i els llavis morats. Estava molt feble i caminava amb dificultat.

Era la Gilberte.

En Michel es va quedar amb la boca oberta.

En Dieter va repetir la pregunta.

—On i quan ha d’aterrar l’avió?

En Michel no va dir res.

—Fiquin-la al tren —va dir en Dieter.

A en Michel se li va escapar un gemec de dolor.

Un dels guàrdies va obrir la porta del vagó de bestiar. Mentre dos soldats evitaven a punta de baioneta que s’escapessin les altres, el guàrdia va ficar la Gilberte dins del vagó.

—No —va cridar ella—. No, si us plau!

El guàrdia estava a punt de tancar la porta, però en Dieter va dir:

—Esperi.

Es va mirar en Michel. Tenia els ulls plens de llàgrimes.

—Si us plau, Michel —va dir la Gilberte—. T’ho suplico.

—D’acord —va assentir en Michel.

—No vull més mentides —va advertir-lo en Dieter.

—Deixi-la sortir.

—Primer digui’m l’hora i el lloc.

—El camp de patates que hi ha a l’est de Laroque, a les dues de la matinada.

En Dieter va consultar el rellotge. Era un quart d’una.

—Acompanyi-m’hi.

A cinc quilòmetres de Laroque, el poble de L’Épine encara dormia. La llum de la lluna pintava d’argent l’enorme església del poble.

La furgoneta de la carn d’en Moulier estava aparcada discretament al costat del graner. Asseguts a l’ombra d’un contrafort, en Paul i les dues Grallons supervivents conversaven per fer passar el temps.

—Què és el primer que fareu quan arribeu? —va demanar la Ruby.

—Menjar-me un bon bistec —va dir en Paul.

—Jo només vull un llit tou amb llençols nets —va respondre la Flick—. I tu?

—El que més desitjo és tornar a veure en Jim.

La Flick va recordar que la Ruby havia tingut una aventura amb l’instructor d’armes.

—Però jo em pensava… —va dir la Flick aturant-se a mitja frase.

—Creies que era una aventura i prou? —va preguntar llavors la Ruby.

La Flick va assentir amb el cap, avergonyida.

—En Jim també ho creia —va dir la Ruby—, però jo tinc altres plans.

En Paul va riure per sota el nas.

—Segur que et surts amb la teva.

—I vosaltres dos… què? —va preguntar la Ruby.

—Jo soc solter —va dir en Paul, i es va mirar la Flick.

—Volia demanar el divorci a en Michel —va fer ella—, però com volies que ho fes durant una missió?

—De manera que haurem d’esperar que s’acabi la guerra per casar-nos —va dir en Paul—. Tant se val, soc un home pacient.

«Típic dels homes —va pensar la Flick—. Deixen anar el tema del matrimoni en una conversa com si no tingués cap importància, com si fos tan senzill com comprar el permís per tenir un gos. Tot un romàntic».

Però en realitat estava contenta. Era la segona vegada que en Paul parlava de matrimoni. I qui volia romanticismes?

Va consultar el rellotge. Eren dos quarts de dues.

—És hora d’anar-se’n —va dir.

En Dieter havia agafat una limusina Mercedes que estava aparcada fora del pati del palau i que per tant havia sobreviscut a l’explosió. Havia deixat el cotxe en un extrem de les vinyes que hi havia al costat del camp de patates de Laroque, dissimulat amb tot de frondoses vinyes que havia arrencat de terra. En Michel i la Gilberte s’estaven a la part del darrere lligats de mans i peus sota la custòdia d’en Hans.

En Dieter s’havia fet acompanyar dels dos caporals, armats tots dos amb rifles. Juntament amb els dos oficials alemanys no perdien de vista el camp de patates. La lluna ho il·luminava tot amb una llum molt clara.

—Els terroristes arribaran d’aquí a pocs minuts —va dir en Dieter—. Tenim a favor nostre el factor sorpresa. No tenen ni idea que som aquí. Però recordin que els hem d’agafar vius, especialment la líder, una dona menuda. No disparin a matar.

—Serà difícil —va dir un dels tiradors—. Aquest camp deu fer tres-cents metres d’ample. Imaginem que l’enemic sigui a cent cinquanta metres. A aquesta distància és molt difícil disparar a les cames d’un home que corre.

—No correran pas —va dir en Dieter—. Els ha de venir a recollir un avió. Han de formar en fila i fer senyals amb les llanternes a l’aparell per tal de guiar el pilot. Això vol dir que durant uns minuts s’estaran ben quiets.

—Enmig del camp?

—Sí.

—Aleshores cap problema —va dir l’home—. Si no és que la lluna s’amaga darrere d’algun núvol.

—Si passa això sempre podem encendre els llums del cotxe a l’últim moment. —El Mercedes tenia uns llums molt potents.

—Escoltin —va dir l’altre tirador.

—Van callar tots. S’apropava un vehicle. Es van agenollar. Malgrat la llum de la lluna, si s’estaven amb el cap cot darrere aquelles vinyes tan grosses era impossible que els veiessin.

Per la carretera que venia del poble s’acostava una furgoneta amb els llums apagats. Va aparcar a prop de la tanca del camp de patates. Una figura femenina va saltar del cotxe i va obrir la tanca. La furgoneta va entrar al camp i van apagar el motor. Van sortir dues persones més, un home i una dona.

—Ara no facin cap soroll —va dir en Dieter en veu baixa.

De sobte el so escandalós d’una botzina va fer miques el silenci que regnava al camp. En Dieter va fer un bot i va renegar. El soroll provenia directament de darrere seu.

—Déu meu! —va cridar.

Era el Mercedes. Es va posar dret i va córrer cap a la finestra oberta del conductor. De seguida va veure què havia passat.

En Michel s’havia llançat al damunt del seient del conductor i abans que en Hans tingués temps d’aturar-lo s’havia posat a tocar el clàxon amb les mans lligades. En Hans, assegut al seient del copilot, provava de disparar-li, però la Gilberte s’havia afegit a la festa i s’havia llançat sobre en Hans, que feia tots els possibles per treure-se-la del damunt.

En Dieter va ficar els braços per la finestra i va provar d’apartar les mans d’en Michel del clàxon, però la seva posició, amb els braços estirats a través de la finestra, no li permetia fer gaire força. El soroll eixordador del clàxon continuava emetent un senyal d’alarma, que sens dubte els agents de la Resistència devien haver sentit. En Dieter va agafar l’arma.

En Michel va trobar l’interruptor dels llums i els va encendre. En Dieter va alçar els ulls. De sobte els tiradors van quedar totalment exposats a la llum. Es van posar de genolls ràpidament, però abans no van tenir temps de sortir del feix de llum que els delatava es va sentir una ràfega de metralladora des de l’altra banda del camp. Un dels tiradors va cridar, va deixar caure l’arma, es va aferrar el ventre amb totes dues mans i va caure al damunt de la capota del Mercedes; l’altre va rebre un tret al cap. De sobte, en Dieter va sentir un dolor intens al braç esquerre i va deixar anar un crit de sorpresa.

Es va sentir un tret provinent del cotxe i en Michel va cridar. Finalment, en Hans havia aconseguit treure’s del damunt la Gilberte i havia disparat. Va tornar a disparar una altra vegada i en Michel es va desplomar, però encara tenia les mans sobre el clàxon i ara el premia amb tot el pes del seu cos, de manera que continuava sonant amb força. En Hans va disparar un tercer tret, del tot inútil, perquè la bala va perforar el cos d’un cadàver. La Gilberte va xisclar i va llançar-se una altra vegada sobre en Hans i li va agafar la pistola amb les mans emmanillades. En Dieter tenia la pistola a les mans, però no podia disparar contra la Gilberte per por de ferir en Hans.

Es va sentir un quart tret. Era la pistola d’en Hans, però l’oficial tenia l’arma apuntant cap amunt i la bala li va entrar per sota la barbeta. En Hans va emetre un gloc-gloc horrible i li va començar a sortir sang de la boca; tot seguit es va deixar caure contra la porta amb la mirada perduda.

En Dieter va apuntar la seva pistola i va disparar un tret al cap a la Gilberte.

Va ficar la mà per la finestra i amb el braç dret va apartar el cos d’en Michel del volant del cotxe.

Finalment, el soroll del clàxon va cessar.

En Dieter va apagar els llums.

Va mirar a l’altra banda del camp.

La furgoneta encara hi era, però els Grallons havien desaparegut.

Va parar l’orella. No se sentia res.

Estava sol.

La Flick es va arrossegar de quatre grapes entre les vinyes en direcció al cotxe d’en Dieter Franck. La llum de la lluna, tan necessària per als vols clandestins en territori ocupat, s’havia convertit en el seu enemic. Hauria volgut que s’amagués darrere d’un núvol, però de moment el cel era ben clar. S’estava ben ajupida entre les vinyes, però la lluna projectava perillosament la seva ombra.

Havia donat ordres estrictes a en Paul i la Ruby perquè es quedessin enrere amagats a l’altre extrem del camp, al costat de la furgoneta. Tres persones haurien fet el triple de soroll, i no volia de cap de les maneres que la presència d’un camarada la traís.

Mentre avançava gatejant, va parar bé l’orella. Temia sentir l’avió que arribava.

No sabia quants alemanys quedaven vius encara, però els havia de localitzar abans que arribés el Hudson. No podia plantar-se enmig del camp amb en Paul i la Ruby i fer senyals amb les llanternes mentre hi hagués algú entre les vinyes disposat a disparar-los. I, si no feien senyals, l’avió se’n tornaria a Anglaterra sense aterrar.

Era una perspectiva que li feia posar els pèls de punta.

La Flick era enmig del camp de vinyes, lluny encara del cotxe d’en Dieter, que estava aparcat en un extrem del camp. Tenia la intenció d’apropar-se a l’enemic des del darrere. S’arrossegava entre les vinyes amb la metralladora a la mà dreta a punt per disparar.

Finalment, va arribar a la filera on hi havia el cotxe. En Dieter l’havia amagat amb tot de branques i fulles, però en treure el cap d’entre les vinyes va veure la llum de la lluna reflectida als vidres del darrere.

Els ceps de les vinyes estaven lligats de costat, però la Flick va aconseguir passar per sota de les branques més baixes. Va treure el cap i va veure la filera següent. No hi havia ningú. Es va arrossegar per la nova filera i va repetir la mateixa operació. A mesura que s’apropava al cotxe extremava cada vegada més les precaucions, però no veia ningú.

Quan va arribar a dues fileres del cotxe va veure les rodes i el terra que hi havia al voltant. Li va semblar distingir els cadàvers de dos homes d’uniforme. Quants n’hi devia haver, en total? Era una llarga limusina Mercedes que podia portar fàcilment fins a sis persones.

S’hi va apropar una mica més. No es movia ni una ànima. Eren tots morts? Potser n’havien sobreviscut un o dos, que ara s’amagaven allí a prop a punt per saltar-li al damunt.

Finalment, va arribar a la part del darrere del cotxe.

Les portes estaven obertes i l’interior era ple de cadàvers. Va mirar a la part del davant i va reconèixer el cos d’en Michel. Va reprimir un sanglot. Havia estat un mal marit, però era el que ella havia escollit, i ara era mort, amb tres forats de bala de color vermell a la camisa de cambrai. Va suposar que havia estat ell qui havia fet sonar el clàxon. Si no s’equivocava, aleshores en Michel havia mort per salvar-li la vida. Però no tenia temps per pensar en aquella mena de coses: ja hi pensaria més tard, si és que encara vivia.

Al costat d’en Michel hi havia el cos d’un home que no coneixia; li havien disparat a la gola. Portava uniforme de tinent. Hi havia més cadàvers a la part del darrere. Un d’ells era d’una dona. Va ficar el cap dins del cotxe per veure-ho millor. Va haver de reprimir un crit: era la Gilberte, i li va semblar que la mirava a ella. Immediatament, es va adonar que aquells ulls ja no veien res i que la Gilberte era morta. Li havien disparat un tret al cap.

Es va inclinar per sobre la Gilberte per donar un cop d’ull al quart cadàver. Però el cos d’aquell home es va alçar de terra ràpidament. Abans que la Flick tingués temps de cridar, l’home la va agafar pels cabells i li va clavar la pistola sota la mandíbula.

Era en Dieter Franck.

—Deixi anar l’arma —va dir en Dieter en francès.

La Flick portava la metralladora a la mà dreta, però en Dieter li hauria disparat abans de tenir temps d’apuntar. No li quedava cap altra alternativa: la va deixar caure a terra. Havia tret el fiador i tenia l’esperança que amb l’impacte es disparés, però la metralladora va caure amb un cop sord.

—Enrere —va dir ell.

La Flick va sortir del cotxe i en Dieter la va seguir sense treure-li en cap moment la pistola del coll.

—Tan menuda —va dir mirant-se-la de dalt a baix—, i miri el mal que ha arribat a fer.

La Flick va veure que en Dieter tenia la màniga del vestit ensangonada i va pensar que el devia haver ferit amb la seva Sten.

—No només a mi —va continuar ell—. Aquella estació telefònica era realment tan important com s’imaginava.

La Flick va recuperar la parla.

—Me n’alegro molt.

—No estigui tan contenta. Ara vostè m’ajudarà a destruir la Resistència.

La Flick va desitjar no haver-se fet tant la valenta a l’hora d’ordenar a en Paul i la Ruby que no es moguessin del seu amagatall. Ara no tenia cap possibilitat que la vinguessin a rescatar.

En Dieter li va treure la pistola del coll i la va apuntar a l’espatlla.

—No tinc cap ganes de matar-la, però em faria molt feliç engegar-li un tret. Evidentment, m’interessa que pugui parlar. Ara em dirà tots els noms i les adreces que té al cap.

La Flick va pensar en la píndola letal que portava amagada al tap de l’estilogràfica. Tindria l’oportunitat de prendre-se-la?

—És una llàstima que hagi destrossat les sales d’interrogatori que hi havia a Sainte-Cécile —va continuar—. Ara haurem d’anar a París. Allà hi tinc el mateix equipament.

La Flick va recordar horroritzada la taula d’operacions i la màquina d’electroxocs.

—Em pregunto com la faré parlar —va continuar—. Evidentment, a la llarga, el dolor fa parlar tothom, però em fa l’efecte que vostè seria capaç d’aguantar el dolor un temps que no em puc permetre. —Va alçar el braç esquerre. Va semblar que la ferida li feia mal i va fer un gest de dolor, però ho va suportar. Li va tocar la cara—. Potser si li mutilo el rostre. Imagini’s aquest rostre tan bell completament desfigurat: el nas trencat, els llavis tallats, un ull buit, les orelles amputades.

A la Flick li van venir nàusees, però la seva expressió era impertorbable.

—No? —va dir mentre amb la mà li acaronava el coll i després els pits—. Humiliacions sexuals, potser, com ara despullar-la davant de molts homes, deixar-la a mans d’un grup de borratxos, obligar-la a fer porqueries amb animals…

—I a qui de nosaltres dos humiliaria més una cosa així? —va dir ella desafiadora—. A mi, una víctima indefensa… o a vostè, l’artífex d’aquesta obscenitat?

En Dieter va apartar la mà.

—També hi ha mètodes de tortura que fan que una dona no pugui tenir fills mai més.

La Flick va pensar en en Paul i se li va escapar un gest de dolor.

—Ah —va dir ell satisfet—. Em sembla que ja li he trobat el punt feble.

La Flick es va adonar que havia estat un error parlar amb ell. Ara li havia donat una informació que podia utilitzar per vèncer-la.

—Anirem directament a París —va dir—. Hi arribarem abans no surti el sol. Aquest migdia estarà suplicant-me que deixi de torturar-la i em cantarà tots els secrets que sàpiga. Demà a la nit arrestarem tots els membres de la Resistència que hi ha al nord de França.

La Flick estava morta de por. Aquell home no fanfarronejava. Ho podia fer.

—Em sembla que la posaré al portaequipatges —va decidir—. No és hermètic del tot, o sigui que no s’ofegarà. Però perquè no estigui tan sola també hi posarem els cadàvers del seu marit i la seva amant. Estic convençut que unes quantes hores anant amunt i avall en companyia d’un parell de cadàvers la faran reflexionar.

Aquella perspectiva la va fer tremolar de ràbia. No ho va poder evitar.

Amb la pistola encara apuntant-la a l’esquena, en Dieter es va ficar l’altra mà a la butxaca. Movia el braç amb molt de compte: la ferida li feia mal, però no l’havia deixat inútil del tot. Va treure un parell de manilles.

—Doni’m les mans —va dir.

La Flick no va moure ni una pestanya.

—Puc emmanillar-la, però si ho prefereix també li puc disparar un tret a cada espatlla perquè no es pugui moure.

Completament impotent, la Flick va aixecar les mans.

En Dieter va posar-li la manilla a la mà esquerra. La Flick va allargar-li la mà dreta i aleshores va fer un últim moviment desesperat.

Amb la mà esquerra que tenia emmanillada va donar-li un cop a la mà per apartar-li la pistola. Al mateix temps va fer servir la mà dreta per treure el petit ganivet que portava amagat a la solapa de l’abric.

En Dieter va retrocedir, però ja era massa tard.

La Flick va fer un salt endavant i va clavar-li el ganivet a l’ull esquerre. En Dieter va girar el cap, però no va poder evitar que li enfonsés el ganivet dins l’ull; la Flick se li va aferrar amb totes les forces i li va enfonsar la fulla fins al fons. De la ferida va començar a sortir-ne sang i altres fluids. En Dieter cridava de dolor i va disparar la pistola, però els seus trets es van perdre a l’aire.

El major es va fer enrere tentinejant, però la Flick el seguia i no parava d’empènyer el ganivet amb el palmell de la mà. El ganivet no tenia empunyadura i la Flick no va parar de pressionar fins que l’hi va haver clavat de punta a punta dins del cap.

En Dieter va caure d’esquena a terra.

La Flick es va deixar caure damunt del seu pit i va sentir com se li trencaven les costelles. En Dieter va deixar caure la pistola i va posar-se les dues mans a la cara per tal de provar de treure’s el ganivet, però la Flick l’havia enfonsat massa endins. La Flick va agafar la pistola de l’alemany, una Walther P38. Es va posar dreta i va apuntar-lo amb totes dues mans.

Aleshores en Dieter va callar.

La Flick va sentir el so d’unes passes que s’apropaven. De sobte va aparèixer en Paul.

—Flick! Estàs bé?

Ella va assentir amb el cap.

Encara tenia la Walther a la mà i apuntava en Dieter Franck.

—No crec que calgui —va dir en Paul en veu baixa.

Al cap d’uns segons, la Flick va començar a abaixar les mans i aleshores en Paul li va agafar l’arma i va posar el fiador.

—Escolteu! —va cridar la Ruby, que acabava d’arribar—. Escolteu!

La Flick va sentir la remor d’un Hudson.

—Som-hi —va dir en Paul.

Tots tres van sortir corrent al camp per fer senyals a l’avió que els havia de portar a casa.

Van creuar el canal enmig d’un vent furiós i una pluja intermitent. En un moment de calma, el pilot va entrar al compartiment dels passatgers.

—Potser els agradarà donar un cop d’ull a fora —els va dir.

La Flick, la Ruby i en Paul estaven mig adormits. El terra era dur, però estaven esgotats. La Flick estava entre els braços d’en Paul i no tenia cap ganes d’aixecar-se.

El pilot va insistir.

—Val més que s’afanyin abans no tornin els núvols. No crec que tinguin cap altra oportunitat de veure un espectacle com aquest encara que visquin cent anys.

La curiositat va acabar per vèncer la mandra i la Flick es va posar dreta. Va anar fent tentines fins a la petita finestra rectangular. La Ruby va fer el mateix. El pilot va tenir la delicadesa d’inclinar l’ala de l’avió per tal que poguessin veure millor l’espectacle.

El mar del canal estava picat i bufava un vent terrible, però hi havia lluna plena i la visibilitat era molt bona. Al principi la Flick no es podia creure el que veia. A sota mateix de l’avió hi havia un vaixell gris de guerra amb els canons brillants. Al costat hi havia un petit transatlàntic, amb la pintura blanca que lluïa sota la claror de la lluna. Darrere seu un vaixell de vapor vell i rovellat encarava les onades. Al darrere hi havia vaixells de càrrega, transports de tropes, vaixells cisterna vells i atrotinats i una pila de llanxes de desembarcament. Fins allí on arribava la vista la Flick veia centenars i centenars de vaixells. El pilot va inclinar l’ala de l’avió cap a l’altra banda. L’espectacle era el mateix.

—Paul, vine, ho has de veure! —va cridar.

En Paul es va apropar fins on era ella.

—Redéu! No havia vist tants vaixells en tota la meva vida.

—És la invasió! —va dir la Flick.

—Mirin aquí al davant —va dir el pilot.

La Flick va anar a la cabina i va mirar per damunt de l’espatlla del pilot. Era com una catifa de vaixells estesa sobre la mar, quilòmetres i quilòmetres de vaixells. Va sentir la veu d’en Paul que deia sense acabar-s’ho de creure:

—No hauria dit mai que hi hagués tants vaixells en aquest maleït món!

—Quants diries que n’hi ha? —va dir la Ruby.

—He sentit dir que n’hi ha cinc mil —va dir el pilot.

—Increïble —va dir la Flick.

—Ho donaria tot per poder formar part d’aquesta operació, vostès no?

La Flick es va mirar en Paul i la Ruby i tots tres van somriure:

—Ja en formem part, nosaltres —va dir—, i tant, si en formem part!





UN ANY MÉS TARD


Dimecres, 6 de juny de 1945





1


A banda i banda del carrer Whitehall de Londres hi havia els elegants edificis que encarnaven la grandesa de l’Imperi britànic cent anys enrere. A l’interior d’aquelles mansions magnífiques havien dividit amb envans moltes de les grans sales amb finestres per fer-ne oficines per als oficials inferiors i sales de reunions per a grups menys importants. Com a subcomitè d’un subcomitè, el grup que concedia les condecoracions (anomenat Comitè d’Accions Clandestines) s’havia reunit en una sala d’uns vint metres quadrats sense finestres amb una gran llar de foc apagada que ocupava la meitat d’una de les parets.

En Simon Fortescue de l’MI6 n’ocupava la presidència, duia un vestit de ratlles, camisa de ratlles i corbata de ratlles. Representava l’Executiu d’Operacions Especials en John Graves, del Ministeri de la Guerra, que en teoria s’havia ocupat de supervisar l’EOE durant la guerra. Com tots els altres membres civils del comitè, en Graves portava l’uniforme de Whitehall, consistent en una jaqueta negra amb pantalons grisos de ratlles. També hi havia el bisbe de Marlborough amb la seva túnica porpra, sens dubte, per donar una dimensió moral al fet de rendir honors a homes per haver matat altres homes. El coronel Algernon Nobby Clarke, un oficial del servei d’intel·ligència, era l’únic membre del comitè que havia entrat en combat.

La secretària del comitè va servir el te i una safata de galetes va circular per la taula mentre els homes discutien.

Quan van començar a parlar del cas dels Grallons a Reims ja era mig matí.

—En aquest equip —va explicar en John Graves— hi havia sis dones i només en van tornar dues. Però van destruir la central telefònica de Sainte-Cécile, que, a més a més, era també el quarter general de la Gestapo.

—Dones? —es va sorprendre el bisbe—. Ha dit dones?

—Sí.

—Valga’m Déu —va dir amb desaprovació—. I per què dones?

—Les instal·lacions estaven molt ben vigilades, però van entrar fent-se passar per les dones de la neteja.

—Ja ho entenc.

En Nobby Clarke, que s’havia passat gairebé tot el matí fumant una cigarreta darrere l’altra sense obrir la boca, va parlar per primera vegada.

—Després de l’alliberament de París vaig interrogar el major Gödel, que havia estat ajudant de camp de Rommel. Em va dir que el bloqueig del sistema de comunicacions el dia D els havia deixat gairebé paralitzats del tot. Segons ell la destrucció de la central havia estat un element clau en l’èxit de la invasió. No tenia ni idea que les responsables fossin un grapat de dones. Jo crec que es mereixen com a mínim la Creu Militar, no els sembla?

—Potser sí —va dir en Fortescue amb altivesa—. Però em consta que hi va haver seriosos problemes de disciplina en aquest grup. Un oficial fins i tot va presentar una queixa formal contra la líder, la major Clairet, perquè va insultar un membre de la guàrdia.

—Que el va insultar? —va fer el bisbe—. Què li va dir?

—Va ser una discussió en un bar i temo que li va dir que se n’anés a prendre pel cul, perdoni l’expressió, senyor bisbe.

—Déu meu Senyor. No em sembla pas la mena de persona que hagi de passar a la història com un model per a les generacions futures.

—Exacte. Què els sembla si proposem una condecoració no tan important com la Creu Militar? Potser… un MBE,[1] per exemple?

En Nobby Clarke va tornar a prendre la paraula:

—No hi estic d’acord —va dir tímidament—. Al cap i a la fi si aquesta dona no hagués estat realment valenta mai no hauria tingut el valor per fer volar la central telefònica davant dels nassos de la Gestapo.

En Fortescue estava furiós. No estava acostumat que li portessin la contrària. Odiava la gent que no se sentia intimidada en presència seva. Va donar un cop d’ull a la sala.

—Sembla que l’opinió de la majoria no coincideix amb la seva.

—Suposo —va dir en Clarke arrufant el nas— que no hi haurà cap inconvenient perquè presenti una recomanació encara que sigui en minoria, oi?

—Cap ni un —va dir en Fortescue—. Tot i que no veig quin sentit pot tenir.

En Clarke va fer una bona pipada amb aire pensatiu.

—Per què no?

—El ministre només sabrà coses d’un o de dos membres de la nostra llista. En aquests casos farà el que li vingui de gust sense tenir en compte la nostra recomanació. En altres casos farà el que li diguem nosaltres, perquè no hi té cap interès particular. Si el comitè no pren una decisió per unanimitat acceptarà la recomanació de la majoria.

—Ja ho entenc —va dir en Clarke—. Així i tot voldria fer constar en acta que no estic d’acord amb el comitè i que recomano la Creu Militar per a la major Clairet.

En Fortescue es va mirar la seva secretària, l’única dona que hi havia a la sala.

—Asseguri’s que consti en acta, senyoreta Gregory —li va dir.

—El que vostè mani —va contestar ella.

En Clarke va apagar el cigarret i en va encendre un altre.

I no se’n va parlar més.

La senyora Waltraud Franck va arribar a casa molt contenta. Havia aconseguit comprar un coll de xai. Feia mesos que no menjaven carn. Havia anat caminant des de la casa que tenien als afores fins a les ruïnes del centre de Colònia per fer cua a la carnisseria tot el matí. També havia hagut de respondre amb un somriure quan el carnisser, herr Beckmann, li havia acaronat el cul; si s’hi hagués oposat no li hauria tornat a vendre carn mai més. Però les mans inquietes d’en Beckmann eren un problema insignificant. Amb aquella carn en tenia per a tres àpats.

—Ja soc aquí! —va cridar en entrar a la casa.

La canalla era a l’escola, però en Dieter era a casa. Va posar al rebost aquella carn tan valuosa. La volia guardar per compartir-la amb els nens a l’hora de sopar. Per dinar ella i en Dieter menjarien sopa de carbassa amb pa negre.

Va entrar a la sala d’estar.

—Hola, estimat! —va dir ella alegrement.

El seu marit s’estava assegut al costat de la finestra. Tenia un pegat de color negre a l’ull. Portava un dels seus vestits vells i elegants; havia perdut tant pes, però, que li anava ample pertot arreu, tampoc no portava corbata. La seva dona provava de vestir-lo bé cada matí, però amb la corbata no se’n sortia. La seva mirada era totalment inexpressiva i li queia la saliva per les comissures dels llavis. No li havia contestat en entrar a la sala, però frau Waltraud ja s’hi havia acostumat.

—Vols saber una cosa? —va dir la dona—. He trobat un coll de xai!

En Dieter se la va mirar amb l’ull que encara hi veia.

—Qui és vostè? —va preguntar.

Ella es va inclinar i li va fer un petó.

—Aquesta nit menjarem estofat de carn per sopar. Quina sort que tenim!

Aquella tarda la Flick i en Paul es van casar en una petita església de Chelsea.

Va ser una cerimònia molt senzilla. La guerra a Europa s’havia acabat i Hitler era mort, però els japonesos s’obstinaven a defensar Okinawa i l’austeritat de la guerra continuava posant traves a l’estil de vida dels londinencs. Tant la Flick com en Paul anaven d’uniforme: era molt difícil trobar la roba per fer un vestit de núvia, i la Flick, com a vídua que era, es negava a anar de blanc.

En Percy Thwaite va acompanyar la núvia a l’altar. La Ruby era la dama d’honor. S’havia avançat a la Flick i s’havia casat amb en Jim, l’instructor d’armes de l’escola final, que estava assegut a la segona fila.

El padrí d’en Paul era el seu pare, el general Chancellor. Encara estava destinat a Londres i la Flick havia tingut temps de conèixer-lo força bé. A l’Exèrcit dels Estats Units tenia fama de ser un ogre, però amb la Flick es comportava com un home encisador.

A l’església hi havia també mademoiselle Lemas. L’havien enviada al camp de concentració de Ravensbrück amb la jove Marie. La Marie havia mort al camp, però la Jeanne havia aconseguit sobreviure i en Percy havia remogut cel i terra per aconseguir fer-la viatjar a Londres per al casament. Seia a la tercera fila amb un casquet al cap.

El doctor Claude Bouler també havia sobreviscut, però tant la Maude com la Diana havien mort a Ravensbrück. Segons mademoiselle Lemas, la Diana es va convertir en una líder al camp fins al dia de la seva mort. Aprofitant-se de la debilitat que sentien els alemanys per comportar-se amb deferència amb els membres de l’aristocràcia, s’havia enfrontat amb molt de coratge al comandant del camp per protestar per les condicions del lloc i el tracte que rebien els interns. No va aconseguir gran cosa, però la seva força i el seu optimisme van fer que la moral dels afamats companys millorés i molts supervivents deien que gràcies a ella no havien perdut les ganes de viure.

La cerimònia va ser molt breu. Un cop acabada, en Paul i la Flick, com a marit i muller, van fer mitja volta i van rebre les felicitacions de la gent a la porta de l’església.

La mare d’en Paul també hi era present. D’alguna manera el general havia aconseguit ficar la seva dona en un hidroavió transatlàntic. Havia arribat la nit abans i era la primera vegada que es veien amb la Flick. Se la va mirar de dalt a baix, i era evident que es preguntava si aquella noia era prou bona per ser l’esposa del seu meravellós fill. Allò no li va agradar gaire, a la Flick. Però va pensar que aquella actitud era normal en una mare orgullosa del seu fill i va fer un petó afectuós a la galta a la senyora Chancellor.

Havien decidit anar a viure a Boston. En Paul volia tornar a dirigir el seu negoci de discos educatius. La Flick volia acabar el doctorat per ensenyar cultura francesa als joves americans. Els cinc dies a través de l’Atlàntic havien de ser el seu viatge de noces.

La mare de la Flick portava un barret que havia comprat l’any 1938. Va plorar, tot i que ja era la segona vegada que la seva filla es casava.

L’última persona d’aquella congregació que va anar a fer un petó a la Flick va ser el seu germà Mark.

Perquè la seva felicitat fos perfecta a la Flick li faltava només una cosa. Va agafar en Mark del braç i es va dirigir on era la seva mare, que feia cinc anys que no es parlava amb el seu fill.

—Mira, mama —va dir—, en Mark és aquí.

En Mark va fer cara d’esglaiat.

La mare va dubtar un instant. Aleshores va obrir els braços i va dir:

—Hola, Mark.

—Oh, mama —va fer ell, i es va llançar als seus braços.

La Flick va somriure i es va agafar al braç d’en Paul.

I tot seguit van sortir plegats a la llum del sol.





La història oficial


Normalment les dones no participaven en actes de sabotatge, però Pearl Witherington, una missatgera britànica molt experimentada, va assumir la comandància d’un grup de maquis d’uns dos mil homes a Berry amb coratge i intel·ligència després que la Gestapo n’arrestés l’organitzadora. La van recomanar insistentment per a la Creu Militar, una distinció que es considerava poc adient per a una dona; li van concedir una MBE, però ella la va rebutjar amb l’argument que no havia treballat mai al servei civil.

M. R. D. FOOT, EOE a França

(HMSO, Londres, 1966)





Agraïments


Per la informació i els suggeriments sobre l’Executiu d’Operacions Especials, voldria donar les gràcies a M. R. D. Foot; sobre el Tercer Reich, a Richard Overy; sobre la història dels sistemes de telefonia, a en Bernard Green; sobre armament, a Candice DeLong i David Raymond. Per l’ajuda en tasques de recerca més generals vull donar les gràcies, com sempre, a Dan Starer, del Centre de Recerca per a Escriptors de la ciutat de Nova York, Dstarer@bellatlantic.net, i a Rachel Flagg. Als meus editors, que m’han proporcionat una ajuda inestimable: Phyllis Grann i Neil Nyren a Nova York, Imogen Tate a Londres, Jean Rosenthal a París, i Helmut Pesch a Colònia, i gràcies també als meus agents Al Zuckerman i Amy Berkower. Diversos membres de la família van llegir l’esborrany de la novel·la i en van fer crítiques molt útils, especialment John Evans, Barbara Follett, Emanuele Follett, Jann Turner i Kim Turner.





KEN FOLLETT (Cardiff, 5 de juny de 1949) és un escriptor gal·lès, autor de thrillers i novel·les històriques en anglès. Fill de Martin i Veenie, va néixer a Cardiff, Gal·les, on va viure fins que la seva família es va traslladar a Londres quan tenia 10 anys. Va ser quan els seus pares, fonamentalistes cristians, li van prohibir anar al cine i veure la televisió que va desenvolupar un primerenc interès per la lectura, tot i així fou un estudiant normal i corrent fins que va arribar a l’adolescència. El 1967 va ingressar a la University College of London, on va estudiar filosofia i es va implicar en moviments d’esquerres. Es va casar amb la seva primera muller, Mary, el 1968.

Un cop graduat, a la tardor del 1970, es va matricular a un curs de periodisme de tres mesos i va aconseguir feina com a reporter al South Wales Echo de Cardiff. Després de tres anys a Cardiff va tornar a Londres per treballar de reporter al Evening Standard. En considerar aquesta feina poc gratificant, va deixar el periodisme per passar-se a l’edició i es va convertir en director editorial d’Everest Books el 1974. Follett va començar a escriure relats, al principi només per afició, a les tardes i als caps de setmana. L’èxit li va arribar amb la publicació, el 1978, de Storm Island (L’illa de les tempestes), que el va fer internacionalment famós. Des d’aleshores, totes i cadascuna de les seves novel·les s’han convertit en un èxit de vendes, i un gran nombre d’elles han estat portades al cinema.

Follett es va involucrar, a finals dels anys 70, amb les activitats del Partit laborista. Al llarg de les seves activitats polítiques va conèixer a Barbara Follett, una treballadora del Partit Laborista, que el 1982 es va convertir en la seva segona muller. Barbara fou escollida membre del Parlament el 1997, representant a Stevenage, i fou reescollida el 2001. El mateix Follett és un fidel partidari dels laboristes.





Notes


[1] Membre de l’Imperi britànic. (N. del T.) [Torna]





