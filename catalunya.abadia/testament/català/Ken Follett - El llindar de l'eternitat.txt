Després de La caiguda dels gegants i L’hivern del món arriba el final de la gran història de les cinc famílies que s’han entrellaçat al llarg del segle XX.

L’any 1961, Rebecca Hoffmann, professora a l’Alemanya de l’Est i néta de lady Maud, descobrirà que la policia secreta la vigila. Mentrestant, Walli, el seu germà petit, somia fugir a Occident per convertir-se en músic de rock. D’altra banda, George Jakes, jove advocat que treballa amb els germans Kennedy, és un activista del moviment en defensa dels drets civils dels negres als Estats Units. Participarà en les protestes dels estats del sud i en la marxa sobre Washington liderada per Martin Luther King. A Rússia, les inclinacions polítiques enfronten els germans Tània i Dimka Dvorkin. El noi es converteix en una de les joves promeses del Kremlin, mentre que la seva germana entrarà a formar part d’un grup activista que promou la insurrecció.

Des del sud dels Estats Units fins a la remota Sibèria, des de l’illa de Cuba fins al vibrant Londres dels anys seixanta, El llindar de l’eternitat és la història d’aquelles persones que van lluitar per la llibertat enmig del conflicte titànic entre els dos països més poderosos del planeta.





Ken Follett





El llindar de l’eternitat


The Century - 3



ePUB v2.0

giragonsa 01.10.14





Títol original: Edge of Eternity

Ken Follett, 2014

Traducció: Jordi Puig, 2014

Edició digital: giragonsa (v1.0)

Segona edició: Epubqüest (v2.0)

ePUBCat base r1.3





A tots els qui han lluitat per la llibertat,

especialment a Barbara





La trilogia The Century combina la dimensió èpica i el drama humà, segell distintiu de les obres de Ken Follett.

Amb la mateixa habilitat que en les seves novel·les ambientades a l’Edat Mitjana, a The Century segueix els destins entrellaçats de tres generacions de cinc famílies: una de gal·lesa, una d’anglesa, una de russa, una d’alemanya i una altra de nord-americana.

La primera novel·la, La caiguda dels gegants, està emmarcada en els esdeveniments crucials de la Primera Guerra Mundial i la Revolució russa. Al segon volum, L’hivern del món, vivim des de la immensa destrucció provocada per la Guerra Civil espanyola i la Segona Guerra Mundial fins als inici de la Guerra Freda. A El llindar de l’eternitat els nostres protagonistes, els néts de les cinc famílies, forgen els seus destins des dels anys seixanta fins als noranta del segle XX. La guerra del Vietnam, la caiguda del Mur de Berlín i la lluita contra el racisme són algunes de les fites històriques que marquen les seves vides en aquesta època tan turbulenta com fascinant.

The Century narra en essència el segle XX i permet assistir en primera persona a una de les èpoques possiblement més convulses, violentes i determinants de la nostra història.





La glòria del temps amansirà reis enfrontats,

desemmascararà falsedats i revelarà veritats,

deixarà l’empremta del temps en les coses ja velles,

despertarà el dia i vetllarà la nit,

castigarà l’injust fins que esdevingui just.

Magnífics palaus ensorrarà amb les seves hores

i de pols untarà les refulgents daurades torres.



SHAKESPEARE, La violació de Lucrècia





PERSONATGES


NORD-AMERICANS

Família Dewar

Cameron Dewar

Ursula «Beep» Dewar, la germana

Woody Dewar, el pare

Bella Dewar, la mare

Família Peixkov-Jakes

George Jakes

Jacky Jakes, la mare

Greg Peixkov, el pare

Lev Peixkov, l’avi

Marga, l’àvia

Família Marquand

Verena Marquand

Percy Marquand, el pare

Babe Lee, la mare

CIA

Florence Geary

Tony Savino

Tim Tedder, mig jubilat

Keith Dorset

Altres

Maria Summers

Joseph Hugo, FBI

Larry Mawhinney, Pentàgon

Nelly Fordham, examant de Greg Peixkov

Dennis Wilson, assessor de Bobby Kennedy

Skip Dickerson, assessor de Lyndon Johnson

Leopold «Lee» Montgomery, periodista

Herb Gould, periodista de televisió de This Day

Suzy Cannon, redactora de societat

Frank Lindeman, propietari d’un canal de televisió

Personatges històrics reals

John F. Kennedy, 35è president dels Estats Units

Jackie, esposa de John F. Kennedy

Bobby Kennedy, el germà

Dave Powers, assessor del president Kennedy

Pierre Salinger, cap de premsa del president Kennedy

Reverend doctor Martin Luther King, president de la Conferència dels Líders Cristians del Sud

Lyndon B. Johnson, 36è president dels Estats Units

Richard Nixon, 37è president dels Estats Units

Jimmy Carter, 39è president dels Estats Units

Ronald Reagan, 40è president dels Estats Units

George H. W. Bush, 41è president dels Estats Units

J. Edgar Hoover, director de l’FBI

ANGLESOS

Família Leckwith-Williams

Dave Williams

Evie Williams, la germana

Daisy Williams, la mare

Lloyd Williams, parlamentari, el pare

Eth Leckwith, l’àvia de Dave

Família Murray

Jasper Murray

Anna Murray, la germana

Eva Murray, la mare

Músics als Guardsmen i Plum Nellie

Lenny, cosí de Dave Williams

Lew, bateria

Buzz, baix

Geoffrey, primera guitarra

Altres

Earl Fitzherbert, anomenat Fitz

Sam Cakebread, amic de Jasper Murray

Byron Chesterfield (nom real: Brian Chesnowitz), agent musical

Hank Remington (nom real: Harry Riley), estrella del pop

Eric Chapman, executiu d’una empresa discogràfica

ALEMANYS

Família Franck

Rebecca Hoffmann

Carla Franck, mare adoptiva de Rebecca

Werner Franck, pare adoptiu de Rebecca

Walli Franck, fill de Carla

Lili Frank, filla de Werner i Carla

Maud von Ulrich, de soltera Fitzherbert, mare de Carla

Hans Hoffmann, marit de Rebecca

Altres

Bernd Held, professor

Karolin Koontz, cantant de folk

Odo Vossler, pastor

Personatges històrics reals

Walter Ulbricht, primer secretari del Partit Socialista Unificat (Comunista)

Erich Honecker, successor d’Ulbricht

Egon Krenz, successor de Honecher

POLONESOS

Stanislaw «Staz» Pawlak, oficial de l’exèrcit

Lidka, promesa de Cam Dewar

Danuta Gorski, activista de Solidarność

Personatges històrics reals

Ana Walentinowicz, operadora de grua

Lech Wałęsa, líder del sindicat Solidarność

General Jaruzelski, primer ministre

RUSSOS

Família Dvorkin Peixkov

Tània Dvorkin, periodista

Dimka Dvorkin, assessor del Kremlin, germà bessó de Tània

Nina, promesa de Dimka

Ània Dvorkin, la mare

Grigori Peixkov, l’avi

Katerina Peixkov, l’àvia

Vladímir, sempre anomenat Volódia, l’oncle

Zoia, esposa de Volódia

Altres

Daniïl Antónov, editor de la TASS

Piotr Opotkin, redactor en cap

Vassili Iénkov, dissident

Natàlia Smotrova, funcionària del Ministeri d’Afers Estrangers

Nik Smótrov, espòs de Natàlia

Ievgueni Filípov, assessor del ministre de Defensa Rodin Malinovski

Vera Plétner, secretària de Dimka

Valentin, amic de Dimka

Mariscal Mikhaïl Puixnoi

Personatges històrics reals

Nikita Serguéievitx Khruixtxov, primer secretari del Partit Comunista de la Unió Soviètica

Andrei Gromiko, ministre d’Afers Estrangers amb Khruixtxov

Rodion Malinovski, ministre de Defensa amb Khruixtxov

Aleksei Kossiguin, president del Consell de Ministres

Leonid Bréjnev, successor de Khruixtxov

Iuri Andrópov, successor de Bréjnev

Konstantin Txernenko, successor d’Andròpov

Mikhaïl Gorbatxov, successor de Txernenko

ALTRES PAÏSOS

Paz Oliva, general cubà

Frederik Bíró, polític hongarès

Enok Andersen, comptable danès





PRIMERA PART


El Mur

1961





1


Un dilluns plujós del 1961, la policia secreta va reclamar la presència de Rebecca Hoffmann.

Aquell dia va començar com qualsevol altre. El seu marit la va acompanyar a la feina amb el Trabant 500 de color tabac. Els vells i elegants carrers del centre de Berlín encara mostraven aquí i allà les bretxes dels bombardejos del temps de la guerra, menys als llocs on es dreçaven els nous edificis de ciment com dents postisses mal ajustades. Mentre conduïa, Hans anava pensant en la feina.

—Els tribunals estan al servei dels jutges, els advocats, la policia, el govern, de tothom llevat de les víctimes del delicte —va dir—. Una cosa que es podria esperar dels països capitalistes occidentals, però en el comunisme, els tribunals haurien de servir el poble. Sembla que els meus col·legues no se n’adonen.

Hans treballava per al Ministeri de Justícia.

—Fa gairebé un any que som casats, en fa dos que et conec i encara no m’has presentat cap dels teus companys de feina —va dir Rebecca.

—T’hi avorriries —va respondre ell immediatament—. Tots són advocats.

—No hi ha cap dona?

—No. Almenys al meu departament.

Hans treballava a l’administració: nomenava jutges, programava judicis, controlava jutjats.

—De tota manera, m’agradaria conèixer-los.

Hans era un home fort, que havia après a refrenar-se. Rebecca se’l va mirar i li va veure una espurna d’enuig als ulls a causa d’aquella insistència. Ell, però, es va controlar amb un esforç de voluntat.

—Ja organitzaré alguna cosa —va dir—. Un vespre d’aquests podríem anar tots plegats a prendre alguna cosa a un bar.

Hans havia estat el primer home que va conèixer Rebecca que va estar a l’altura de les exigències del seu pare. Tenia molta seguretat en si mateix i era autoritari, però sempre estava disposat a escoltar-la. Tenia una bona feina —ben poca gent disposava de cotxe propi a l’Alemanya Oriental— i els homes que treballaven al govern solien ser comunistes del morro fort, però, curiosament, Hans compartia l’escepticisme polític de Rebecca. Com el pare d’ella, era alt, ben plantat i vestia amb elegància. Era l’home que havia estat esperant.

Només en una sola ocasió, durant el festeig, havia tingut una ombra de dubte respecte d’ell. Havien tingut un accident de cotxe sense importància, tot culpa de l’altre conductor, que havia sortit d’un carrer secundari sense fer estop. Eren coses que passaven cada dia, però Hans es va enfurismar. Tot i que els desperfectes dels dos cotxes eren mínims, ell va trucar a la policia, els va ensenyar la identificació del Departament de Justícia i va aconseguir que detinguessin l’altre xofer per conducció perillosa i que el tanquessin a la presó.

Després es va disculpar amb Rebecca per haver perdut els estreps. A ella, la va espantar aquell afany de venjança i va estar a punt de trencar la relació. Però Hans li va explicar que ell no era d’aquella manera, que tot era culpa de les pressions de la feina, i ella se’l va creure. Aquella fe va quedar ratificada: mai més no havia tornat a fer una cosa així.

Quan feia un any que sortien, i sis mesos que dormien junts quasi cada cap de setmana, Rebecca es va començar a preguntar per què no li demanava per casar-s’hi. Ja no eren criatures: ella en tenia vint-i-vuit; ell, trenta-tres. Per això, l’hi va plantejar ella. Hans va quedar parat, però va dir que sí.

En aquells moments s’aturava davant l’escola on treballava ella. Era un edifici modern i ben equipat: els comunistes es prenien seriosament l’educació. Davant la porta hi havia cinc o sis alumnes dels grans que fumaven sota un arbre. Rebecca va fer un petó a Hans als llavis sense fer cas de les mirades d’aquell jovent. Després va sortir del cotxe.

Els vailets la van saludar educadament, però ella va notar els ulls ansiosos d’adolescent sobre el seu cos mentre avançava esquivant els bassals del pati de l’escola.

Rebecca venia d’una família de polítics. El seu pare havia estat un membre socialdemòcrata del Reichstag, el Parlament nacional, fins que Hitler va arribar al poder. La seva mare havia estat regidora de l’Ajuntament, també socialdemòcrata, durant el breu període de democràcia de la postguerra del Berlín Oriental. Però en aquells moments, l’Alemanya Oriental era sota la tirania comunista i Rebecca no veia la necessitat de ficar-se en política. Per tant, encarrilava l’idealisme en l’ensenyament amb l’esperança que la nova generació no fos tan dogmàtica i sí més comprensiva i llesta.

A la sala de professors va consultar els horaris dels canvis d’última hora al tauler d’anuncis. Aquell dia tenia quasi totes les classes dobles, dos grups d’alumnes atapeïts en una aula. La seva assignatura era el rus, i també havia d’ensenyar anglès, un idioma que no parlava, però del qual tenia nocions gràcies a la seva àvia anglesa, Maud, que, als setanta anys, continuava al peu del canó.

Era la segona vegada que demanaven a Rebecca que fes una classe d’anglès, i va començar a rumiar algun text. La primera vegada havia fet servir un fullet que havien repartit als soldats americans on se’ls explicava com s’havien de relacionar amb els alemanys: els alumnes ho havien trobat divertit i els havia servit per aprendre força. Pensava que potser aquell dia escriuria a la pissarra la lletra d’alguna cançó que coneguessin, com ara «The Twist» —que posaven constantment a l’emissora de les Forces Nord-americanes—, i els demanaria que la traduïssin a l’alemany. No seria una classe convencional, però era tot el que hi podia fer.

A l’escola anaven molt curts de professors, ja que la meitat del personal havia emigrat a l’Alemanya Occidental, on guanyaven tres-cents marcs més al mes i hi havia llibertat. A la major part de les escoles de l’Alemanya Oriental passava el mateix. I no era tan sols qüestió de professorat. Els metges podien guanyar el doble si es traslladaven a l’Oest. La mare de Rebecca, Carla, era cap d’infermeria en un gran hospital del Berlín Oriental i estava desesperada davant l’escassesa de personal mèdic i d’infermeria. La història també es repetia a la indústria, i fins i tot a les forces armades. Era una crisi nacional.

Mentre gargotejava la lletra de «The Twist» en una llibreta, intentant recordar allò de my little sis va entrar a la sala de professors el sotsdirector. Bernd Held era probablement el millor amic que tenia Rebecca fora de la família. Era un home alt i prim, de cabells foscos, d’uns quaranta anys, amb una cicatriu blavenca que li travessava el front, on havia fet impacte un esquerdís de metralla mentre defensava els cims de Seelow els últims dies de la guerra. Ell ensenyava física però tenia el mateix interès que Rebecca per la literatura russa, i un parell de dies per setmana es trobaven a l’hora de dinar i es menjaven uns sandvitxos.

—Escolteu, gent —va fer Bernd—. Males notícies: em sembla que l’Anselm ens ha deixat.

Hi va haver un murmuri de sorpresa. Anselm Weber era el director. Un comunista lleial, com havien de ser els directors. Tanmateix, semblava que l’atracció per la prosperitat i la llibertat de l’Alemanya Occidental havia triomfat sobre aquells principis.

—Em faré càrrec de la seva plaça fins que nomenin un nou director —va continuar Bernd.

Tant Rebecca com els altres professors sabien que la plaça hauria estat de Bernd si hagués comptat més la capacitat; però l’havien descartat perquè no s’havia fet del Partit Socialista Unificat, el SED, el Partit Comunista de fet, encara que no de nom.

Per la mateixa raó, Rebecca tampoc no arribaria mai a la direcció. Anselm li havia suplicat que es fes del partit, però no hi havia hagut manera. Per a ella hauria estat com entrar en un manicomi i fer veure que la resta dels interns estaven sans.

Mentre Bernd li explicava les disposicions d’urgència, Rebecca pensava quan tindria un nou director l’escola. Al cap d’un any? Quant de temps podria durar aquella crisi? No se sabia.

Abans d’anar a fer la primera classe es va mirar l’armariet. Era buit. Encara no havia arribat el correu. Potser el carter també se n’havia anat a l’Alemanya Occidental.

La carta que li havia de capgirar la vida encara era pel camí.

A la primera classe va parlar del poema rus «El genet de bronze» a un nombrós grup d’alumnes de disset i divuit anys. Havia fet aquella classe cada any d’ençà que va entrar en aquella escola. Com sempre, va adoctrinar els joves en l’anàlisi ortodoxa soviètica, explicant que Puixkin havia resolt el conflicte entre interès personal i deure públic a favor d’aquest darrer.

A l’hora de dinar va agafar el sandvitx, se’n va anar al despatx del director i es va asseure a l’altra banda del gran escriptori, davant de Bernd. Es va mirar el prestatge on hi havia els bustos de Marx, Lenin i el dirigent del Partit Comunista Alemany, Walter Ulbricht, fets de ceràmica ordinària. Bernd li va seguir la mirada somrient.

—Un bon murri està fet, aquest Anselm —va dir—. S’ha passat anys fent veure que era un fidel partidari, i ara…, pam, desapareix.

—Tu no estàs temptat d’anar-te’n? —li va preguntar Rebecca—. Estàs divorciat, sense fills…, cap lligam…

Ell va mirar a banda i banda, com si pensés que algú els pogués sentir; després va arronsar les espatlles.

—Ja hi he pensat…, com tothom —va dir—. I tu? Al cap i a la fi, no treballa al Berlín Occidental el teu pare?

—Sí. Hi té una fàbrica d’aparells de televisió. Però la mare està determinada a continuar a l’Est. Diu que hem de resoldre els problemes i no fugir-ne.

—Ja la conec. És una lleona.

—Tens tota la raó. I la casa on vivim fa generacions que és de la seva família.

—I el teu marit?

—Està entregat a la feina.

—O sigui que no m’he de preocupar per perdre’t. Sort.

—Bernd… —va fer ella, i després va dubtar.

—Deixa-ho anar.

—Et puc fer una pregunta personal?

—I tant!

—Vas deixar la teva dona perquè tenia una aventura.

Bernd va quedar encarcarat, però va respondre:

—Efectivament.

—Com ho vas descobrir?

Bernd va fer una ganyota, com si tot d’una hagués sentit dolor.

—Et sap greu que t’ho pregunti? —li va dir ella, impacient—. És una cosa massa personal?

—No em fa res d’explicar-t’ho —va respondre—. L’hi vaig plantejar i ho va admetre.

—Però què és el que et va fer sospitar?

—Una pila de detalls…

Rebecca el va interrompre.

—Sona el telèfon, l’agafes, uns segons de silenci i la persona de l’altra banda penja.

Ell va fer que sí.

—La teva dona fa miques una nota i la llença al vàter. El cap de setmana, la convoquen a una reunió imprevista. Al vespre, es passa dues hores escrivint una cosa que no et vol ensenyar —va continuar ella.

—Ostres —va fer Bernd, tot trist—. Parles d’en Hans.

—Té una amant, oi? —Rebecca va deixar el sandvitx sobre la taula: no tenia gana—. Què en penses, digues-m’ho sincerament.

—Em sap molt de greu.

En una ocasió, feia quatre mesos, l’últim dia del primer trimestre, Bernd li va fer un petó. S’havien acomiadat, desitjant-se mútuament bon Nadal, i ell li va agafar suaument el braç i, decantant el cap, li va besar els llavis. Rebecca li va dir que no ho tornés a fer, mai més, i que volia continuar sent amiga seva; i quan van reprendre les classes al gener, tots dos van fer veure que allò no havia passat. Fins i tot, al cap d’unes setmanes, ell li va explicar que havia sortit amb una viuda de la seva edat.

Rebecca no volia fomentar unes esperances impossibles, però Bernd era l’única persona amb qui podia parlar, a part de la seva família, però no els volia amoïnar, si més no de moment.

—Estava tan segura que en Hans m’estimava —va dir, i els ulls se li van negar—. I jo l’estimo.

—Potser ell t’estima. Hi ha homes que no poden resistir la temptació.

Rebecca no sabia si Hans considerava satisfactòria la seva vida sexual. Mai no es queixava, però només feien l’amor un cop per setmana, més o menys, i això a ella li semblava poc per a uns casats de nou.

—Tot el que jo vull és tenir una família com la de la meva mare, en la qual tothom se senti estimat, on tots sentin el suport i la protecció —va dir ella—. Havia pensat que amb en Hans ho tindria.

—Potser encara hi ets a temps —va respondre Bernd—. Una aventura no ha pas de ser per força la fi d’un matrimoni.

—El primer any?

—És dur, tens raó.

—Què hauria de fer?

—L’hi has de preguntar. Tant pot ser que ho admeti com que ho negui; però sabrà que ho saps.

—I, aleshores, què?

—Tu què vols? Divorciar-te’n?

Rebecca va fer que no amb el cap.

—Jo no abandonaria mai. El matrimoni és una promesa. No pots mantenir una promesa només quan et convé. L’has de mantenir contra els desitjos i tot. Es tracta d’això.

—Jo vaig fer el contrari. Tu no hi deus estar d’acord.

—No et jutjo a tu, ni jutjo ningú. Parlo de mi i prou. Estimo el meu home i vull que em sigui fidel.

El somriure de Bernd era d’admiració però alhora de pesar.

—Tant de bo tinguis el que desitges.

—Ets un bon amic.

Va sonar el timbre de la primera classe de la tarda. Rebecca es va aixecar i va tornar a embolicar el sandvitx. No pensava pas menjar-se’l, ni aleshores ni més tard, però li feia cosa llençar menjar, com a la majoria de gent que havia passat la guerra. Es va eixugar els ulls amb un mocador.

—Gràcies per haver-me escoltat —va dir.

—No t’he servit de gaire res.

—Sí que m’has servit.

Rebecca va sortir.

Quan anava cap a l’aula a fer la classe d’anglès, es va recordar que no havia preparat la lletra de «The Twist». De tota manera, ja havia passat prou temps fent classes per poder improvisar.

—Qui ha sentit el disc «The Twist»? —va dir en veu alta només passar la porta.

Tots l’havien sentit.

Es va acostar a la pissarra i va agafar un bocí de guix.

—Com fa la lletra?

Tothom va començar a cridar alhora.

Va escriure a la pissarra:


Come on baby, let’s do the Twist.

—Com ho diríem en alemany? —va preguntar.

Durant una estona se li’n van anar del cap els problemes.

Va trobar la carta a l’armariet al descans de mitja tarda. Se la va emportar a la sala de professors i es va preparar un cafè instantani abans d’obrir-la. Mentre la llegia, li va caure el cafè.

Aquell full de paper duia aquest encapçalament: «Ministeri de Seguretat de l’Estat». Aquest era el nom oficial de la policia secreta, l’extraoficial era «Stasi». Signava la carta un tal sergent Scholz, que li ordenava que es presentés a l’oficina de la seu oficial per a un interrogatori.

Rebecca va eixugar el cafè vessat, es va disculpar davant dels companys, fent veure que no passava res, i es va tancar al lavabo. Abans de fer cap confidència a ningú, li calia pensar.

A l’Alemanya Oriental tothom estava al cas d’aquelles cartes i a tothom li feia basarda rebre’n una. Volia dir que havia fet alguna cosa malament, potser una cosa trivial, però havia cridat l’atenció dels observadors. Sabia, pel que havia sentit a dir, que no se’n treia res de declarar-se innocent. El raonament de la policia era que havia de ser culpable d’alguna cosa; altrament, per què l’havien d’interrogar? El fet d’apuntar que hi devia haver algun error era qüestionar-los la competència, un altre delicte.

Es va tornar a mirar el paper i va veure que la cita era per a aquella mateixa tarda, a les cinc.

Què havia fet? La seva família era prou sospitosa, per descomptat. El seu pare, Werner, era capitalista, tenia una fàbrica en la qual el govern de l’Alemanya Oriental no hi tenia res a fer perquè era al Berlín Occidental. La seva mare, Carla, era una socialdemòcrata molt coneguda. La seva àvia, Maud, era germana d’un comte anglès.

Tanmateix, feia anys que les autoritats no molestaven la família, per això Rebecca s’havia imaginat que aquell matrimoni amb un funcionari del Ministeri de Justícia havia estat una garantia de respectabilitat. Evidentment, no era així.

Havia comès algun delicte? Tenia un exemplar de l’al·legoria anticomunista de George Orwell La revolta dels animals, un llibre il·legal. El seu germà petit, Walli, que tenia quinze anys, tocava la guitarra i cantava cançons de protesta americanes com ara «This Land is Your Land». Ella de vegades anava al Berlín Occidental a veure exposicions de pintura abstracta. Els comunistes eren tan conservadors en l’art com les matrones victorianes.

Mentre es rentava les mans, es va mirar al mirall d’esquitllentes. No tenia pas aspecte d’espantada. Va veure reflectit aquell nas recte, la barbeta marcada i els ulls d’un castany intens. Duia els cabells, foscos i rebels, ben tirats enrere. Era alta i escultural, n’hi havia que la consideraven intimidadora. Era capaç d’enfrontar-se a tota una classe d’alumnes de divuit anys esvalotats i imposar-los el silenci amb una paraula.

Però sí que estava espantada. L’esgarrifava saber que l’Stasi era capaç de qualsevol cosa. No tenien cap límit: queixar-se d’ells ja era un delicte. Això li va fer pensar en l’Exèrcit Roig del final de la guerra. Els soldats soviètics havien gaudit de llibertat per robar, violar i assassinar alemanys, i havien utilitzat la llibertat en una orgia d’inenarrable barbàrie.

A l’última classe que va fer aquell dia, Rebecca va parlar de la construcció passiva en la gramàtica russa, i va ser caòtica, la pitjor d’ençà que tenia el títol de professora, ben segur. Als alumnes, no els va pas passar per alt que hi havia alguna cosa que anava malament i van tenir el detall de facilitar-li la tasca: fins i tot li van fer suggeriments prou útils quan no hi havia manera de trobar la paraula adequada. Se’n va sortir gràcies a la indulgència dels joves.

Quan es va acabar la classe, Bernd estava reunit al despatx del director amb uns funcionaris del Ministeri d’Educació, probablement parlant de la manera de mantenir l’escola oberta tot i que se n’havia anat la meitat del personal. Rebecca no volia anar a la seu de l’Stasi sense dir-ho a ningú, per si de cas decidien quedar-se-la; de manera que li va escriure una nota per dir-li que l’havien citada.

Va agafar un autobús que travessava tots aquells carrers humits camí de Normannenstrasse, al barri de Lichtenberg.

La seu de l’Stasi era en un horrorós bloc nou, tot d’oficines. Encara no estava acabat i hi havia buldòzers a l’aparcament i una bastida en un extrem. En aquell dia plujós tenia un aspecte depriment, tot i que segur que no guanyava gaire sota la claror del sol.

Va passar la porta pensant si en sortiria, d’allí.

Va travessar l’ampli vestíbul, va entregar la carta al taulell de recepció i la van acompanyar a dalt amb l’ascensor. Quan hi va ser dins, la por se li va intensificar. Va sortir a un passadís pintat d’un groc mostassa força esgarrifós. La van portar a una estança petita sense gaire res més que una taula de plàstic i un parell de cadires incòmodes, de tub metàl·lic. Feia una olor acre de pintura. L’home que l’acompanyava la va deixar.

Es va estar allí asseguda cinc minuts, tremolant. Pensava que tant de bo hagués estat fumadora: potser això l’hauria calmat. Va fer esforços per no plorar.

Va entrar el sergent Scholz. Era un pèl més jove que ella: en devia tenir cap a vint-i-cinc, va pensar. Portava una carpeta prima a la mà. Es va asseure, es va escurar la gola, va obrir la carpeta i va arrufar el front. A Rebecca li va semblar que intentava fer-se l’important i va pensar que potser era el primer interrogatori que feia.

—Ets professora de l’Institut Politècnic Friederich Engels —va dir.

—Sí.

—On vius?

Ella va respondre, però va quedar desconcertada. La policia secreta no tenia la seva adreça? Això podria explicar per què la carta li havia arribat a l’institut, i no a casa.

Va haver de dir els noms i les edats dels seus pares i dels seus avis.

—Dius mentides! —va saltar Scholz, triomfal—. La teva mare té trenta-nou anys i tu en tens vint-i-nou, com pot ser que et tingués amb deu anys?

—Sóc adoptada —va respondre Rebecca, més tranquil·la de poder donar una explicació innocent—. Van matar els meus pares biològics al final de la guerra, la casa on vivíem va rebre un impacte directe.

Llavors ella tenia tretze anys. Els projectils de l’Exèrcit Roig anaven caient, la ciutat s’enrunava i ella estava sola, desorientada, terroritzada. Era una adolescent grassoneta a qui un grup de soldats pretenia violar. L’havia salvat Carla, bo i oferint-se en comptes d’ella. Malgrat tot, aquella experiència espantosa havia deixat Rebecca insegura, nerviosa respecte del sexe. Si Hans no estava satisfet, segur que era culpa seva, pensava.

Amb esgarrifança, va mirar de treure’s del cap aquell record.

—La Carla Franck em va salvar de… —Va callar a temps. Els comunistes negaven que l’Exèrcit Roig hagués comès violacions, i això que qualsevol dona que hagués estat a l’Alemanya Oriental el 1945 sabia aquella terrible veritat—. La Carla em va salvar —va dir, saltant-se els detalls polèmics—. Més endavant, ella i en Werner em van adoptar legalment.

Scholz ho anava escrivint tot. No hi podia haver gaire res en aquell expedient, pensava Rebecca. Però alguna cosa hi devia haver. Si sabia tan poques coses de la seva família, què era el que li havia cridat l’atenció?

—Ets professora d’anglès —li va dir.

—No, no ho sóc. Faig classes de rus.

—Tornes a mentir.

—No menteixo, ni he mentit abans —va fer ella, rotunda. Es va sorprendre i tot de parlar-li en aquell to tan desafiador. Ja no estava tan espantada. Potser era un insensata. «Pot ser que sigui jove i no tingui experiència», va pensar ella, «però té prou poder per arruïnar-me la vida»—. Jo sóc llicenciada en llengua i literatura russes —va continuar, mirant de posar-hi un somriure amistós—. Sóc cap del departament de rus a l’institut. Però com que la meitat dels professors se n’han anat a l’Oest, hem d’improvisar. Per tant, aquesta setmana he fet dues classes d’anglès.

—O sigui que jo tenia raó! I en les classes emmetzines el cap dels alumnes amb propaganda americana.

—Vaja —es va queixar ella—. Això és sobre els consells als soldats americans?

Scholz es va llegir un full de notes.

—Aquí diu: «Tingueu present que a l’Alemanya Oriental no hi ha llibertat d’expressió». I això no és propaganda americana?

—Vaig explicar als alumnes que els americans tenen un concepte premarxista ingenu de la llibertat —va dir ella—. M’imagino que el vostre informador no ho va esmentar.

Rebecca es va preguntar qui podia ser aquella persona. Havia de ser un alumne, o potser un pare que havia tingut notícia d’aquella classe. L’Stasi tenia més espies que els nazis.

—I també diu: «Quan sigueu al Berlín Oriental, no pregunteu cap adreça a cap agent de policia. A diferència dels policies americans, ells no són pas aquí per ajudar-nos». Què me’n dius, d’això?

—Que no és veritat? —va respondre Rebecca—. Quan eres adolescent, havies preguntat alguna vegada a un vopo per on s’anava a l’estació de l’U-Bahn? —Els vopos eren els Volkspolizei, la policia de l’Alemanya Oriental.

—I no podies trobar una cosa més apropiada per dur a classe?

—Per què no véns a l’institut i en fas tu una, de classe d’anglès?

—Jo no parlo anglès!

—I jo tampoc! —va fer Rebecca, alçant la veu. De seguida es va penedir d’haver-ho fet. Però Scholz no es va enfadar. Més aviat semblava una mica intimidat. Realment no tenia experiència. Però ella havia d’estar al cas—. Jo tampoc —va repetir, més calmada—. Vaig fent sobre la marxa, i utilitzo tot el material anglès que tinc a mà. —Va pensar que era el moment de fingir una certa humilitat—. És evident que m’he equivocat, i em sap molt de greu, sergent.

—Sembla que ets una dona intel·ligent —va dir ell.

Rebecca va empetitir els ulls. Era una trampa o què?

—Gràcies pel compliment —va respondre en to neutral.

—Ens calen persones intel·ligents, sobretot dones.

Rebecca va quedar sorpresa.

—Per fer què?

—Perquè mantinguin els ulls oberts, vegin què passa i ens informin quan les coses no rutllin.

Rebecca va quedar de pedra. Al cap d’un moment va dir, sense acabar-s’ho de creure:

—El que em demanes és que em faci informadora de l’Stasi?

—És una feina important, d’interès públic —va dir ell—. I vital a les escoles, on es forma el caràcter dels joves.

—Ho comprenc.

El que Rebecca comprenia era que aquell jove de la policia secreta l’havia vessat. Tenia els detalls de la seva feina, però no sabia res de la seva família, prou coneguda. Si s’hagués mirat l’historial de Rebecca, no s’hi hauria acostat.

Es podia imaginar perfectament què havia passat. «Hoffmann» era un dels cognoms més corrents i «Rebecca» tampoc no era estrany. Un principiant podia haver comès l’error d’investigar una Rebecca Hoffmann que no era la que buscaven.

—Ara bé, les persones que fan aquesta feina han de ser totalment honrades i de fiar.

Li va semblar tan paradoxal que de poc que no se li escapa el riure.

—Honrades i de fiar? —va repetir—. Per espiar els nostres amics?

—I tant. —No semblava pas que hagués collit la ironia—. I això té avantatges. —Va abaixar el to—. Series un dels nostres.

—No sé pas què haig de dir.

—No ho has pas de decidir ara. Vés-te’n a casa i reflexiona-hi. Però no en parlis amb ningú. Ha de ser un secret, per descomptat.

«Per descomptat». Ja es començava a tranquil·litzar. Scholz no trigaria a descobrir que no era la persona més adequada per al seu objectiu i retiraria la proposta. Però arribats a aquest punt difícilment podria recular i tornar-la a acusar de fer propaganda de l’imperialisme capitalista. En podria sortir indemne i tot.

Scholz es va aixecar i Rebecca va fer el mateix. Podia ser que aquella visita a la seu de l’Stasi acabés tan bé? Li semblava massa bonic per ser cert.

Ell li va obrir la porta amb educació i la va acompanyar per aquell passadís groc. A tocar de l’ascensor hi havia un grup de cinc o sis agents de l’Stasi que parlaven animadament. Un li va resultar sorprenentment familiar: un home alt, d’espatlles amples, un pèl encorbades, amb un vestit de franel·la gris clar, que Rebecca coneixia prou bé. Li va clavar la mirada sense entendre res mentre s’hi acostava.

Era el seu marit, Hans.

Què hi feia allà? El primer pensament, que la va esgarrifar, va ser que a ell també l’interrogaven. Però un moment després, pel posat que feien, allà drets, es va adonar que no el tractaven com a un sospitós.

I, doncs, què? El cor li bategava de por, però què l’espantava?

«Potser la feina al Ministeri de Justícia comporta que hagi de venir aquí de tant en tant», va pensar. Llavors va sentir que un dels altres li deia:

—Però amb el degut respecte, tinent…

No va sentir la resta de la frase. Tinent? Els funcionaris no tenien grau militar, llevat que fossin de la policia…

Llavors Hans va veure Rebecca.

Ella es va fixar en les emocions que li travessaven el rostre: era fàcil d’interpretar el que sentien els homes. De primer, hi va veure l’arrufament de celles desconcertat del qui veu una cosa coneguda en un context estrany, com ara un nap en una biblioteca. Després se li van esbatanar els ulls en acceptar la realitat del que veia i se li va entreobrir la boca. Però el que la va colpir més va ser la reacció següent: les galtes se li van envermellir de vergonya i va apartar la vista en un gest inconfusible de culpabilitat.

Rebecca va estar un bon moment en silenci, intentant assimilar tot allò.

—Bona tarda, tinent Hoffmann —va dir sense acabar d’entendre el que veia.

Scholz va fer cara de desconcert i de pànic.

—Coneixes el tinent?

—Déu n’hi do —va respondre ella, fent esforços per mantenir la calma mentre li venia al cap una sospita terrible—. Em començava a plantejar per què fa un quant temps que em té sota vigilància. —Però no podia ser cert…, o sí?

—De debò? —va fer Scholz estúpidament.

Rebecca va clavar una mirada dura a Hans i va observar la seva reacció davant la sortida d’ella, amb l’esperança que se’n rigués i hi donés de seguida l’explicació correcta i innocent. Va observar que obria la boca, com si estigués a punt de parlar, però ella ja va veure que no tenia cap intenció de dir la veritat: al contrari, va pensar, tenia l’aire d’un home que intentava desesperadament empescar-se’n alguna i no trobava cap història on poguessin encaixar tots els fets.

Scholz estava a punt de plorar.

—No ho sabia!

—Sóc la dona d’en Hans —va dir Rebecca, sense apartar-li la vista de sobre.

El rostre de Hans va experimentar un altre canvi, i a mesura que el sentiment de culpabilitat es convertia en enuig, el rostre va anar reflectint ira. A la fi va parlar, però no es va dirigir pas a Rebecca.

—Tanca la boca, Scholz —va dir.

Llavors ella ho va comprendre i se li va ensorrar el món.

Scholz estava massa sorprès per parar esment a l’avís de Hans.

—Així que ets aquesta frau Hoffmann? —va dir a Rebecca.

Hans es va moure a la velocitat de la fúria. Va brandar aquell ferreny puny dret i el va descarregar contra la cara de Scholz. El jove va trontollar; tenia els llavis ensangonats.

—Cony d’inútil! —va exclamar Hans—. Acabes de malbaratar dos anys de minuciosa feina a l’ombra.

«Les trucades curioses, les reunions inesperades, les notes estripades», va fer Rebecca de baix en baix. Hans no tenia una amant.

Era pitjor que això.

Rebecca estava atordida, però veia que era el moment de descobrir la veritat, ara que tothom estava alterat, abans no comencessin a tramar mentides i a improvisar històries on emparar-se. Va fer un esforç per concentrar-se.

—Resulta que et vas casar amb mi per espiar-me, Hans? —li va preguntar amb sang freda.

Ell se la va mirar fixament, però no va respondre.

Scholz va girar cua i va enfilar el passadís amb penes i treballs per aguantar-se.

—Agafeu-lo —va dir Hans. Llavors va arribar l’ascensor i Rebecca hi va entrar en el moment en què Hans cridava—: Deteniu aquest inútil i tanqueu-lo en un calabós. —Després es va girar per parlar amb Rebecca, però ella ja havia pitjat el botó de la planta baixa i les portes es van tancar.

Les llàgrimes quasi no li deixaven veure res mentre travessava el vestíbul. Ningú no li va dir res: sens dubte això de veure gent plorant era la cosa més normal allí. Va travessar l’aparcament assotat pel vent i la pluja i va arribar a la parada de l’autobús.

El seu matrimoni era una farsa. No s’ho podia creure. Se n’havia anat al llit amb Hans, l’havia estimat, s’hi havia casat i ell sempre l’havia enganyat. La infidelitat es podia considerar un lapse temporal, però Hans havia estat fals des de bon començament. Segur que havia començat a sortir amb ella per espiar-la.

No era gens estrany que en realitat mai no hagués pensat a casar-se amb ella. D’entrada, potser ell només pretenia flirtejar com una manera de ficar-se a casa seva. L’engany havia funcionat de primera. Segur que el va ben sobtar que ella li plantegés de casar-s’hi. Potser l’havia obligat a prendre una decisió: negar-s’hi i abandonar la vigilància o casar-s’hi i continuar-la. Fins i tot hi havia la possibilitat que els seus caps li haguessin ordenat que acceptés la proposta. Com podia ser que l’haguessin enganyada d’aquesta manera?

Va arribar un autobús i hi va pujar d’un salt. Amb el cap cot es va dirigir a un seient del darrere i es va tapar la cara amb les mans.

Pensava en l’època de promesos. Quan ella li plantejava les qüestions que li havien portat problemes en les relacions anteriors que havia tingut —el feminisme, l’anticomunisme, la intimitat amb Carla—, ell li havia donat sempre les respostes adequades. Havia arribat a creure que eren del mateix parer, cosa que gairebé semblava un miracle. Mai no li havia passat pel cap que Hans fes teatre.

L’autobús va anar avançant lentament enmig d’un paisatge d’enderrocs vells i ciment nou cap al barri cèntric de Mitte. Rebecca intentava pensar en el seu futur, però no podia. El seu cap només anava enrere. Va recordar el dia que es va casar, la lluna de mel i l’any de matrimoni, i aleshores tot ho va veure com una obra de teatre interpretada per Hans. Li havia robat dos anys i allò la va fer enrabiar tant que va deixar de plorar.

Va recordar el vespre en què ella li havia proposat que es casessin. Passejaven pel parc del Poble a Friedrichshain, i s’havien aturat davant l’antiga font dels Contes de Fades a contemplar les tortugues tallades a la pedra. Ella portava un vestit blau marí, el color que li quedava tan bé. Hans anava amb una jaqueta nova de xeviot: se les empescava per trobar roba bona malgrat que l’Alemanya Oriental era un desert per a la moda. Entre els seus braços, Rebecca s’havia sentit segura, protegida, valorada. Volia un home per sempre, i allí el tenia. «Casem-nos, Hans», li havia dit ella amb un somriure, i Hans l’havia besat i li havia respost: «Quina idea més meravellosa».

«Vaig ser una beneita», va pensar, enfurismada. «Una beneita acabada».

Una cosa havia quedat clara. Hans no volia tenir criatures de moment. Li va dir que primer volia un altre ascens i tenir casa pròpia. D’això, no n’havia parlat abans del casament, i Rebecca va quedar sorpresa, tenint en compte l’edat de tots dos: en aquells moments, ella en tenia vint-i-nou, i ell, trenta-quatre. A la fi entenia per què.

Quan va baixar de l’autobús estava feta una fúria. Va avançar de pressa sota la pluja i el vent fins a aquella casa antiga on vivia. Del vestíbul estant va veure, i a través de la porta oberta de l’habitació del davant, la seva mare embrancada en una conversa amb Heinrich von Kessel, que després de la guerra havia estat regidor socialdemòcrata de l’Ajuntament amb ella. Rebecca va passar de pressa per davant de la porta sense dir res. La seva germana Lili, de dotze anys, feia els deures a la taula de la cuina. Va sentir el piano de cua a la sala d’estar: el seu germà, Walli, tocava un blues. Rebecca se’n va anar cap dalt, a les dues habitacions que compartia amb Hans.

La primera cosa que va veure en entrar-hi va ser la maqueta de Hans. Hi havia treballat durant tot aquell any de casats. Feia una maqueta a escala de la Porta de Brandenburg amb cerilles i pega. Tots els coneguts li havien de guardar les cerilles utilitzades. La maqueta, quasi acabada, estava instal·lada en una tauleta al mig de l’habitació. En tenia fet l’arc central i les ales, i aleshores treballava en la quadriga, el carro de quatre cavalls de dalt, que era molt més difícil.

«Que avorrit que devia estar!», va pensar Rebecca amb amargura. Sens dubte aquell projecte havia estat una manera de passar les vetllades que s’havia vist obligat a compartir amb una dona que no estimava. El seu matrimoni era com la maqueta, una flaca còpia d’un d’autèntic.

Es va acostar a la finestra a mirar la pluja. Al cap d’un minut, un Trabant 500 de color tabac s’aturava a tocar de la vorera i en sortia Hans.

«Com gosa venir aquí ara?».

Rebecca va obrir la finestra d’una revolada i, sense fer cas de la pluja que hi entrava a raig, va cridar:

—Fora d’aquí!

Ell es va aturar a la vorera, que estava ben amarada, i va mirar enlaire.

Els ulls de Rebecca es van fixar en un parell de sabates de Hans que tenia allí a prop, a terra. Les hi havia fet a mà un sabater vell que havia trobat ell mateix. En va agafar una i l’hi va tirar. Un bon llançament, perquè, tot i que ell va mirar d’esquivar-la, li va caure al cap.

—Estàs tarada o què? Foca! —va cridar ell.

Walli i Lili van entrar a l’habitació. Es van quedar al llindar de la porta mirant-se la seva germana gran com si s’hagués convertit en una altra, i no anaven pas tan desencaminats.

—Et vas casar seguint les ordres de l’Stasi! —va exclamar Rebecca de la finestra estant—. Qui és el tarat? —Li va llançar l’altra sabata i aquest cop va fallar.

—Què fas? —li va preguntar Lili, atemorida.

—Delirant, tu! —va fer Walli amb una rialleta.

A fora, dos vianants es van aturar a mirar-s’ho i un veí va sortir a la porta a observar, fascinat. Hans els va clavar una mirada ferotge. Era un home orgullós i per a ell resultava un turment això de fer el ridícul davant de la gent.

Rebecca va mirar a un costat i l’altre buscant alguna altra cosa per llançar-li i els seus ulls van topar amb la maqueta de cerilles de la Porta de Brandenburg.

Era al damunt d’una planxa de contraplacat. La va agafar. Pesava, però la podia moure.

—Alça aquí! —va fer Walli.

Rebecca va traginar la maqueta fins a la finestra.

—No gosis! Això és meu! —va cridar Hans.

Va recolzar la base de contraplacat a l’ampit de la finestra.

—M’has arruïnat la vida, goril·la de l’Stasi! —va cridar

Una de les dones que s’ho miraven va deixar anar una riallada despectiva i burleta que va retrunyir malgrat el soroll de la pluja. Hans va quedar ben vermell de ràbia i va començar a mirar a un costat i l’altre, intentant esbrinar d’on venia, però no ho va saber. Que es riguessin d’ell era la pitjor tortura que li podien infligir.

—Posa la maqueta al seu lloc, putassa! Hi he treballat un any! —va cridar amb un bruel.

—Tot el temps que jo he invertit en aquest matrimoni! —va respondre Rebecca, alçant la maqueta.

—T’ho ordeno! —va xisclar ell.

Rebecca va llançar la maqueta per la finestra.

A mig camí es va girar de manera que la planxa va quedar a dalt i la quadriga a sota. A Rebecca li va semblar que trigava una eternitat a caure, i va quedar per un moment extasiada. Després va veure que queia al pati del davant, que estava pavimentat, i feia un so semblant al del paper quan s’arruga. La maqueta va petar i les cerilles es van escampar com si fos una mena de pluja i van anar a parar damunt de la pedra molla i s’hi van enganxar. La planxa va quedar plana, i tot el que hi havia al damunt, fet miques.

Hans s’ho va mirar un bon moment, bocabadat.

Es va refer i, assenyalant Rebecca amb el dit, va exclamar:

—Escolta’m bé: te’n penediràs, creu-me. Tu i la teva família. Us en penedireu tota la vida. T’ho ben juro.

Després es va ficar al cotxe i se’n va anar.





2


Per esmorzar, la mare de George Jakes li va fer creps de nabius i cansalada amb sèmola de blat de moro d’acompanyament.

—Si m’acabo tot això hauré de lluitar amb els pesos pesants —va dir ell.

George pesava setanta-set quilos i havia estat campió de pes wèlter de l’equip de lluita lliure de Harvard.

—Tu menja força i deixa’t de lluita —li va respondre la mare—. No et pensis pas que t’he criat perquè siguis un descerebrat de l’esport.

Va seure davant d’ell a la taula de la cuina i va posar cereals en un bol.

George no tenia res de descerebrat i ella ho sabia prou bé. Estava a punt d’acabar la carrera a la Facultat de Dret de Harvard. Havia fet els exàmens finals i estava seguríssim que havia aprovat. En aquells moments era a la modesta casa que tenia la seva mare en un barri perifèric de Washington, al comtat de Prince George a Maryland.

—Em vull mantenir en forma —va dir—. Potser faré d’entrenador d’un equip de lluita d’un institut.

—Això ja pagaria la pena.

Ell se la va mirar amb afecte. Jacky Jakes havia estat atractiva a la seva època, ell ja ho sabia: d’adolescent havia vist fotos d’ella, de quan tenia l’aspiració de ser artista de cine. Encara se la veia jove: tenia la pell d’aquell color de xocolata fosca que no s’arrugava. «La negra de bé, d’arrugues no en té», deien les negres. Però aquella boca grossa que somreia d’orella a orella a les fotos que ell havia vist feia temps en aquells moments tenia les comissures caigudes i una expressió de determinació amarga. Mai no havia arribat a ser actriu. Potser no n’havia tingut mai l’oportunitat: els pocs papers que hi havia per a negres solien anar a parar a les guapes de pell més clara. Sigui com sigui, se li havia acabat la carrera abans de començar, als setze anys, quan Greg l’havia deixat embarassada. Tenia l’expressió angoixada pròpia d’una mare que ha hagut de criar el seu fill tota sola durant els primers deu anys de la vida del petit fent de cambrera, vivint en una casa minúscula a la part del darrere d’Union Station; li havia recalcat un dia i un altre la necessitat de treballar de valent, d’arribar a tenir cultura i de ser respectat.

—T’estimo, mare, però de tota manera aniré al Viatge per la Llibertat —li va dir ell.

Jacky va serrar els llavis en un gest de censura.

—Tens vint-i-cinc anys —va dir—. Fes el que vulguis.

—No, no ho faré. Abans de prendre totes les decisions importants que he pres, he parlat amb tu. Segurament ho faré sempre així.

—No fas el que jo et dic.

—Sempre, no. Però tu ets la persona més llesta que he conegut, i hi incloc tot Harvard.

—El que fas és ensabonar-me —va respondre ella, però el seu fill va veure que n’estava cofoia.

—El Tribunal Suprem ha dictaminat que la segregació en els autobusos interestatals i a les estacions d’autobusos és anticonstitucional, mare, però aquests reaccionaris del sud desafien la llei. Hi hem de fer alguna cosa!

—Què penses que en traureu, d’aquest viatge amb autobús?

—L’agafarem aquí, a Washington, per anar cap al sud. Ens asseurem al davant, farem servir les sales d’espera reservades als blancs i farem consumicions a les cafeteries exclusives de blancs; quan es queixin, els direm que la llei ens dóna la raó i que els delinqüents i agitadors són ells.

—Sí que tens raó, fill. No cal que m’ho expliquis. Comprenc la Constitució. Però què creus que passarà?

—Em sembla que tard o d’hora ens detindran. Hi haurà un judici i defensarem la nostra causa davant del món.

Jacky anava movent el cap.

—Tant de bo que us en sortiu d’una manera tan senzilla.

—Què vols dir?

—Tu t’has criat entre privilegis —li va dir ella—. Si més no, després que el teu pare, que era blanc, tornés a les nostres vides, quan tenies sis anys. No saps com és el món per a la majoria dels negres.

—No sé per què m’ho dius, això. —George estava dolgut: del mateix l’acusaven els activistes negres, cosa que el molestava—. Que hagi tingut un avi ric i blanc que m’ha pagat els estudis no m’ha convertit en cec. Sé què passa al món.

—Doncs també deus saber que el fet que et detinguin és el menys important que et pot passar. I si les coses es compliquen?

George sabia que ella tenia raó. Els viatgers de la llibertat no solament s’exposaven a anar a la presó. Però la volia tranquil·litzar.

—He anat a cursets sobre resistència passiva —va dir. Tots els que s’havien escollit per al Viatge per la Llibertat eren activistes dels drets civils amb experiència, que havien seguit un pla de formació especial que englobava exercicis de simulació—. Un blanc que feia de reaccionari del sud em va sacsejar i empentar, i al final em va treure de l’aula estirant-me pels peus, i jo l’hi vaig deixar fer, tot i que el podria haver llançat finestra enllà amb un sol braç.

—Qui era aquest?

—Un defensor dels drets civils.

—No pas dels autèntics.

—Evidentment que no. Interpretava un paper.

—Molt bé —va fer ella, però, pel to, George va comprendre que volia dir el contrari.

—Tot anirà bé, mare.

—No et diré res més. Et menjaràs aquests pancakes o què?

—Mira’m un moment… —va fer ell—. Vestit de moher, corbata estreta, cabells gairebé arranats i unes sabates tan lluents que en podria fer servir la puntera de mirall per afaitar-me.

Normalment vestia amb elegància, però els viatgers havien rebut instruccions de presentar-se amb un aspecte d’allò més respectable.

—Fas molt de goig, llàstima d’aquesta orella abonyegada. —George tenia l’orella dreta deformada a causa de la lluita.

—Qui vols que faci mal a un negre tan guapo?

—Tu no en tens ni idea —li va dir ella, de sobte irada—. Els blancs del sud, aquests… —Per a consternació del noi, els ulls se li van negar—. Déu meu, és que el que em fa por és que et matin.

Ell va estirar el braç des de l’altre costat de la taula per agafar-li la mà.

—Aniré amb compte, mare, t’ho prometo.

Ella es va eixugar els ulls amb el davantal. George es va menjar un tall de cansalada, per fer-la contenta, però no tenia gana. Estava més inquiet del que volia demostrar. La seva mare no exagerava. Hi havia hagut defensors dels drets civils que s’havien manifestat contra la idea del Viatge per la Llibertat adduint que provocaria violència.

—T’hi estaràs molt, en aquest autobús —va dir ella.

—Tretze dies, d’aquí a Nova Orleans. Pararem cada vespre per fer reunions i concentrar-nos.

—Què t’emportes per llegir?

—L’autobiografia de Mahatma Gandhi.

A George li semblava que havia de saber més coses de Gandhi, un home amb una filosofia que havia inspirat les tàctiques de protesta no violenta del moviment pels drets civils.

La mare li va donar un llibre que tenia damunt la nevera.

—Aquest t’entretindrà més. És un dels més venuts.

Sempre s’havien intercanviat llibres. El pare de George havia fet de professor de literatura en una facultat per a negres, i ell havia estat un bon lector des de la infantesa. De petit havia llegit amb la mare els Bobbsey Twins i els Hardy Boys, malgrat que tots els herois fossin blancs. En aquells moments tenien el costum de passar-se els llibres que els havien agradat. Es va mirar l’exemplar que tenia a les mans. Les cobertes de plàstic transparent li deien que era de la biblioteca del barri.

—Matar un rossinyol —va llegir—. No ha guanyat el Pulitzer fa poc?

—I passa a Alabama, on tu vas.

—Gràcies.

Al cap d’uns minuts va dir adéu a la mare, va sortir de casa amb una maleteta a la mà i va agafar un autobús cap a Washington. Va baixar a l’estació de la Greyhound. Un grupet d’activistes dels drets civils s’havia reunit a la cafeteria. George en coneixia algun de les sessions de preparació. Hi havia blancs i negres, homes i dones, grans i joves. A més d’una dotzena de viatgers, hi va trobar també alguns dels organitzadors del Congrés per a la Igualtat Racial, un parell de periodistes de la premsa negra i uns quants simpatitzants. El Congrés havia decidit dividir el grup en dos i que la meitat se n’anés cap a l’estació d’autobusos de la Trailways, que era a l’altra banda del carrer. No hi havia pancartes ni càmeres de televisió: tot era discret i inspirava confiança.

George va saludar Joseph Hugo, un company de Dret blanc, amb uns ulls blaus sortints. Junts havien organitzat un boicot al bar Woolworth’s de Cambridge, a Massachusetts. A la majoria dels estats, Woolworth’s no era segregacionista, però al sud, sí, com el servei d’autobusos. Això sí, Joe va trobar la manera de desaparèixer un moment abans de l’enfrontament, i, sense mala intenció, George l’havia titllat de covard.

—Véns amb nosaltres, Joe? —li va preguntar, intentant que no se li notés l’escepticisme en el to.

L’altre va fer que no amb el cap.

—Només he vingut a desitjar-vos bona sort.

Fumava uns cigarrets llargs i mentolats amb filtre blanc, i, tot nerviós, n’anava picant un contra la vora d’un cendrer de llauna.

—Llàstima. Oi que ets del sud?

—De Birmingham, Alabama.

—Ens acusaran d’agitadors forans. Hauria estat bé que n’hi hagués algun del sud a l’autobús per demostrar que estan equivocats.

—No hi puc venir, tinc feina.

George no el va pas pressionar. Ja tenia prou por, ell. Si començava a parlar dels perills, se’n podia desdir. Va donar un cop d’ull al grup. Li va fer il·lusió de veure-hi John Lewis, un estudiant de teologia, tranquil i digne d’admiració, que havia participat en la funció del Comitè de Coordinació d’Estudiants No Violents, el grup de defensa dels drets civils més radical.

El seu dirigent va demanar atenció i va començar a llegir una breu declaració per a la premsa. Mentre parlava, George va veure que entrava dissimuladament a la cafeteria un blanc alt, d’uns quaranta anys, amb un vestit de fil tot rebregat. Era un home elegant, tot i que ferreny, amb el rostre envermellit de bevedor habitual. Tenia l’aspecte del típic passatger d’autobús i ningú no hi va parar esment. Es va asseure al costat de George i, passant-li la mà per damunt de l’espatlla, li va fer una breu abraçada.

Era el senador Greg Peixkov, el pare de George.

La relació entre ells era un secret de domini general, en tenia coneixement el petit món de Washington, però mai no s’havia reconegut públicament. Greg no era pas l’únic polític que guardava un secret com aquell. El senador Strom Thurmond havia pagat els estudis universitaris d’una filla de la minyona de la seva família: corria el rumor que aquella noia era filla seva, cosa que no impedia que ell mateix fos un aferrissat segregacionista. Quan Greg havia aparegut, un desconegut del tot per al seu fill de sis anys, havia quedat amb George que li diria oncle Greg, i d’aleshores ençà no havien trobat cap eufemisme millor.

Greg era egoista i poc formal, però a la seva manera es preocupava per George. El noi, d’adolescent, havia passat una llarga fase en què odiava el seu pare, però després el va anar acceptant tal com era, amb la idea que valia més tenir mig pare que no no tenir-ne.

—George —va fer Greg en veu baixa—. Em fas patir.

—I a la mare també.

—Què te n’ha dit, ella?

—Pensa que aquests racistes del sud ens mataran a tots.

—No ho crec pas, però podries perdre la feina.

—N’ha dit alguna cosa, Renshaw?

—Ostres, no, no en sap pas res, de moment. Però ho sabrà tan bon punt et detinguin.

Renshaw venia de Buffalo i era un amic de la infantesa de Greg i un important soci del prestigiós despatx d’advocats de Washington, Fawcett Renshaw. L’estiu anterior, Greg havia aconseguit a George una feina d’ajudant al seu bufet durant les vacances i, com havien previst tots dos, aquell lloc de treball temporal havia portat a l’oferta d’una plaça de jornada completa quan acabés la carrera. Això havia estat tot un èxit: George seria el primer negre que treballaria a l’empresa en una feina que no tingués res a veure amb la neteja.

—Els viatgers de la llibertat no infringeixen la llei —va dir George amb un punt d’irritació—. El que intentem justament és que s’apliqui la llei. Els qui delinqueixen són els segregacionistes. Trobo que estaria bé que Renshaw ho entengués.

—Ja ho entén. Però, així i tot, no pot contractar un home que hagi tingut problemes amb la policia. Pensa que si fossis blanc seria el mateix.

—És que nosaltres anem a favor de la llei!

—La vida és injusta. Se t’ha acabat l’època d’estudiant… Benvingut al món real.

—Que tothom agafi el bitllet i facturi l’equipatge, sisplau —va cridar el dirigent.

George es va aixecar.

—Suposo que no t’ho puc treure del cap, oi? —va dir Greg.

L’hi va dir amb una expressió tan desesperada que a George li van venir ganes de cedir, però no ho podia fer.

—No, ja ho tinc decidit —va respondre.

—Doncs procura anar amb compte.

George es va emocionar.

—Sóc afortunat de tenir gent que es preocupa per mi —va dir—. Ja ho sé.

Greg li va estrènyer el braç i se’n va anar sense dir res més.

George es va posar a la fila amb els altres davant de la taquilla i va comprar un bitllet per a Nova Orleans. Se’n va anar cap a l’autobús blau i gris, i va entregar la maleta perquè la carreguessin al compartiment de l’equipatge. En un dels costats de l’autobús hi havia pintat un gran llebrer i l’eslògan: QUINA COMODITAT AGAFAR L’AUTOBÚS… I DEIXAR QUE NOSALTRES EL PORTEM. George hi va pujar.

Un dels organitzadors li va indicar que anés a un seient del davant. A d’altres, els van fer seure en parelles interracials. El conductor no va parar esment en els viatgers i els altres passatgers només van mostrar una lleugera curiositat. George va obrir el llibre que li havia deixat la seva mare i en va llegir la primera línia.

Al cap d’un moment, l’organitzador va fer seure una de les dones al seu costat. La va saludar amb el cap, content. Havien coincidit en un parell d’ocasions i li queia bé. Es deia Maria Summers. Tenia un aspecte molt decorós: duia un vestit gris clar sense escot i faldilla llarga. Tenia la pell d’aquell to tan fosc com el de la seva mare, un nas camús i graciós, i uns llavis que li van fer pensar en un petó. Sabia que estudiava dret a Chicago i que, com ell, estava a punt d’acabar la carrera, de manera que devien tenir aproximadament la mateixa edat. Li va semblar que a més de guapa era decidida: ho havia de ser per haver entrat a la Facultat de Dret de Chicago amb dos punts en contra, ser dona i negra.

Va tancar el llibre quan el conductor va engegar el motor i va arrencar.

—Matar un rossinyol —va fer Maria, abaixant els ulls—. L’estiu passat vaig ser a Montgomery, Alabama.

Montgomery era la capital de l’estat.

—Què hi feies? —li va preguntar George.

—El meu pare és advocat i hi tenia un client que havia demandat l’estat. Vaig treballar pel pare durant les vacances.

—Vau guanyar?

—No. Però no et vull destorbar la lectura.

—Què dius ara! Puc llegir sempre que vulgui. Quantes vegades toca a un paio seure al costat d’una noia tan bonica?

—Ai, mare meva! —va exclamar ella—. Ja havia sentit a dir que la sabies molt llarga.

—Si vols, et confesso el meu secret.

—Vinga, digues, quin secret?

—Sóc sincer.

Ella es va posar a riure.

—Però no ho escampis, sisplau, que m’espatllaries la fama.

El bus va travessar el Potomac i va agafar la ruta 1 cap a Virgínia.

—Ara ja ets al sud, George —va dir Maria—. Tens por?

—Déu n’hi do.

—Jo també.

La carretera era una esquerda estreta i dreta que travessava quilòmetres i quilòmetres de bosc d’un verd pàl·lid. Van passar per poblets on els homes tenien tan poca feina que s’aturaven a mirar com passava l’autobús. George no mirava gaire per la finestra. Es va assabentar que Maria s’havia criat en una família molt religiosa, el seu pare era pastor. George li va dir que ell anava a l’església bàsicament per fer contenta la seva mare, i Maria li va confessar que ella feia el mateix. Van parlar tot el camí fins a Fredericksburg, vuitanta quilòmetres.

Els viatgers van callar quan l’autobús va entrar a la petita ciutat històrica on els blancs encara tenien la supremacia. La terminal de la Greyhound estava situada entre dues esglésies d’obra vista amb portes blanques, però el cristianisme no era pas necessàriament un bon indicador al sud. Quan l’autobús es va aturar, George va veure els lavabos de l’estació i va quedar parat que a les portes no hi hagués rètols que diguessin NOMÉS BLANCS i NOMÉS NEGRES.

Els passatgers van baixar de l’autobús i van començar a parpellejar, enlluernats pel sol. Quan s’ho va mirar de més a prop, George va veure uns claps de color més clar a les portes dels lavabos i va deduir que feia poc que havien tret els rètols segregacionistes.

Tanmateix, els viatgers van posar en marxa el seu pla. Primer de tot, un dels blancs de l’organització se’n va anar als lavabos del fons, força abandonats, que es veia prou clar que eren pensats per als negres. En va sortir sense entrebancs, tot i que aquella era la part més senzilla. En George s’havia ofert per ser el negre que havia de desafiar la norma.

—Som-hi —va dir a Maria, i se’n va anar cap als altres lavabos, nets i pulcres, acabats de pintar, d’on sens dubte acabaven de treure el rètol de NOMÉS BLANCS.

A dins hi havia un jove blanc que es pentinava els cabells enrere, sense clenxa. Es va mirar George pel mirall, però no va dir res. Estava massa espantat per posar-se a orinar, però tampoc no podia sortir tot seguit, de manera que es va rentar les mans. El jove va sortir i hi va entrar un home més gran, que es va ficar en un dels cubicles. George es va eixugar les mans a la tovallola de rodet. I com que no tenia res més a fer allí, va sortir.

Els altres l’esperaven.

—Res —va dir amb un gest d’indiferència—. Ningú no ha fet res per aturar-me, ni m’han dit res.

—Jo he demanat una cola al bar i la cambrera me l’ha servit —va dir Maria—. Em fa l’efecte que algú ha decidit evitar problemes.

—I això anirà així fins a Nova Orleans? —va preguntar George—. Es comportaran com si res no hagués passat? I quan siguem fora tornaran a imposar la segregació? S’han proposat segar-nos l’herba sota els peus?

—No t’hi amoïnis —va dir Maria—. Conec els que manen a Alabama. Et ben juro que no són tan vius.





3


Walli Franck tocava el piano a la sala d’estar de dalt. Era un piano de cua gran, un Steinway, que el pare de Walli tenia sempre afinat perquè el toqués l’àvia Maud. Walli recordava el riff del disc d’Elvis Presley A Mess of Blues. Era en clau de la, cosa que el feia més fàcil.

La seva àvia era allí asseguda llegint les necrològiques del Berliner Zeitung. Tenia setanta anys: una figura esvelta i dreta amb un vestit de caixmir blau marí.

—Les toques bé, aquestes coses —va dir sense alçar la vista del diari—. Has heretat de mi l’orella i els ulls verds. El teu avi, en Walter, en pau reposi, de qui et ve el nom, no va saber interpretar mai un ragtime. I mira que vaig intentar ensenyar-n’hi, però va ser inútil.

—Tu tocaves ragtime? —Walli va quedar sorprès—. Mai no m’hauria pensat que fessis res més que música clàssica.

—El ragtime ens va salvar de morir de gana quan la teva mare era petita. Després de la Primera Guerra Mundial vaig tocar en un club que es deia Nachtleben, aquí mateix, a Berlín. Em pagaven milers de milions de marcs per nit, i amb això amb prou feines en tenia prou per comprar pa; és clar que feia propines en moneda estrangera, i amb dos dòlars podíem viure prou bé una setmana.

—Caram! —Walli no es podia imaginar la seva àvia de cabells platejats tocant el piano per reunir unes quantes propines en un club nocturn.

La seva germana va entrar a la sala. Lili tenia gairebé tres anys menys que ell i en aquella època ell no sabia ben bé com l’havia de tractar. Recordava que de sempre havia estat una pesada, es comportava com un nen més petit però també més beneitó. Darrerament, però, s’havia fet més sensible i, per acabar de complicar les coses, unes quantes amigues seves ja tenien pits.

Va deixar el piano i va agafar la guitarra. L’havia comprat feia un any en una botiga d’empenyoraments del Berlín Occidental. Probablement l’havia deixat un soldat americà a canvi d’un préstec que no va tornar mai. Era de marca Martin i, tot i que l’havia trobat bé de preu, a en Walli li semblava un instrument molt bo. Estava convençut que ni el prestador ni el soldat s’havien adonat del valor que tenia.

—Escolta això —va dir a Lili, i va començar a cantar una tonada de les Bahames titulada «All My Trials» amb la lletra en anglès. L’havia sentit en emissores de ràdio occidentals: era popular entre els grups de folk americans. Els acords menors la convertien en una cançó malenconiosa i ell se sentia cofoi del planyívol acompanyament de finger-picking que havia ideat.

Quan va haver acabat, l’àvia Maud va mirar per damunt del diari i li va dir en anglès:

—Tens un accent realment espantós, Walli, fill.

—Perdona.

—Però cantes bé —va fer, tornant a l’alemany.

—Gràcies. —Walli es va tombar cap a Lili—: Què t’ha semblat, la cançó?

—Una mica depriment —va respondre ella—. Potser m’agradarà més quan l’hagi sentit uns quants cops.

—Que malament —va dir ell—. La volia tocar aquesta nit al Minnesänger.

Era un club de folk de prop de la Kurfürstendamm, al Berlín Occidental. El nom significava «trobador».

—Tocaràs al Minnesänger? —va exclamar Lili, impressionada.

—És una vetllada especial. Organitzen un concurs. Tothom hi pot tocar. Qui guanyi té l’oportunitat de fer-hi un concert normal.

—No sabia que els clubs fessin aquestes coses.

—No ho fan pas normalment. Això és excepcional.

—No s’ha de ser més gran per anar a aquests llocs? —va preguntar l’àvia Maud.

—Sí, però jo ja hi he estat abans.

—En Walli sembla més gran del que és —va dir la Lili.

—Mmm…

—Mai no has cantat en públic. No estàs nerviós? —li va preguntar Lili.

—A tu què et sembla?

—Hauries de tocar alguna cosa més alegre.

—Potser tens raó.

—Què me’n dius de «This Land is Your Land»? M’encanta.

Walli la va tocar i Lili la va anar cantant.

A mitja cançó va entrar Rebecca, la germana gran. Walli l’adorava. Després de la guerra, quan els seus pares havien hagut de treballar desesperadament per alimentar la família, Rebecca sovint s’havia cuidat de Walli i de Lili. Era com una segona mare per a ells, encara que no tan estricta.

I l’empenta que tenia! L’havia observat amb la boca oberta quan llançava per la finestra la maqueta de cerilles contra el seu marit. A Walli mai no li havia agradat Hans i s’havia alegrat en secret de veure com se n’anava.

Tots els veïns n’anaven plens, del fet que Rebecca s’havia casat amb un agent de l’Stasi sense saber-ho. I això havia fet pujar punts a Walli a l’institut: mai ningú no s’havia imaginat que els Frank tinguessin res d’especial. Sobretot les noies quedaven meravellades de pensar que tot el que s’havia dit i fet en aquella casa durant un any havia passat a coneixement de la policia.

Encara que fos la seva germana, Walli pensava que Rebecca era guapíssima. Tenia una figura fantàstica i una cara preciosa que deixava veure l’amabilitat i la força que tenia. Però en aquells moments es va fixar en la seva expressió, era com si se li hagués mort algú.

—Què passa? —va dir, deixant l’instrument.

—M’han despatxat —va dir ella.

L’àvia Maud va deixar el diari.

—Quina barbaritat! —va exclamar Walli—. Els del teu institut diuen que ets la millor professora que tenen!

—Ja ho sé.

—I per què t’han fumut al carrer?

—Em sembla que és una revenja d’en Hans.

Walli va recordar la reacció de Hans en veure destrossada la maqueta, els milers de cerilles escampats per la vorera xopa. «Te’n penediràs», va cridar Hans mirant amunt, a pluja batent. A Walli li va semblar una fanfarronada, però si ho hagués rumiat un moment hauria vist que un agent de la policia secreta tenia poder per fer realitat una amenaça com aquella. «Tu i la teva família», havia exclamat Hans, i en la maledicció hi anava inclòs Walli. Li va venir una esgarrifança.

—Però que no van de bòlit per trobar professors? —va preguntar l’àvia Maud.

—En Bernd Held està desesperat —va contestar Rebecca—. Però ha rebut ordres de dalt.

—I què faràs? —li va preguntar Lili.

—Buscar una altra feina. No crec que sigui difícil de trobar-ne. En Bernd m’ha donat unes referències fantàstiques. I tots els instituts de l’Alemanya Oriental van curts de personal, com que hi ha tants professors que s’han traslladat a l’Occidental…

—Tu també te n’hi hauries d’anar —va dir Lili.

—Tots ens n’hi hauríem d’anar —va fer Walli.

—La mare no ho faria, ja ho sabeu —va respondre Rebecca—. Diu que hem de resoldre els problemes i no fugir-ne.

Va entrar el pare de Walli, amb un vestit blau marí amb armilla, passat de moda, però elegant.

—Hola, Werner, maco —va dir l’àvia Maud—. A la Rebecca li cal una copa. L’han fet fora de l’institut.

L’àvia sempre apuntava que a algú li calia una copa. Així també n’hi havia per a ella.

—Ja n’estic al corrent —va dir el pare, concís—. Ja hi he parlat, amb la Rebecca.

Estava de mal humor: ho havia d’estar per parlar tan bruscament amb la seva sogra, a qui estimava i admirava. Walli es va preguntar què podia haver passat que l’hagués disgustat tant.

No va trigar a descobrir-ho.

—Vine al meu despatx, Walli —va dir el pare—. Tu i jo hem de parlar. —Va passar la porta doble que donava a la saleta que ell feia servir de despatx. Walli el va seguir. El pare es va asseure a l’escriptori. Walli va veure que s’havia de quedar dret—. Fa un mes vam tenir una conversa sobre això de fumar —va començar.

Walli es va sentir culpable a l’acte. Havia començat a fumar per aparentar que era més gran, però hi havia trobat el gust i en aquells moments ja era un hàbit.

—Em vas prometre que ho deixaries —li va dir el pare.

Walli era del parer que el seu pare no n’havia de fer res, de si fumava o no.

—No ho has deixat?

—Sí —va mentir Walli.

—I no saps que és una cosa que se sent per l’olor?

—M’imagino que sí.

—Te n’he sentit l’olor només entrar a la sala d’estar.

Walli es va sentir ridícul. L’havien enganxat en una mentida pueril. Amb això no aconseguia pas sentir-se més a prop del seu pare.

—O sigui que ja sé que no ho has deixat.

—I, doncs, per què m’ho preguntes? —A Walli li va fer ràbia aquell to insolent que li va sortir.

—Esperava que em diguessis la veritat.

—Esperaves poder-me pescar.

—Pensa’n el que vulguis. Suposo que ara mateix en portes un paquet a la butxaca.

—Sí.

—Posa’l aquí, a la taula.

Walli es va treure el paquet de la butxaca dels pantalons i, enrabiat, el va llançar damunt la taula. El seu pare el va agafar i com aquell qui res el va ficar en un calaix. Era Lucky Strike, no aquella marca ordinària de l’Alemanya Oriental, l’f6, i el paquet era gairebé ple.

—A partir d’ara, durant un mes et passaràs els vespres a casa —li va dir el seu pare—. Almenys no correràs per bars on es toca el banjo i es fuma contínuament.

El pànic li va enrampar l’estómac. Va fer esforços per mantenir la calma i el seny.

—No és el banjo, és la guitarra. I no em podré estar a casa durant un mes.

—No em facis riure. Faràs el que et digui.

—Està bé —va respondre, desesperat—. Però no començaré pas avui.

—Començaràs ara mateix.

—Però aquest vespre he d’anar al club Minnesänger.

—Justament vull que et mantinguis allunyat d’aquesta mena de locals.

Aquell home era insuportable!

—Em quedaré cada vespre durant un mes a partir de demà, entesos?

—La quarantena no s’ajustarà als plans que puguis tenir. Seria espatllar-ne l’objectiu, que és causar-te molèsties.

En aquell estat d’ànim era impossible fer canviar la determinació del seu pare, però Walli, alterat per la frustració, ho va intentar igualment.

—No ho entens! Aquest vespre participo en un concurs al Minnesänger, és una oportunitat única.

—No penso ajornar el càstig per deixar-te anar a tocar el banjo!

—És la guitarra, vell tronat! La guitarra! —Walli va sortir volant d’allà.

Evidentment, les tres dones, que ho havien sentit tot, li van clavar la vista al damunt.

—Oh, Walli… —va fer Rebecca.

Va agafar la guitarra i va sortir.

Fins que no va arribar a baix, no se li va acudir cap pla, només tenia la ràbia al cap; però quan va veure la porta del carrer, va saber què havia de fer. Va sortir amb la guitarra a la mà i va clavar un cop de porta tan fort que la casa va trontollar.

Es va obrir una finestra de dalt i va sentir el seu pare que cridava:

—Torna aquí. Em sents o què? Torna ara mateix o el problema es farà més gros.

Walli va tirar endavant.

De primer només estava enutjat, però al cap d’una estona es va sentir vigoritzat. Havia desafiat el seu pare i fins i tot li havia dit vell tronat! Va enfilar cap a ponent caminant amb pas viu. Al cap de poc, però, se li va anar esvanint l’eufòria i va començar a pensar quines conseqüències podia tenir allò. El seu pare no es prenia pas a la lleugera la desobediència. Tenia autoritat sobre els fills i els empleats, i esperava que l’obeïssin. Però què faria? Ja feia dos o tres anys que era massa gran per rebre una estomacada. Aquell dia, el seu pare havia intentat tenir-lo tancat a casa com si fos a la presó, però havia fracassat. Alguna vegada l’havia amenaçat de treure’l de l’institut i posar-lo a treballar a l’empresa, però Walli considerava que era una amenaça en va: el seu pare no se sentiria còmode amb un adolescent ressentit vagant per la seva preciosa fàbrica. Tanmateix, tenia la sensació que seria al pare a qui se li acudiria alguna cosa.

En una cruïlla del carrer que havia agafat es passava del Berlín Oriental a l’Occidental. En una cantonada hi havia tres vopos, polis de l’Alemanya de l’Est, que gandulejaven bo i fumant. Tenien dret de cridar l’alto a qualsevol que travessés la frontera invisible. Era impossible que es poguessin encarar amb tothom, perquè cada dia passaven per allí molts milers de persones, entre les quals, molts grenzgänger, berlinesos de l’Est que treballaven a l’Oest per uns salaris més alts, pagats en aquells valuosos marcs alemanys. El pare de Walli ho era, de grenzgänger, encara que treballava pels beneficis i no per un salari. El mateix Walli passava a l’altre costat com a mínim un cop per setmana, normalment per anar amb els amics a un cine del Berlín Occidental, on feien pel·lícules americanes, sexis, violentes, més emocionants que aquells contes amb sermó que es veien als cines comunistes.

A la pràctica, els vopos aturaven els qui els cridava l’atenció. Les famílies senceres que passaven juntes, pares i fills, quasi segur que les aturaven per interrogar-les perquè sospitaven que volien abandonar l’Est, sobretot si portaven equipatge. També els agradava assetjar els adolescents, en especial els que anaven a la moda occidental. Hi havia molts joves del Berlín Oriental organitzats en grups contra el sistema: els de Texas, els dels jeans, els de l’Elvis Presley Appreciation Society i d’altres. Odiaven la policia i la policia els odiava a ells.

Walli portava uns pantalons llisos, negres, una samarreta blanca i una caçadora marró. Ell trobava que tenia un aire modern, una mica estil James Dean, però no de membre de cap grup. Ara bé, la guitarra podia fer que es fixessin en ell. Era el símbol per excel·lència del que anomenaven «la incultura americana», una cosa encara pitjor que el còmic de Superman.

Va travessar el carrer, amb compte de no mirar els vopos. De reüll li va semblar que n’hi havia un que li clavava la vista al damunt. Però ningú no va dir res i va passar al món lliure sense aturar-se.

A la banda meridional del parc va agafar un tramvia cap a Ku’damm. Anava pensant que el millor del Berlín Occidental era que totes les noies portaven mitges.

Se’n va anar cap al club Minnesänger, un soterrani d’un carrer que donava al Ku’damm, on servien cervesa de poca graduació i frankfurts. Quan hi va arribar, el local ja s’anava omplint. Va parlar amb Danni Hausmann, el jove propietari del club, i es va apuntar al concurs. Va demanar una cervesa i ningú no li va preguntar l’edat. Hi havia una pila de nois com ell, que anaven amb guitarres, i gairebé el mateix nombre de noies, i uns quants nois més grans.

Al cap d’una hora va començar el concurs. Cadascun dels que actuaven tocava dos temes. N’hi havia que eren d’allò més novençans, que es limitaven a tocar quatre acords simples, però, per a consternació de Walli, també en van sortir de més experimentats que ell. La majoria dels músics tenien l’aire dels artistes americans de qui interpretaven les cançons. Tres joves vestits com els del Kingston Trio van interpretar «Tom Dooley», i una noia amb una cabellera llarga morena i una guitarra va cantar «The House of the Rising Sun» ben igual que Joan Baez, i va rebre aplaudiments sonats i ovacions.

Una parella ja gran, que anava amb pantalons de pana, va presentar una cançó sobre la vida al camp titulada «Im Märzen der Bauer» amb acompanyament d’un piano acordió. Era música folk, però no pas del tipus que volia sentir aquell públic. Els van dedicar una ovació irònica, però és que estaven fora de lloc.

Mentre Walli esperava el seu torn, cada cop més impacient, se li va acostar una noia molt maca. Això li passava molt sovint. Ell creia que era perquè tenia una cara peculiar, amb aquells pòmuls sortints i els ulls ametllats; el cas és que moltes noies el consideraven un bon nano. La noia es va presentar com a Karolin. Semblava un o dos anys més gran que ell. Era rossa, portava els cabells llargs amb clenxa al mig, i li queien al voltant de la seva cara ovalada. D’entrada va pensar que era una més d’aquelles entusiastes del folk, però l’ampli somriure que li va dedicar el va deixar sense alè.

—Volia participar en aquest concurs, m’acompanyava a la guitarra el meu germà, però m’ha deixat plantada —li va dir—. No t’interessaria pas que actuéssim junts?

El primer impuls de Walli va ser dir que no. Tenia un repertori de cançons i no hi havia cap duo. Però trobava que Karolin era encantadora i necessitava una excusa per continuar parlant amb ella.

—Hauríem d’assajar —va dir, no gaire convençut.

—Podríem sortir un moment. Quines cançons tenies al cap?

—Volia cantar «All My Trials» i després «This Land is Your Land».

—I què me’n dius de «Noch Einen Tanz»?

Aquesta no era al repertori de Walli, però la coneixia i era fàcil d’interpretar.

—No se m’havia acudit de cantar una cançó còmica —va dir ell.

—Al públic li encantarà. Tu pots cantar la part en què l’home li diu, a ella, que se’n vagi cap a casa amb el seu marit malalt, i llavors jo canto «Just one more dance», i al final podem fer l’última part junts.

—Provem-ho.

Van sortir. Era tot just el començament de l’estiu i encara hi havia llum. Es van asseure al llindar de la porta i van fer una prova. Ho feien bé junts, i Walli va improvisar una harmonia a l’última estrofa.

Karolin tenia una veu de contralt pur, que a ell li va semblar que podia resultar emocionant, de manera que va suggerir que, com a contrast, la segona peça fos una cançó trista. Karolin va rebutjar «All My Trials» perquè la trobava massa depriment; en canvi li agradava «Nobody’s Fault but Mine», una espiritual lenta. Quan l’estaven cantant, a Walli se li van eriçar els pèls del clatell.

—Ui, els Bobbsey Twins —va fer, somrient, un soldat americà que entrava al club.

—Sí que ens hi devem assemblar…, cabells clars i ulls verds. Qui són els Bobbsey Twins? —va preguntar Karolin a Walli, rient.

Ell no s’havia fixat en el color dels ulls de la noia, i el va afalagar que ella sí que s’hagués fixat en els seus.

—No n’he sentit a parlar mai —va dir.

—És igual, però sembla un bon nom per a un duo. Com els Everly Brothers.

—Ens cal un nom?

—Si guanyem, sí.

—Doncs vinga, anem cap dins. Ja ens deu estar a punt de tocar.

—Una altra cosa —va fer ella—. Quan cantem «Noch Einen Tanz», ens hauríem de mirar de tant en tant i somriure.

—D’acord.

—Gairebé com si fóssim una parella d’enamorats. Oi que m’entens? Quedarà bé a l’escenari.

—I tant.

No li costaria gens de somriure a Karolin com si fos la seva xicota.

A dins, una rossa cantava «Freight Train» acompanyant-se amb la guitarra. No era tan bonica com Karolin, però tenia un atractiu més evident. Després, un virtuós de la guitarra va interpretar un complicat blues amb finger-picking. Tot seguit, Danni Hausmann va avisar Walli.

Quan va ser davant del públic va notar els nervis. La major part dels guitarristes portaven corretges de cuiro de fantasia, però ell no havia pensat mai de buscar-ne una i duia penjada la guitarra al coll amb un cordill. De sobte va pensar que tant de bo n’hagués tingut una, de corretja.

—Bona nit, som els Bobbsey Twins —va dir Karolin.

Walli va tocar un acord, va començar a cantar i es va adonar que ja li era ben igual tenir corretja o no. Era un vals i el va agafar amb molta gràcia. Karolin feia el paper d’una meuca descarada i ell li responia fent el posat d’un encarcarat tinent prussià.

El públic reia.

Llavors Walli va viure una experiència curiosa. Hi havia cap a un centenar de persones al local i el so amb què responien no era més que una rialla col·lectiva d’admiració, però a ell li van transmetre una cosa que no havia viscut mai, una sensació que es podia comparar a l’estímul de la primera pipada d’un cigarret.

El públic va riure en uns quants moments més i a la fi de la cançó va aplaudir sorollosament.

Això encara li va agradar més.

—Estan encantats amb nosaltres! —li va dir Karolin a cau d’orella, emocionada.

Walli va començar a tocar «Nobody’s Fault but Mine», puntejant les cordes d’acer amb les ungles per intensificar el dramatisme de les planyívoles setenes, i els espectadors van callar. Karolin es va transformar i es va convertir en una dona rebutjada, sumida en la desesperació. Walli va observar el públic. Ningú no deia res. Una dona tenia els ulls plens de llàgrimes, i Walli es va preguntar si no havia viscut allò que cantava Karolin.

Aquella concentració silenciosa encara era millor que les rialles.

A la fi, els van aplaudir i en van demanar més.

Estava estipulat que cadascú interpretés dues peces, de manera que Walli i Karolin van baixar de l’escenari sense fer cas dels crits que reclamaven un bis, però Hausmann els va dir que tornessin amunt. No havien assajat res més i es van mirar ben espantats.

—Saps «This Land is Your Land»? —li va dir Walli, i ella va fer que sí.

El públic s’hi va afegir, cosa que va fer que Karolin cantés més fort. Walli va quedar sorprès de la potència de la veu d’aquella noia, i hi va posar un to més alt. Les seves dues veus es van elevar per damunt del cant de la concurrència.

Quan a la fi van abandonar l’escenari, Walli estava entusiasmat. Karolin tenia els ulls brillants.

—Ho hem fet molt i molt bé! —va dir ella—. Ets millor que el meu germà.

—Tens tabac? —li va preguntar Walli.

Es van estar una altra hora allà, al concurs, fumant.

—Em sembla que hem estat els millors —va dir Walli.

—Els ha agradat la rossa que cantava «Freight Train» —va respondre Karolin, més prudent.

Finalment van anunciar el resultat.

Els Bobbsey Twins van quedar segons.

La guanyadora va ser la doble de Joan Baez.

Walli estava empipat.

—Si ni sap tocar! —va exclamar.

Karolin s’ho va prendre amb més filosofia.

—A tothom li encanta la Joan Baez.

El club es va anar buidant, i Walli i Karolin es van encaminar cap a la porta. Walli estava ensorrat. Quan sortien, els va aturar Danny Hausmann, un jove de poc més de vint anys i vestit modern, d’esport, amb un jersei de coll alt negre i texans.

—Podríeu actuar mitja hora dilluns que ve? —els va demanar.

Walli va quedar tan sorprès que no va poder respondre, però Karolin s’hi va afanyar:

—I tant!

—Però ha guanyat la que imitava la Joan Baez —va dir Walli, i tot seguit va pensar: «I per què discuteixo?».

—Sembla que vosaltres teniu capacitat de mantenir el públic animat amb més que un parell de peces. En teniu per a una sessió?

Un cop més, Walli va vacil·lar i Karolin va tornar a saltar:

—D’aquí a dilluns les tindrem —va dir.

Walli va recordar que el seu pare havia decidit tenir-lo engarjolat a casa cada vespre durant un mes, però va decidir no parlar-ne.

—Gràcies —va respondre Danni—. Actuareu a primera hora, a dos quarts de nou. Heu de ser aquí a dos quarts de vuit.

Caminaven pel carrer il·luminat pels fanals. Eufòrics. Walli no tenia ni idea de què faria amb el seu pare, però sentia que tot aniria bé.

Va resultar que Karolin també vivia al Berlín Oriental. Van agafar un autobús i es van posar a parlar de les peces que tocarien a partir de llavors. N’hi havia moltes de folk que coneixien tots dos.

Van baixar de l’autobús i se’n van anar cap al parc.

—El paio de darrere —va fer Karolin, arrufant el front.

Walli es va girar. A uns trenta o quaranta metres d’ells hi havia un home amb barret que caminava fumant.

—Què vols dir?

—Vols dir que no era al Minnesänger?

Tot i que Walli se’l va mirar, l’home va desviar la vista.

—Jo diria que no —va respondre Walli—. T’agraden els Everly Brothers?

—Sí!

Sense aturar-se, Walli va començar a tocar «All I Have to Do is Dream», fent els acords amb la guitarra que li penjava del coll amb el cordill. Karolin s’hi va afegir, engrescada. Van anar cantant mentre travessaven el parc. Després ell va tocar l’èxit de Chuck Berry «Back in the USA».

Estaven cantant a plens pulmons «I’m so glad I’m living in the USA» quan Karolin es va aturar de sobte.

—Calla! —va dir.

Walli es va adonar que havien arribat a la frontera i va veure sota un fanal tres vopos que els miraven fixament i amb animositat.

Va callar de seguida, esperant que s’haguessin aturat a temps.

Un dels polis, que era un sergent, va mirar més enllà d’on era Walli. El noi va donar un cop d’ull enrere i va veure que el del barret el saludava amb cortesia.

—Papers —va dir el sergent acostant-se a Walli i Karolin mentre el del barret parlava amb un transceptor.

Walli va arrufar el nas. Pel que semblava, Karolin tenia raó i els havien seguit.

Se li va ocórrer que darrere d’allò hi podia haver Hans.

Podia ser tan mesquí i venjatiu?

Sí que ho podia ser.

—Només tens quinze anys. No hauries de ser al carrer a aquestes hores —va dir el sergent, mirant-se el carnet d’identitat de Walli.

Walli es va mossegar la llengua. No tenia sentit discutir-hi.

El sergent es va mirar el carnet d’identitat de Karolin.

—Tu en tens disset! Què hi fas, amb aquesta criatura? —li va dir.

Això va recordar a Walli la baralla amb el seu pare.

—No sóc cap criatura —va respondre, enrabiat.

El sergent no li va fer cas.

—Podries sortir amb mi —va dir a Karolin—. Jo sóc un home de debò. —Els altres dos vopos li van riure la gràcia.

Karolin no va respondre, però el sergent va insistir:

—Què me’n dius? —va fer.

—Deus haver perdut el seny —va respondre ella en veu baixa.

—Quina mal educada! —va dir l’home, picat.

Walli s’havia fixat que alguns ho feien. Quan una noia els donava carbassa, s’indignaven, però qualsevol altra resposta se la prenien com si els donessin ànims. Què esperaven que fes una dona?

—Torna’m el carnet, sisplau —va dir ella.

—Ets verge? —li va preguntar el sergent.

Karolin es va enrojolar.

Els altres polis van fer una altra rialleta.

—És una cosa que s’hauria de posar als carnets d’identitat de les dones —va dir aquell—. Si s’és verge o no.

—Ja n’hi ha prou! —va fer Walli.

—Sóc delicat amb les verges.

Walli treia foc pels queixals.

—Aquest uniforme no et dóna dret a molestar les noies!

—Ah, no? —El sergent no els va tornar els carnets.

Va arribar un Trabant 500 de color tabac i en va sortir Hans Hoffmann. Walli va començar a sentir por. Com s’havia ficat en un embolic tan gran? Tot el que havia fet era cantar al parc.

—Ensenya’m això que dus penjat al coll —li va dir Hans, acostant-se-li.

Walli es va armar de valor i va respondre:

—Per què?

—Perquè sospito que la fas servir per passar propaganda capitalista imperialista a la República Democràtica Alemanya. Porta-la cap aquí.

Tot i que estava molt espantat, la guitarra tenia tant de valor per a ell que Walli no va obeir.

—I si no te l’ensenyo, què? —va dir—. Em detindreu?

El sergent es va fregar els artells de la mà dreta amb el palmell de l’esquerra.

—Sí, al final sí —va respondre Hans.

A Walli se li va acabar el valor. Es va passar el cordill pel cap i li va entregar la guitarra.

Hans la va agafar com si es disposés a tocar-la, en va rascar les cordes i va cantar en anglès «You ain’t nothing but a hound dog». Els vopos reien com histèrics.

Es veia que fins i tot els polis escoltaven la ràdio pop.

Hans va ficar la mà sota les cordes per mirar de tocar la boca de l’instrument.

—Vés amb compte! —va exclamar Walli.

El mi superior va petar.

—És un instrument musical delicat —va fer Walli, desesperat.

Hans no podia introduir-hi els dits per culpa de les cordes.

—Algú té un ganivet? —va preguntar.

El sergent es va ficar la mà a la butxaca interior de la jaqueta i en va treure una navalla de fulla ampla, que no devia formar part del seu equipament, va pensar Walli.

Hans va intentar tallar les cordes amb aquella fulla, però eren més dures del que s’havia pensat. Va aconseguir petar el si i el sol, però no va poder fer el mateix amb les cordes més fortes.

—No hi ha res a dins —deia Walli, suplicant—. Pel pes ja es veu.

Hans se’l va mirar, va somriure i després va clavar amb força la punxa de la navalla a la taula harmònica, a prop del pont.

La fulla va travessar la fusta i Walli va deixar anar un crit de dolor.

Content amb aquella resposta, Hans va repetir l’acció i va anar obrint forats a la guitarra. Amb la superfície debilitada, la tensió de les cordes va aixecar el pont i la fusta que l’envoltava. Va arrencar la resta i va deixar al descobert l’interior, com un taüt buit.

—No hi ha propaganda —va dir—. Et felicito…, ets innocent. —Va passar la guitarra destrossada a Walli, i ell la va agafar.

El sergent els va tornar els carnets amb un somriure a la cara.

Karolin va agafar Walli del braç i se’l va endur.

—Anem —li va dir en veu baixa—. Sortim d’aquí.

Walli va deixar que el guiés. No sabia ni on anava. No podia parar de plorar.





4


George Jakes va pujar a un autobús Greyhound a Atlanta, Georgia, el diumenge 14 de maig de 1961. Era el dia de la Mare.

Estava espantat.

Tenia Maria Summers al costat. Sempre seien junts. S’havia convertit en un costum: tothom donava per fet que el seient lliure del costat de George era per a Maria.

Per dissimular el nerviosisme, va començar a conversar amb la noia.

—I què et va semblar Martin Luther King?

King era el cap de la Conferència dels Líders Cristians del Sud, un dels grups de defensa dels drets civils més important. L’havien conegut la nit anterior en un sopar en un dels restaurants d’Atlanta propietat d’un negre.

—És un home increïble —va dir Maria.

George no n’estava tan segur.

—Va dir meravelles dels viatgers per la llibertat, però no és pas aquí a l’autobús amb nosaltres.

—Posa’t al seu lloc —va respondre ella, raonable—. És el dirigent d’un altre grup de defensa dels drets civils. Un general no pot passar a soldat d’infanteria en el regiment d’un altre.

George no s’ho havia mirat d’aquesta manera. Maria era molt llesta.

George se n’havia mig enamorat. Només buscava l’oportunitat d’estar a soles amb ella, però les cases on s’estaven els viatgers eren de ciutadans negres sòlids i respectables, molts d’ells cristians devots, que per res del món no haurien permès que s’estiguessin fent amoretes a les habitacions dels convidats. I Maria, tan atractiva com era, es limitava a seure al seu costat, a parlar amb ell i a riure-li les gràcies. Mai no tenia un d’aquells detalls físics que demostrava que una dona volia ser alguna cosa més que amiga: no li tocava el braç ni li agafava la mà per baixar de l’autobús i tampoc no se li arrambava enmig d’una multitud. No flirtejava. A vint-i-cinc anys potser era verge i tot.

—Vas parlar molta estona amb King —va dir ell.

—Si no hagués estat un pastor, m’hauria pensat que coquetejava amb mi —va respondre Maria.

George no va saber què dir-hi. No li hauria estranyat gaire que un pastor s’hagués insinuat a una noia tan encantadora com ella. Però va pensar que Maria era ingènua pel que feia a la relació amb els homes.

—Jo hi vaig parlar una estona.

—I què et va dir?

George va vacil·lar un moment. Eren les paraules de King les que l’havien espantat. De tota manera, va decidir explicar-l’hi: tenia dret a saber-ho.

—Diu que no arribarem a Alabama.

Maria va quedar ben blanca.

—De debò que va dir això?

—Exactament això.

Ja estaven espantats tots dos.

El Greyhound va sortir de l’estació d’autobusos.

Els primers dies, George havia tingut por que el Viatge per la Llibertat fos massa pacífic. Els passatgers normals i corrents no havien reaccionat en veure que els negres seien als seients que no els pertocaven, i en alguna ocasió s’havien afegit als seus cants. No havia passat res quan els viatgers havien desobeït el que deien els rètols de NOMÉS BLANCS i NOMÉS NEGRES de les estacions. En algunes ciutats fins i tot els havien guixat. George temia que els segregacionistes no haguessin ideat l’estratègia perfecta. No hi havia hagut problemes ni publicitat, i als viatgers negres se’ls havia servit correctament als restaurants dels blancs. Als vespres baixaven de l’autobús i se n’anaven a les reunions, tranquil·lament, en general en una església, i després passaven la nit a casa d’algun simpatitzant. Però George estava segur que tan bon punt deixaven la ciutat, es tornaven a posar els rètols i continuava la segregació; si això era així, el Viatge per la Llibertat seria una pèrdua de temps.

La ironia resultava sorprenent. D’ençà que tenia records, a George li havia fet mal i ràbia el missatge repetit, de vegades implícit però moltes altres proclamat en veu alta, que ell era inferior. Tant hi feia que fos més intel·ligent que el noranta-nou per cent dels nord-americans blancs. I també que treballés de valent, que fos educat i anés ben vestit. Se’l miraven de dalt a baix, aquells blancs fastigosos, massa estúpids o ganduls per fer res més complicat que servir begudes o posar gasolina. No podia entrar en uns grans magatzems, ni asseure’s en un restaurant, ni anar a demanar feina sense pensar si no el deixarien de racó, li dirien que se n’anés o no l’acceptarien pel color de la pell. Tot això l’omplia de rancor. En aquells moments, en canvi, estava decebut que això no passés.

Entretant la Casa Blanca vacil·lava. El tercer dia del Viatge, Robert Kennedy, fiscal general dels Estats Units, havia fet un discurs a la Universitat de Geòrgia en què havia promès que imposaria els drets civils al sud. Després, al cap de tres dies, el seu germà, el president, s’havia fet enrere i havia retirat el suport a dos projectes de llei sobre drets civils.

Així guanyarien els segregacionistes?, es plantejava George. Evitant la confrontació i fent que les coses després seguissin com sempre?

Però no va ser així. La pau va durar tot just quatre dies.

Al cinquè dia del Viatge, un dels participants va anar a la presó per haver insistit que li enllustressin les sabates.

I al sisè es va desencadenar la violència.

En va ser víctima John Lewis, l’estudiant de teologia. El van atacar uns goril·les en uns lavabos per a blancs a Rock Hill, Carolina del Sud. Lewis va deixar que li clavessin cops de puny i puntades de peu sense tornar-s’hi. George no va veure l’incident, i potser era millor, perquè no estava pas segur de tenir l’autocontrol gandhià de Lewis.

George va llegir algun article curt sobre la violència en els diaris de l’endemà, però el va decebre veure que la notícia havia quedat eclipsada pel vol a bord d’un coet d’Alan Shepard, el primer nord-americà que havia arribat a l’espai. «I a mi què!», va pensar ell, cremat. Encara no feia un mes que el cosmonauta soviètic Iuri Gagarin havia estat el primer home d’arribar a l’espai. Els russos els havien passat la mà per la cara. Un nord-americà blanc podia orbitar la Terra, però un nord-americà negre no podia entrar en un lavabo.

Després, a Atlanta, una multitud va aclamar els viatgers quan el grup baixava de l’autobús i George es va tornar a animar.

Però allò era Geòrgia i en aquells moments se n’anaven cap a Alabama.

—Per què King va dir que no arribaríem a Alabama? —va preguntar Maria.

—Corre la brama que el Ku Klux Klan planifica alguna cosa a Birmingham —va dir George, desanimat—. Diuen que l’FBI n’està al corrent, però no ha fet res per aturar-ho.

—I la policia?

—La policia està ficada al punyeter Klan.

—I d’aquests dos, què me’n dius? —Amb un cop de cap li va indicar els seients de l’altra banda del passadís, una fila més enrere.

George va mirar dissimuladament i va veure dos blancs cepats que seien de costat.

—Què vols dir?

—No els prendries per polis?

George ho va collir.

—Vols dir que són de l’FBI?

—Duen una roba massa ordinària per ser de l’FBI. Jo més aviat diria que són agents de trànsit d’Alabama, de paisà.

—Com t’ho fas per ser tan llesta? —George estava impressionat.

—La meva mare em feia menjar verdura. I el meu pare és advocat a Chicago, la capital dels gàngsters dels Estats Units.

—I què diries que fan aquests dos?

—No ho sé del cert, però no crec que siguin aquí per defensar els nostres drets civils, no et sembla?

George va donar un cop d’ull per la finestra i va veure un indicador que deia BENVINGUTS A ALABAMA. Va mirar el rellotge. Era la una del migdia. El sol lluïa en el cel blau. «Un dia preciós per morir», va pensar.

Maria volia treballar en política o a l’administració pública.

—Els manifestants poden tenir molta repercussió, però al capdavall són els governs els qui reformen el món —va dir. George hi va rumiar, plantejant-se si hi estava d’acord. Maria havia sol·licitat una feina al gabinet de premsa de la Casa Blanca, l’havien cridat per a una entrevista, però no li havien donat el lloc de treball—. A Washington no contracten gaires advocats negres —va dir amb tristesa a George—. Potser em quedaré a Chicago i entraré al bufet del meu pare.

A l’altre costat del passadís hi havia una blanca de mitjana edat amb abric i barret i una gran bossa de plàstic blanca a la falda.

—Un dia molt bonic per viatjar amb autobús —li va dir George amb un somriure.

—Vaig a Birmingham a veure la meva filla —va respondre aquella dona, encara que ell no l’hi hagués preguntat.

—Que bé! Em dic George Jakes.

—I jo, Cora Jones. Sóc la senyora Jones. La meva filla ha de tenir una criatura, d’aquí a una setmana.

—La primera?

—La tercera.

—La veig molt jove per ser àvia, si em permet el comentari.

—Tinc quaranta-nou anys —va fer amb un murmuri, tota cofoia.

—No els hi hauria pas fet!

Un Greyhound que venia en direcció contrària els va fer llums i el bus dels viatgers va frenar fins a aturar-se. Un blanc es va acostar a la finestreta del conductor i George va sentir que li deia:

—A l’estació d’autobusos d’Anniston, s’hi ha aplegat molta gent. —El conductor va respondre alguna cosa que George no va poder sentir—. Aneu amb compte —va afegir l’home.

L’autobús va reprendre el camí.

—Què volia dir amb això de molta gent? —va preguntar Maria, inquieta—. Tant poden ser vint persones com un miler. Es podria tractar d’una comissió de benvinguda o d’una multitud enfurismada. Com és que no ha explicat res més?

George va pensar que aquella irritació encobria la por.

Va recordar les paraules de la seva mare: «És que del que tinc por és que et matin». En el moviment, n’hi havia que deien que estaven disposats a morir per la llibertat. George no podia pas afirmar que estigués disposat a ser un màrtir. Hi havia tantes coses que volia fer…, com ara anar-se’n al llit amb Maria, per exemple.

Al cap d’un minut van arribar a Anniston, una petita ciutat com tantes altres del sud: edificis baixos, carrers en quadrícula, plena de pols i calorosa. A banda i banda de la carretera hi havia una filera de gent que semblava que esperessin una desfilada. Molts anaven mudats, les dones amb barret, la mainada neta i polida, es veia que venien de l’església.

—Què es pensen que veuran, persones amb banyes? —va fer George—. Aquí ens teniu, gent, uns negres del nord autèntics, que porten sabates i tot. —Parlava com si s’adrecés a ells, però només el podia sentir Maria—. Hem vingut per prendre-us les armes i ensenyar-vos comunisme. On es van a banyar les noies blanques?

—Si et sentissin no s’adonarien que fas broma —va dir Maria, enriolada.

No feia broma, era més aviat allò de posar bona cara al mal temps. Intentava no fer cas del recargolament de tripes que li produïa la por.

L’autobús va entrar a l’estació, que, curiosament, estava deserta. Els edificis estaven tancats i barrats. A George li va fer molt mala espina.

El conductor va obrir la porta de l’autobús.

George no va tenir temps de veure d’on venia la gentada. Tot d’un plegat, van envoltar l’autobús. Tots eren homes blancs, alguns amb roba de treball, d’altres amb vestit de diumenge. Portaven bats de beisbol, tubs metàl·lics i cadenes de ferro. I cridaven de mala manera. En general era una cosa confusa, però George va sentir paraules d’odi, com ara Sieg heil!

George es va aixecar i la primera cosa que se li va acudir va ser tancar la porta de l’autobús, però els dos homes que Maria havia identificat com a policies estatals van ser més ràpids i la van tancar primer. «Potser són aquí per defensar-nos», va pensar George, «o també podria ser que es defensessin ells».

Va mirar el voltant per la finestra. A fora no hi havia policia. Com podia ser que la policia no sabés que una multitud armada s’havia aplegat a l’estació d’autobusos? Segur que obraven de connivència amb el Klan, cosa que no era cap sorpresa.

Al cap d’uns segons, aquells homes van començar a atacar l’autobús amb les armes que duien. Es va produir una cacofonia esgarrifosa a mesura que les cadenes i les barres abonyegaven la carrosseria. Els vidres s’anaven esmicolant i la senyora Jones va deixar anar un xisclet. El conductor va engegar l’autobús, però un de la turba es va ajeure al davant, al mig del carrer. George va pensar que el conductor l’atropellaria, però va frenar.

Un roc va trencar una finestra i George va notar com una pessigada d’abella a la galta. Se li havia clavat un esquerdís de vidre. Maria seia al costat d’una finestra: estava en perill. George la va agafar pel braç i la va estirar cap a ell.

—Agenolla’t al passadís! —li va cridar.

Un home amb somriure sorneguer va travessar el vidre a tocar de la senyora Jones amb un puny de ferro.

—Vingui cap aquí amb mi! —va exclamar Maria, i va estirar aquella dona cap a on era ella i li va posar els braços al voltant amb gest protector.

Els crits es van anar intensificant.

—Comunistes! —deien cridant—. Covards!

—Fes el favor d’ajupir-te, George! —va suplicar Maria.

George no es podia amagar davant d’aquells salvatges.

De cop, el soroll va disminuir. Ja no es van sentir més cops ni es va trencar cap més vidre. George va localitzar un agent de la policia.

«Ja era hora», va pensar.

El poli duia una porra a la mà, però parlava tranquil·lament amb aquell burleta del puny de ferro.

Llavors, George va veure tres polis més. Havien calmat aquella gent, però no feien res més, i això el va indignar. Actuaven com si no haguessin comès cap delicte. Parlaven com aquell que res amb aquells que havien provocat l’aldarull, que semblaven amics seus.

Els dos agents de trànsit s’havien tornat a asseure a l’autobús i semblaven desconcertats. George va pensar que els havien assignat la missió de vigilar els viatgers i que no havien comptat que ells també podien ser víctimes de la violència d’aquella gentada. S’havien vist obligats a posar-se del costat dels viatgers com a autodefensa. Així potser aprendrien a veure les coses des d’un punt de vista nou.

L’autobús va avançar. George va veure per la finestra que un poli feia apartar la gent i un altre indicava al conductor que tirés endavant. Ja a fora de l’estació, un cotxe patrulla es va situar davant de l’autobús i el va dirigir cap a la carretera que sortia de la ciutat.

George es va començar a sentir millor.

—Em sembla que ens n’hem sortit —va dir.

Maria es va aixecar, il·lesa, pel que semblava. Va agafar el mocador que George duia a la butxaca de l’americana i li va eixugar la cara amb suavitat. El cotó blanc va quedar vermell de sang.

—Un petit tall que té mal aspecte.

—Ho superarem.

—Però ja no seràs tan atractiu.

—Ho sóc?

—Ho eres, però ara…

Aquell moment de normalitat no va durar gaire. George va mirar enrere i va veure una llarga filera de camionetes i cotxes que seguien l’autobús. Semblava que anaven plens d’homes que cridaven.

—Doncs no ens n’hem sortit —va dir, amb un bufet.

—Quan érem a Washington, abans de pujar a l’autobús, parlaves d’un jove blanc —va dir Maria.

—En Joseph Hugo —va respondre George—. Estudia dret a Harvard. Per què?

—M’ha semblat que el veia entre aquella gent.

—En Joseph Hugo? No. És dels nostres. Et deus haver confós.

Però George va recordar que Hugo era d’Alabama.

—Té els ulls blaus sortints —va dir Maria.

—Si era allí amb aquella gentada voldria dir que tot aquest temps ha fingit que donava suport als drets civils…, mentre ens espiava. No pot ser un confident.

—Que no?

George va tornar a mirar enrere.

L’escorta de policia va girar cua a la sortida de la ciutat, però la resta de vehicles, no.

Aquells homes cridaven tant que ni els motors dels cotxes els ofegaven les veus.

Més enllà dels barris perifèrics, en una llarga i solitària recta de la carretera 202, dos cotxes van atrapar l’autobús i després van reduir la marxa, cosa que va obligar el conductor a frenar. L’home va intentar passar, però ells van virar a banda i banda i li van bloquejar el pas.

Cora Jones estava blanca com la cera i tremolava agafada a la seva bossa de plàstic com si fos un cinturó de seguretat.

—Em sap greu que s’hagi vist embolicada en aquest enrenou, senyora Jones —li va dir George.

—A mi també —va respondre ella.

A la fi, els cotxes del davant es van apartar i l’autobús va poder passar. Però el calvari no s’havia acabat: el comboi continuava al darrere. De sobte George va sentir uns espetecs que li van resultar coneguts. Quan l’autobús va començar a fer esses per la carretera va saber que tenia una roda rebentada. El conductor va reduir la marxa i es va aturar a tocar d’una botiga de queviures de la carretera. George va llegir el rètol: FORSYTH & SON.

El conductor va saltar.

—Dues punxades? —va sentir George que deia.

L’home va entrar a la botiga, probablement per demanar ajuda per telèfon.

George era un feix de nervis. Una roda rebentada era una punxada i prou; dues ja eren una emboscada.

En efecte, els vehicles del comboi s’anaven aturant i es van reunir un grapat de blancs ben mudats, que van començar a llançar malediccions i a brandar les armes buscant brega. George va tornar a tenir un recargolament de budells en veure que s’acostava corrents a l’autobús una pila de gent amb la cara distorsionada per la ràbia; llavors va comprendre per què se li havien negat els ulls, a la seva mare, quan parlava dels blancs del sud.

Al davant hi anava un adolescent amb una barra de ferro, la va alçar i va començar a destrossar una finestra.

L’home que li anava al darrere va intentar entrar a l’autobús. Un dels dos passatgers blancs es va situar a dalt dels graons i va treure un revòlver, cosa que va confirmar la teoria de Maria que eren policies de l’Estat de paisà. L’intrús va recular i el poli va tancar la porta.

George va témer que això no hagués estat un error. I si els viatgers havien de sortir cames ajudeu-me?

Els de fora van començar a fer trontollar l’autobús, com si el volguessin bolcar, mentre cridaven: «Matem els negres! Matem els negres!». Les dones que hi havia a l’autobús xisclaven. Maria es va aferrar a George d’una manera que en qualsevol altra situació li hauria agradat, però ara temia per la seva vida.

Va veure que a fora arribaven dos policies d’uniforme i es va animar, però de seguida va observar, enfurismat, que no feien res per contenir la turba. Es va mirar els dos de paisà que hi havia a l’autobús: se’ls veia inútils, espantats. Evidentment, els d’uniforme no tenien notícies que hi havia aquells dos de paisà dalt de l’autobús. La policia de trànsit d’Alabama era tan desorganitzada com racista.

George va mirar amunt i avall, desesperat per trobar el que fos per protegir Maria i ell mateix. Sortir de l’autobús i arrencar a córrer? Ajeure’s a terra? Agafar una arma d’un dels policies i disparar contra algun blanc? Cadascuna d’aquestes possibilitats li semblava pitjor que no fer res.

Es va mirar, enrabiat, els de la patrulla de trànsit de fora, que ho observaven tot com si no passés res. I eren polis, per l’amor de Déu! Què pensaven que feien? Si no era per fer complir la llei, per què anaven amb uniforme?

Llavors va veure Joseph Hugo. No hi havia error possible: George coneixia bé aquells ulls blaus sortints. Es va fixar que s’acostava al poli, que hi parlava i que tots dos reien.

Era un confident.

«Si en surto amb vida», va pensar George, «aquest desgraciat se’n penedirà».

Els de fora cridaven que els viatgers sortissin.

—Veniu cap aquí que tindreu el que us pertoca, amants dels negres! —va sentir George, cosa que li va fer pensar que estava més segur a l’autobús.

Però això no va durar gaire.

Un de la trepa es va acostar al seu cotxe, en va obrir el maleter i va tornar com un llamp a l’autobús amb una cosa encesa a les mans. Ho va llançar per una de les finestres destrossades. Al cap d’uns segons, el paquet va explotar i va originar una gran fumera grisa. El que havia llançat no era només una bomba de fum: l’entapissat es va encendre i el fum negre i espès impedia que respiressin els passatgers.

—Hi ha aire al davant? —va cridar una dona.

—Cremeu els negrots! Fregiu-los! —va sentir George que deien els de fora.

Tothom intentava sortir. El passadís va quedar atapeït de gent que s’ofegava. N’hi havia que empenyien endavant, però semblava que s’hi havia format un tap.

—Fora de l’autobús! Que baixi tothom! —va cridar George.

—La porta no s’obre! —li va respondre algú del davant.

George va recordar que el de trànsit que anava armat havia assegurat la porta perquè no entressin els de fora.

—Haurem de saltar per les finestres! —va cridar—. Va, som-hi!

Es va enfilar a un seient i a cops de peu va fer caure els trossos de vidre. Després es va treure l’americana i la va posar damunt del vorell per protegir-se dels fragments de vidre que encara hi quedaven enganxats.

Maria tossia sense remei.

—Jo passo davant i t’agafo quan saltis —li va dir George.

Es va aferrar al respatller del seient per agafar embranzida, va pujar al vorell de la finestra, es va inclinar endavant i va saltar. Va sentir que la camisa se li estripava en enganxar-se en algun lloc, però no va sentir dolor i va decidir que no s’havia fet mal. Va anar a parar a l’herba del costat de la carretera. La multitud, espantada, s’havia apartat de l’autobús que cremava. George es va girar i va alçar els braços cap a Maria.

—Enfila’t com he fet jo! —va cridar.

La sabatetes de saló d’ella eren fràgils comparades amb les ferrenyes sabates angleses amb puntera que duia ell, per això es va alegrar d’haver sacrificat la jaqueta quan va veure aquells peuets a la finestra. Era més baixa que ell, però la constitució femenina la feia més ampla. Va fer una ganyota de dolor quan va fregar amb el maluc un bocí de vidre que sortia, però no se li va estripar el vestit, i al cap d’un moment va caure en braços d’ell.

George la va aguantar sense esforç. Estava en forma i, a més, la noia no pesava gaire. La va deixar a terra, però ella va caure agenollada, panteixant, a la recerca de l’aire.

George va donar un cop d’ull al voltant seu. Aquells salvatges continuaven mantenint la distància. Després va mirar a dins de l’autobús. Va veure Cora Jones dreta al passadís, tossint, fent voltes i voltes, completament esgarrifada i desconcertada, de manera que no es podia salvar.

—Vingui cap aquí, Cora! —va cridar. La dona va sentir el seu nom i se’l va mirar—. Passi per la finestra, com hem fet nosaltres! —va exclamar—. Jo l’ajudaré!

Li va semblar que ho entenia. Amb penes i treballs, la dona es va enfilar al seient, sense deixar ni un moment la bossa. Va dubtar en veure els esquerdissos al voltant de la finestra, però duia un abric gruixut i havia decidit arriscar-se a tallar-se abans de morir ofegada. Va posar un peu al travesser de la finestra. George va aixecar els braços, li va agafar el braç i la va estirar. La dona va esquinçar l’abric, però no es va fer mal, i ell la va ajudar a baixar. Després es va allunyar fent tentines i demanant aigua.

—Ens hem d’apartar de l’autobús! —va cridar ell a Maria—. Pot explotar el dipòsit de gasolina.

Però Maria tossia tant que semblava que no es podia ni moure. Ell la va agafar passant-li un braç per l’esquena i amb l’altre per darrere dels genolls i la va alçar. La va portar així fins a la botiga i, quan li va semblar que ja eren a una distància prudent, la va deixar anar.

Va mirar l’autobús i va veure que tothom n’anava sortint. A la fi s’havia obert la porta i la gent la travessava, ensopegant, mentre d’altres saltaven per les finestres.

Les flames van anar en augment. Quan van ser fora els últims passatgers, el vehicle ja s’havia convertit en un forn. George va sentir que un home deia alguna cosa sobre el dipòsit, i els salvatjots van reprendre les consignes: «Explotarà! Explotarà!». Tothom es va anar escampant, aterrits, i es van allunyar. Al cap de poc es va sentir un estrèpit, es va veure una flama ferotge i el vehicle va trontollar a causa de l’explosió.

George hauria posat la mà al foc que no hi quedava ningú a dins. «Si més no, no hi ha cap mort…, encara», va pensar.

Semblava que la detonació havia calmat les ànsies de violència d’aquella gent, que va quedar allí, contemplant com es cremava l’autobús.

Un grupet de gent d’aquella contrada es va reunir a fora de la botiga; molts aplaudien aquella trepa. De cop, una jove va sortir de l’edifici amb una galleda d’aigua i uns gots de plàstic. En va donar a la senyora Jones i després a Maria, que se’n va beure un got, agraïda, i després en va demanar un altre.

Se’ls va acostar un jove blanc amb aire de preocupació. Tenia cara de rosegador, entre el front i la barbeta li quedava un nas afilat i unes dents bombades; els cabells, de color panotxa, els duia ben tirats enrere amb fixador.

—Com va, maca? —va dir a Maria. Però duia alguna cosa amagada i, quan ella va anar per respondre, ell va brandar una barra de ferro i la va abaixar apuntant-li el cap. George va estirar el braç per protegir-la i el ferro li va colpejar de valent l’avantbraç. El dolor va ser insuportable, va deixar anar un crit. L’home va tornar a alçar la barra. Malgrat el dolor, George va avançar i amb l’espatlla dreta va empènyer tan fort aquell home, que el va fer saltar enlaire.

George es va tombar cap a Maria i va veure que se li acostaven tres homes, ben segur que volien revenjar-se. Havia anat massa de pressa a pensar que els segregacionistes ja havien tingut la dosi de violència que necessitaven.

Estava acostumat a la lluita. Havia format part de l’equip de lluita de Harvard i els últims temps de la carrera havia fet de preparador de l’equip. Però això no tenia res a veure amb una lluita neta amb normes. A més, només tenia un braç operatiu.

D’altra banda, havia anat a l’escola primària en un suburbi de Washington i sabia què era la lluita salvatge.

Se n’hi acostaven tres de cara, de manera que va haver d’apartar-se cap a un costat. Amb aquell moviment, a part d’allunyar-se de Maria, els va desbaratar la idea de saltar-li junts al damunt.

El primer es va preparar per clavar-li un cop de cadena salvatge.

George va fer un bot enrere i va esquivar el ferro. L’impuls va fer perdre l’equilibri a aquell home. Mentre trontollava, George li va clavar un cop de peu a les cames i el va tirar a terra. La cadena va anar a parar lluny.

El segon es va entrebancar amb el primer. George va avançar, es va tombar i, amb el colze dret li va clavar un cop a la cara amb l’esperança de dislocar-li la barra. L’home va llançar un crit ofegat, va caure i va deixar anar la clau anglesa que duia a la mà.

El tercer es va aturar, tot d’un plegat espantat. George se li va acostar i li va clavar un cop de puny amb totes les seves forces. Li va encertar de ple el nas, els ossos van cruixir i li va començar a sortir sang, l’home va fer un xisclet de dolor. Havia estat el cop més satisfactori que George havia clavat en tota la seva vida. «Ja se’n pot anar a dida Gandhi!», va pensar.

Van sonar dos trets. Tothom va quedar paralitzat mirant d’on venia el soroll. Un dels policies estatals alçava el revòlver enlaire.

—Bé, nois, s’ha acabat la diversió —va dir—. Som-hi!

George estava enfurismat. Diversió? El poli havia estat testimoni d’un intent d’assassinat i en deia diversió? Començava a comprendre que un uniforme de policia no significava res a Alabama.

Aquella trepa se’n va tornar als seus vehicles. George es va fixar, indignat, que cap dels quatre policies no es prenia la molèstia d’apuntar cap matrícula. Ni demanaven cap nom, encara que ben segur que coneixien tothom.

Joseph Hugo s’havia fet fonedís.

Es va produir una altra explosió entre les restes de l’autobús i George va pensar qui hi devia haver un altre dipòsit. No hi havia ningú prou a prop per estar en perill. El foc ho acabava de consumir tot.

Van quedar unes quantes persones estirades a terra, moltes intentaven recuperar l’alè després d’haver inhalat el fum. D’altres sagnaven. Alguns eren viatgers, d’altres, passatgers normals, blancs i negres. El mateix George s’estrenyia contra el costat el braç esquerre amb la mà dreta, procurant mantenir-lo immòbil perquè cada moviment que feia li causava un dolor insuportable. Els quatre homes amb qui s’havia embrancat s’ajudaven mútuament per arribar ranquejant als cotxes.

George va fer per manera d’arribar on eren els de la patrulla.

—Ens cal una ambulància —els va dir—. Potser dues.

El més jove li va clavar una mirada hostil.

—Què dius?

—Aquesta gent necessita atenció mèdica —va respondre ell—. Truqui a una ambulància!

L’home va fer cara d’enfurismat i George va veure que havia comès l’error de dir a un blanc el que havia de fer.

—Deixa-ho, deixa-ho córrer —li va dir el seu company de patrulla, més gran, i després es va adreçar a George per afegir—: L’ambulància ja ve, jove.

Al cap d’uns minuts va arribar una ambulància de la mida d’un autobús petit i els viatgers es van anar ajudant els uns als altres per pujar-hi.

—Vosaltres no —va dir el xofer quan s’hi van acostar George i Maria.

—Com? —va fer George mirant-se’l sense acabar-s’ho de creure.

—Això és una ambulància per a blancs —li va puntualitzar—. No per a negrots.

—No foti!

—Una mica de respecte, jovenet.

Un viatger blanc que ja havia pujat va baixar del vehicle.

—Ha de dur tothom a l’hospital —va dir al conductor—. Negres i blancs.

—Això no és una ambulància de negres —va fer l’altre, tossut.

—Doncs no ens n’anem sense els nostres amics. —I els blancs van començar a sortir de l’ambulància d’un en un.

El xofer va quedar parat. Si tornava sense cap pacient, va pensar George, el prendrien per ximple.

—Val més que te’ls enduguis, Roy —li va dir el policia més gran.

—Si ho dius tu… —va fer l’altre.

George i Maria van pujar a l’ambulància.

Mentre s’allunyaven d’allà, George va mirar l’autobús. No en quedava res, solament el fum que pujava i la carcassa ennegrida; una sèrie de riostes del sostre sobresortien com les costelles d’un màrtir cremat a la foguera.





5


Tània Dvorkin se’n va anar de Jakutsk —la ciutat més freda del món— després d’haver esmorzat molt d’hora. Va volar cap a Moscou, que era a poc menys de cinc mil quilòmetres, en un Tupolev Tu-16 de les Forces Aèries Roges. La cabina estava pensada per a mitja dotzena de militars i qui l’havia dissenyada no s’havia trencat el cap pensant en la comoditat dels passatgers: els seients eren d’alumini perforat i no hi havia insonorització. El viatge va durar vuit hores, amb una escala per a provisió de carburant. Com que entre Moscou i Jakutsk hi havia sis hores de diferència, Tània va arribar a la destinació a l’hora perfecta per a un altre esmorzar.

Era estiu a Moscou i ella anava amb l’abric gruixut i el barret de pell. Va agafar un taxi fins a la Residència del Govern, el bloc de pisos de l’elit privilegiada de Moscou. Allí compartia pis amb la seva mare, Ània, i amb el seu germà bessó, Dmitri, a qui sempre anomenaven Dimka. Era un pis gran, amb tres dormitoris, tot i que la mare deia que només era espaiós segons els paràmetres soviètics: el pis de Berlín on havia viscut de petita, quan l’avi Grigori feia de diplomàtic, ho era molt més.

Aquell matí, la casa era buida i silenciosa: la mare i Dimka ja se n’havien anat a treballar. Tenien els abrics penjats al rebedor, en uns claus clavats feia vint-i-cinc anys pel pare de Tània: la gavardina negra de Dimka i l’abric de xeviot marró de la mare, que havien deixat a casa perquè feia calor. Tània va penjar el seu al costat dels altres dos i va deixar la maleta a la seva habitació. No comptava pas de trobar-los a casa, però així i tot va notar un punt d’enyorança del te que la mare li hauria fet si hi fos, de Dimka, que escoltaria les seves aventures a Sibèria. Li va passar pel cap d’anar fins a cals avis, Grigori i Katerina Peixkov, que vivien en un altre pis del mateix edifici, però va decidir que, de fet, no tenia temps.

Es va dutxar, es va canviar de roba i va agafar un autobús fins a la seu de la TASS, l’agència de notícies soviètica. Era una més entre el miler de periodistes que treballaven per a aquella agència, encara que ben pocs agafaven avions de les Forces Aèries per desplaçar-se. Es podia considerar una estrella en ascens, escrivia articles interessants, vius, que atreien la joventut, però alhora es mantenia en la línia del partit. Era un avantatge a mitges: sovint li assignaven tasques importants i complicades.

A la cantina, va prendre un bol de kaixa de fajol amb nata agra i després se’n va anar cap al departament per al qual treballava. Tot i que era famosa, encara no s’havia guanyat un despatx propi. Va saludar els companys de feina, es va asseure rere l’escriptori, va posar paper i còpia de carbó a la màquina d’escriure i va començar a picar.

El vol havia estat massa agitat, ni tan sols hi havia pogut prendre notes, però tenia els articles al cap i en aquells moments els podia escriure amb fluïdesa, només li calia consultar molt de tant en tant el quadern per a algun detall. Li havien encarregat d’animar les joves famílies soviètiques perquè emigressin a Sibèria a treballar als sectors en auge de la mineria i la perforació: una tasca que no era gens fàcil. Els camps de presoners proporcionaven molta mà d’obra no qualificada, però la regió necessitava geòlegs, enginyers, topògrafs, arquitectes, químics i gestors. Tània, però, en el seu article, deixava de banda els homes i parlava de les seves dones. Començava amb una mare jove i atractiva anomenada Clara, que parlava amb entusiasme i sentit de l’humor de fer front a la vida a temperatures sota zero.

A mig matí, Daniïl Antónov, el cap de Tània, va recollir els fulls de la safata on els havia deixat ella i els va començar a llegir. Era un home baixet de tarannà amable, cosa que no abundava en el món del periodisme.

—Fantàstic —va dir al cap d’un moment—. Quan tindràs la resta?

—Pico tan de pressa com puc.

Antónov es va entretenir una estona allí.

—Ara que has estat a Sibèria, no has sentit res sobre Ustin Bodian?

Bodian era un cantant d’òpera que havien enganxat passant de contraban dos exemplars de Doctor Zivago comprats quan havia actuat a Itàlia. En aquells moments era en un camp de treball.

El sentit de culpa va accelerar el cor de Tània. Sospitava d’ella, Daniïl? Normalment tenia intuïció respecte dels homes.

—No —va mentir—. Per què m’ho preguntes? En saps res, tu?

—No, res.

Daniïl va tornar a la seva taula.

Tània estava a punt d’acabar el tercer article quan Piotr Opotkin es va aturar darrere d’ella i va començar a llegir el que escrivia amb un cigarret penjant als llavis. Era el redactor en cap del seu departament, un home corpulent, de pell malmesa. A diferència de Daniïl, Opotkin no era un periodista qualificat, sinó un comissari, que era allí per designació política. Ell havia d’assegurar que els articles no vulneressin les directrius del Kremlin, i per fer aquesta tasca només calia seguir una ortodòxia rígida.

—Ja et vaig dir que no escrivissis sobre el temps —li va dir després de llegir les primeres pàgines. Era d’un poble del nord de Moscou i encara tenia l’accent del nord de Rússia.

Tània va deixar anar un sospir.

—La sèrie és sobre Sibèria, Piotr. La gent ja ho sap, que allí hi fa fred. No podem enganyar ningú.

—Però aquí només es parla del temps.

—Es parla d’una jove de Moscou amb molta imaginació que puja una família en unes condicions d’allò més difícils, i que viu una gran aventura.

—Té raó, Piotr. —Daniïl es va afegir a la conversa—. Si evitem parlar del fred, la gent veurà que l’article és una collonada i no se’n creurà ni una paraula.

—A mi no m’agrada —va respondre Opotkin, obstinat.

—Has d’admetre —va insistir Daniïl— que la Tània ho fa emocionant.

Opotkin es va quedar pensatiu.

—Potser teniu raó —va dir, deixant els papers a la safata—. Dissabte al vespre fem una festa a casa —va dir a Tània—. La meva filla ha acabat la carrera. Pensava si hi voldríeu venir, tu i el teu germà…

Opotkin era un arribista que tenia molt poc èxit en les relacions socials i organitzava unes festes avorridíssimes. Tània sabia que podia parlar en nom del seu germà.

—M’agradaria molt venir-hi, i segur que a en Dimka també, però és l’aniversari de la nostra mare. Em sap molt de greu.

Opotkin va semblar ofès.

—Llàstima —va dir, i se’n va anar.

—Oi que no és l’aniversari de la teva mare? —li va preguntar Daniïl quan l’altre ja no els podia sentir.

—No.

—Ho comprovarà.

—Doncs veurà que m’he excusat amablement perquè no hi volia anar.

—Hi hauries d’anar, a les seves festes.

Tània no tenia ganes de discutir-ho. Tenia coses més importants al cap. Havia d’escriure els articles, anar-se’n d’allà i salvar la vida d’Ustin Bodian. Tanmateix, Daniïl era un bon cap, d’idees liberals, per això va refrenar la impaciència.

—A en Piotr li és ben igual que vagi a la seva festa o no —va dir—. Vol el meu germà, que treballa per a Khruixtxov.

Tània estava acostumada que la gent es volgués fer amiga d’ella per les influències de la seva família. El seu difunt pare havia estat coronel del KGB, la policia secreta, i el seu oncle Volódia, general dels serveis secrets de l’Exèrcit Roig.

Daniïl tenia la persistència del periodista.

—Piotr va cedir i ens va donar els articles de Sibèria. Li hauries de demostrar que li estàs agraïda.

—No suporto les seves festes. Té uns amics que es torren i grapegen les dones dels altres.

—No voldria que t’ho tingués en compte.

—Per què ho hauria de fer?

—Ets molt atractiva. —Això no era cap insinuació. Daniïl vivia amb un amic i ella estava segura que no era d’aquells que sentien atracció per les dones. Parlava en un to natural—. Bonica, amb talent i, el pitjor de tot, jove. No li costarà gaire d’agafar-te mania. Mira de fer un esforç —li va recomanar abans d’anar-se’n.

Tània es va adonar que potser tenia raó, però va decidir de pensar-hi més tard i es va tornar a centrar en la màquina d’escriure.

A migdia va anar a buscar un plat d’amanida de patata amb arengades marinades a la cantina i s’ho va menjar a la taula mateix.

No va trigar gaire a acabar el tercer article. Va passar els fulls a Daniïl.

—Me’n vaig a casa a dormir —va dir—. No em truquis, sisplau.

—Bona feina —va respondre ell—. Que dormis bé.

Tània va guardar la llibreta a la bossa que duia penjada a l’espatlla i va sortir de l’edifici.

Havia d’estar segura que no la seguissin. Estava cansada, i això volia dir que podia cometre algun error absurd. Estava preocupada.

Va passar per davant de la parada de l’autobús, va caminar uns quants blocs fins a la següent i el va agafar allí. Una cosa que no tenia cap sentit, però que confirmaria que qui fes el mateix, l’estava seguint.

No ho va fer ningú.

Va baixar a prop d’un gran palau prerevolucionari, que havien convertit en pisos. Va donar la volta al bloc, però no li va semblar que ningú observés l’edifici. Inquieta, va fer una altra volta per acabar-ne d’estar segura. Després va entrar en aquell tètric vestíbul i va pujar l’escala de marbre tota esquerdada fins al pis de Vassili Iénkov.

Quan estava a punt de ficar la clau al pany es va obrir la porta: es va trobar al davant una rossa esvelta d’uns divuit anys. Darrere d’ella hi havia Vassili. Tània va deixar anar un renec mut. Ja era tard per fugir o per fer veure que anava a un altre pis.

La rossa es va mirar Tània de dalt a baix, repassant-li bé el pentinat, la figura i la roba. Després va fer un petó a la boca a Vassili, va llançar una mirada triomfal a Tània i se’n va anar escales avall.

Vassili tenia trenta anys, però li agradaven les jovenetes. Totes se li rendien perquè era alt, ben plantat, amb unes faccions molt ben esculpides, una cabellera espessa i fosca sempre un pèl massa llarga i uns ulls d’un castany suau, disposats a insinuar-se constantment. Tània l’admirava per una sèrie de raons ben diferents: era intel·ligent, valent i un escriptor de primera.

Va entrar al seu estudi i va deixar anar la bossa en un cadira. Vassili treballava com a responsable de guions en una ràdio i era desordenat de mena. Tenia la taula plena de papers i tot de llibres apilats a terra. Pel que semblava, treballava en una adaptació per a la ràdio de la primera obra de Maksim Gorki, Petits burgesos. Mademoiselle, la seva gata grisa, dormia al sofà. Tània la va apartar i s’hi va asseure.

—Qui era aquesta floreta? —li va preguntar.

—La meva mare.

Tània es va posar a riure, malgrat la ràbia que li feia.

—Em sap greu que l’hagis trobat aquí —va continuar Vassili, tot i que no es veia gaire compungit.

—Ja sabies que venia avui.

—Em pensava que arribaries més tard.

—M’ha vist la cara. Ningú no ha de saber que hi ha cap relació entre tu i jo.

—Treballa als magatzems GUM. Es diu Varvara. No sospitarà res.

—Sisplau, Vassili, que no torni a passar. Ja és prou perillós el que fem. No hauríem de córrer riscos innecessaris. Et pots xinar una adolescent sempre que vulguis, noi.

—Tens raó, no tornarà a passar. Et faré un te. Sembles cansada.

Vassili se’n va anar cap al samovar.

—Estic cansada. A més, Ustin Bodian s’està morint.

—No fotis! De què?

—De pneumònia.

Tània no coneixia personalment Bodian, però li havia fet una entrevista abans que s’hagués ficat en problemes. A més de tenir un talent extraordinari, era un home entranyable, amb un gran cor. Com a artista soviètic admirat arreu del món, havia viscut una vida de privilegi, però encara era capaç de demostrar públicament el descontent sobre les injustícies que patia la gent més desafortunada que ell, per això l’havien enviat a Sibèria.

—Encara el fan treballar? —va preguntar Vassili.

Ella ho va negar amb el cap.

—Ja no pot. Però no el volen enviar a l’hospital. Es passa el dia ajagut al catre, i empitjora de mica en mica.

—L’has vist?

—Ostres, no. Ja és prou perillós preguntar per ell. Si m’hagués acostat al camp de presoners, no n’hauria sortit.

Vassili li va passar el te i el sucre.

—Li fan algun tractament mèdic?

—No.

—Tens idea de quant pot durar?

Ella va fer que no amb el cap.

—Ara ja saps el mateix que jo.

—Hem de difondre la notícia.

Tània va fer que sí.

—L’única manera de salvar-li la vida és fer pública la malaltia i esperar que el govern tingui la gentilesa de sentir-se incòmode.

—Fem una edició especial?

—Sí —va respondre Tània—. Avui mateix.

Vassili i Tània editaven un fullet informatiu il·legal anomenat Dissidència, que parlava de censura, manifestacions, judicis i presoners polítics. Vassili tenia al seu despatx de Ràdio Moscou una multicopista, que feien servir per editar múltiples còpies dels guions. En secret, hi imprimia cinquanta exemplars de cada número de Dissidència. Molts dels qui el rebien en feien còpies amb la màquina d’escriure, o fins i tot a mà, i la circulació es multiplicava. Es tractava d’un sistema d’autoedició anomenat samizdat en rus i estava molt estès: d’aquesta manera es distribuïen novel·les senceres.

—Ja el redacto.

Tània va anar cap a l’armari i en va estirar una gran caixa de cartró plena de pinso de gat. Va ficar les mans entre tot aquell gra i en va treure una màquina d’escriure amb una funda. Era la que feien servir per a Dissidència.

Picar a màquina era tan singular com escriure a mà. Cada màquina tenia les seves característiques. Les lletres mai no estaven perfectament alineades: n’hi havia d’un xic més alçades, d’altres de descentrades. Cada lletra es gastava o es malmetia de manera diferent. Això volia dir que els experts de la policia podien establir la relació d’una màquina d’escriure amb el producte que en sortia. Si haguessin picat Dissidència amb la mateixa màquina amb què feia Vassili els guions, algú se n’hauria adonat. Per això mateix, Vassili havia robat una màquina antiga del departament de programació, se l’havia endut a casa i l’havia amagat a la caixa del menjar del gat. En un escorcoll ferm l’hi haurien trobat, però quan arribés l’escorcoll ferm, ell ja estaria acabat.

A la caixa també hi havia uns fulls de paper encerat especial, del que s’utilitzava a la multicopista. La màquina d’escriure no tenia cinta: les lletres perforaven el paper i la multicopista funcionava passant la tinta pels buits que deixava la forma de les lletres.

Tània va escriure un informe sobre Bodian en què afirmava que el secretari general, Nikita Khruixtxov, seria personalment responsable del fet que un dels tenors més importants de la Unió Soviètica morís en un camp de presoners. Recordava els punts principals del judici de Bodian per activitats antisoviètiques, incloent-hi l’apassionada defensa que va fer de la llibertat artística. Per desviar l’atenció, atribuïa la informació sobre la malaltia de Bodian a un suposat amant de l’òpera del KGB.

Quan va acabar, va passar els dos clixés a Vassili.

—Ho he fet concís —va dir.

—La concisió és la germana del talent. Ho va dir Txékhov. —Va llegir a poc a poc l’escrit i el va aprovar amb un cop de cap—. Ara mateix me’n vaig a Ràdio Moscou a fer-ne còpies —va dir—. Després les hauríem de portar a la plaça de Maiakovski.

A Tània, allò no la va sorprendre, però la va inquietar.

—És segur?

—No, naturalment. És un acte cultural que no organitza el govern, per això ens va bé.

A principi d’any, els joves moscovites s’havien començat a reunir de manera informal al voltant de l’estàtua del poeta bolxevic Vladímir Maiakovski. N’hi havia que hi llegien poesies en veu alta i així atreien més gent. D’aquesta manera s’havia creat un festival de poesia ininterromput, permanent, i algunes de les obres que es recitaven al peu del monument criticaven indirectament el govern.

Un fenomen com aquest, amb Stalin hauria durat deu minuts, però Khruixtxov era reformista. En el seu programa hi havia cert grau de tolerància cultural, i fins aleshores no s’havia actuat contra aquelles lectures de poemes. Ara bé, la liberalització funcionava fent dos passos endavant i un endarrere. El germà de Tània deia que tot depenia de si, a Khruixtxov, les coses li anaven bé, de si se sentia políticament fort o tenia contratemps i temia un cop d’Estat dels seus enemics conservadors de dins del Kremlin. Fos com fos, mai no es podia preveure què farien les autoritats.

Tània estava massa cansada per pensar-hi i s’imaginava que qualsevol altre lloc seria igual de perillós.

—Mentre ets a la ràdio dormiré una estona.

Se’n va anar a l’habitació. Els llençols estaven tots rebregats: va pensar que Vassili i Varvara s’havien passat el matí al llit. Va estirar la vànova fins a dalt de tot, es va treure les botes i va jeure.

Sentia el cos cansat, però el cap no li parava. Estava espantada i al mateix temps tenia ganes d’anar a la plaça de Maiakovski. Dissidència era una publicació important, malgrat que la producció fos d’aficionats, i la circulació, reduïda. Demostrava que el govern comunista no era totpoderós. I també que els dissidents no estaven sols. Els dirigents religiosos que lluitaven contra la persecució hi trobaven notícies sobre cantants de folk detinguts per fer cançons de protesta. El dissident, en comptes de sentir-se com una veu única en una societat monolítica, s’adonava que formava part d’una gran xarxa, que eren milers les persones que volien un govern diferent i millor.

I podia salvar la vida d’Ustin Bodian.

A la fi, Tània es va adormir.

La van despertar unes carícies a la galta. Va obrir els ulls i va veure Vassili estirat al seu costat.

—Fuig d’aquí —li va dir.

—És el meu llit.

Tània es va incorporar.

—Tinc vint-i-dos anys, sóc massa vella per a tu.

—Farem una excepció…

—Quan em vulgui fer membre de l’harem, t’avisaré.

—Deixaré totes les altres per tu.

—Sí, home…

—De debò.

—Potser durant cinc minuts.

—Per sempre.

—Fes-ho sis mesos i m’ho repensaré.

—Sis mesos?

—Ho veus? Si no ets capaç de ser cast ni mig any, com vols prometre-ho per sempre? Òndia! Quina hora és?

—Has dormit tota la tarda. No et llevis. Em trec la roba i em fico al llit amb tu.

Tània es va aixecar.

—Ens n’hem d’anar ara mateix.

Vassili ho va deixar córrer. Segur que no havia parlat seriosament. Es veia impulsat a seduir jovenetes. Ja havia fet el numeret i se n’oblidava, com a mínim de moment. Li va allargar un paquetet amb uns vint-i-cinc fulls impresos per totes dues cares, amb les lletres un xic borroses: exemplars del nou número de Dissidència. Tot i que feia bo, es va posar un fulard de cotó. Li donava un toc artístic.

—Doncs anem-nos-en —va dir.

Tània el va fer esperar; es va tancar un moment al bany. La cara que hi havia al mirall l’observava amb aquells ulls blaus i intensos emmarcats pels cabells d’un ros clar tallats à la garçonne. Es va posar unes ulleres de sol per dissimular els ulls i un mocador marró normal i corrent al cap. Tenia l’aspecte de qualsevol jove del carrer.

Va anar a la cuina, sense fer cas del repicament de peus impacient de Vassili, es va servir un got d’aigua de l’aixeta i se’l va beure.

—Ja estic a punt —va dir.

Van anar a peu fins a l’estació de metro. En van agafar un, atapeït de treballadors que tornaven a casa. Van baixar a l’estació Maiakovski, a l’avinguda perifèrica de l’Anella dels Jardins. No tenien intenció d’estar-s’hi gaire: de seguida que haguessin repartit els cinquanta exemplars se n’anirien.

—Si hi ha cap problema —li va dir Vassili—, recorda que no ens coneixem de res.

Es van separar i van sortir cadascun pel seu compte. El sol estava a punt de pondre’s i aquell dia d’estiu refrescava.

Vladímir Maiakovski havia estat un poeta de talla internacional, i també bolxevic, i la Unió Soviètica n’estava orgullosa. La seva colossal estàtua es dreçava sis metres al mig d’una plaça que duia el seu nom. Uns quants centenars de persones pul·lulaven per allí, a l’herba. La major part eren joves, alguns vestits seguint més o menys les modes occidentals, texans i jerseis de coll alt. Un jove amb gorra venia la seva novel·la, en fulls de còpia fets amb paper carbó, perforats i lligats amb un cordill. Es titulava Créixer cap enrere. Una noia de cabells llargs portava una guitarra, però semblava que no tenia intenció de tocar-la: potser era una mena d’accessori, com ara una bossa. Només hi havia un poli d’uniforme, però els secretes es veien tan clars que feien gràcia i tot, amb les jaquetes de cuiro per dissimular l’arma, malgrat el bon temps que feia. Tània, però, n’evitava la mirada; no li semblaven pas gens divertits.

La gent s’alçava per torns i cadascú recitava un o dos poemes. En general eren homes, però també hi havia alguna dona. Un noi amb una rialleta picardiosa va llegir un text sobre un pagès maldestre que intentava aconduir un estol d’oques, i els congregats de seguida es van adonar que es tractava d’una metàfora sobre la manera d’organitzar el país del Partit Comunista. Al cap de poc tothom reia pels descosits, fora dels del KGB, que hi posaven cara de desconcert.

Tània es va anar esmunyint discretament entre la gent, mig escoltant una poesia d’angoixa adolescent en l’estil futurista de Maiakovski, repartint d’un en un els fulls que portava a la butxaca a la gent que li semblava pròxima. No perdia de vista Vassili, que feia com ella. Al cap de molt poc va sentir exclamacions de sorpresa i de preocupació a mesura que alguns començaven a parlar de Bodian: en un aplec com aquell, la majoria de la gent sabia qui era i per què l’havien empresonat. Repartia els papers tan de pressa com podia, impacient per desfer-se’n abans que la policia ensumés què passava.

Un home amb els cabells curts i aspecte d’exmilitar es va situar al capdavant i, en comptes de recitar un poema, va començar a llegir en veu alta l’article de Tània sobre Bodian. Això la va complaure: les notícies corrien més de pressa del que s’havia imaginat. Es van sentir crits d’indignació quan va arribar a la part on deia que Bodian no rebia atenció mèdica. Però els de les jaquetes de cuiro van notar el canvi d’atmosfera i hi van parar més atenció. En va localitzar un que parlava, apressat, amb un transceptor.

Li quedaven cinc fulls i li cremaven a la butxaca.

La policia secreta, que s’havia mantingut als marges de la plaça, en aquells moments es ficava entre la gent i s’acostava a l’orador, que brandava, desafiador, l’exemplar de Dissidència i anava cridant sobre Bodian. Una part del públic va envoltar el pedestal i va impedir que hi arribessin. Els del KGB van endurir l’actitud i van començar a apartar la gent a empentes. Tots els aldarulls començaven així. Tània, tota nerviosa, va anar retrocedint cap a la perifèria. Li quedava un full de Dissidència. El va deixar anar a terra.

De cop i volta van arribar mitja dotzena de policies uniformats. Tota intrigada per saber d’on havien sortit, Tània va mirar a l’altra banda de l’avinguda, cap a l’edifici de més a prop, i va veure que en sortien per la porta uns quants més: devien haver estat amagats allà dintre, esperant, per si els necessitaven. Amb les porres a la mà, es van anar ficant enmig de la multitud, clavant cops indiscriminadament a tort i a dret. Tània va veure que Vassili girava cua i se n’anava tan de pressa com podia, passant entre la gent, i ella va fer el mateix. De cop, un adolescent espantat va topar amb ella i la va fer caure.

Va quedar un moment atordida. Quan la visió se li va fer més clara, va veure més gent que corria. Es va posar de genolls, però es marejava. Algú li va passar per damunt i va tornar a anar per terra. Tot d’una, va veure Vassili que l’agafava amb totes dues mans i l’ajudava a aixecar-se. Va ser un moment de sorpresa: mai no s’hauria imaginat que ell arrisqués la seva seguretat per donar-li un cop de mà.

Llavors, un poli va clavar un cop de porra al cap de Vassili i el va fer caure. El poli es va ajupir, li va agafar els braços, els hi va tirar enrere i, amb moviments ràpids, de professional, el va emmanillar.

—Fuig! —va dibuixar amb els llavis, quan la seva mirada va coincidir amb els ulls de Tània.

Ella va arrencar a córrer, però, un instant després, va xocar amb un policia d’uniforme. L’home la va agafar pel braç.

—Deixa’m anar! —va cridar, mirant de desfer-se’n.

L’altre la va estrènyer amb més força.

—Estàs detinguda, mala pècora! —va dir.





6


La sala Nina Onilova del Kremlin tenia el nom d’una artillera morta a la batalla de Sebastòpol. A la paret hi havia una foto emmarcada, en blanc i negre, d’un general de l’Exèrcit Roig que col·locava la medalla de l’Orde de la Bandera Roja a la làpida de l’heroïna. La fotografia penjava damunt d’una llar de foc de marbre blanc tacat com els dits d’un fumador. Tot al voltant, unes elaborades motllures de guix enquadraven trossos de pintura més clara, que assenyalaven el lloc on hi havia hagut altres imatges, cosa que apuntava que aquella habitació no s’havia pintat d’ençà de la revolució. Probablement la sala havia estat en una altra època una estança elegant. En aquells moments estava moblada amb taules de cantina, col·locades l’una al costat de l’altra formant un llarg rectangle, i cap a una vintena de cadires ordinàries. Damunt les taules hi havia cendrers de terrissa que potser buidaven cada dia, però que no netejaven mai.

Dimka Dvorkin va entrar amb el cap fet un remolí i l’estómac ben nuat.

La sala era el lloc de trobada habitual dels assessors de ministres i secretaris que formaven el Presídium del Soviet Suprem, l’òrgan rector de la Unió Soviètica.

Dimka era assessor de Nikita Khruixtxov, primer secretari i president del Presídium, però així i tot tenia la impressió que no havia de ser allà.

Faltaven unes quantes setmanes per a la Cimera de Viena, que havia de ser una trobada espectacular entre Khruixtxov i el nou president dels Estats Units, John Kennedy. L’endemà, en el Presídium més important de l’any, els dirigents de la Unió Soviètica havien de decidir l’estratègia per a la cimera. Aquell dia, els assessors es reunien per preparar el Presídium. Era una reunió de planificació per a una reunió de planificació.

El representant de Khruixtxov havia de presentar la idea del dirigent perquè els altres assessors poguessin preparar els seus caps per a l’endemà. Ell tenia la tasca no confessada de descobrir qualsevol oposició latent a les idees de Khruixtxov i, si podia ser, sufocar-la. Tenia el deure solemne d’aconseguir que a la conversa de l’endemà no hi hagués entrebancs per al dirigent.

Dimka coneixia bé les idees de Khruixtxov sobre la cimera, però malgrat tot li semblava que no es veia capaç de fer front a aquella reunió. Era el més jove i el que tenia menys experiència entre els assessors de Khruixtxov. Tot plegat, feia un any que havia sortit de la universitat. Era la primera vegada que assistia a un prepresídium: feia massa poc que era allà. Tanmateix, deu minuts abans, la seva secretària, Vera Plétner, l’havia informat que un dels assessors principals havia avisat que estava malalt i que l’altre havia tingut un accident de cotxe. Per tant, Dimka havia d’aguantar el tipus.

Dimka treballava per a Khruixtxov per dues raons. En primer lloc, havia estat el primer a totes les classes on havia anat, des del jardí d’infància fins a la universitat. I en segon lloc, tenia un oncle general. No sabia quina de les dues coses pesava més.

El Kremlin presentava un aspecte monolític davant del món exterior, però, en realitat, era un camp de batalla. Khruixtxov exercia un domini massa fort. Era comunista en cos i ànima, però també un reformista que veia els defectes del sistema soviètic i volia posar en pràctica noves idees. Ara bé, encara no havien estat derrotats els vells estalinistes del Kremlin. Estaven a l’aguait de qualsevol oportunitat que sorgís per afeblir Khruixtxov i tirar enrere les reformes que proposava.

Aquella reunió era informal, els ajudants aplegats allí prenien te i fumaven, sense jaqueta i amb la corbata afluixada. Quasi tot eren homes, encara que hi havia alguna dona. Dimka hi va localitzar una cara coneguda: Natàlia Smotrova, assessora del ministre d’Afers Estrangers, Andrei Gromiko. Tenia uns vint-i-cinc anys i era atractiva, malgrat aquell vestit negre que duia, que no tenia cap gràcia. Dimka no la coneixia gaire, però hi havia parlat algun cop. Aquell matí la tenia al costat. Va veure que la sorprenia que ell fos allà.

—Konstantínov i Pakhari han tingut un accident de cotxe —li va explicar Dimka.

—S’han fet mal?

—No gaire.

—I Alkaev?

—De baixa amb herpes.

—Sí que estem de pega! O sigui que tu ets el representant del dirigent.

—Estic espaordit.

—Te’n sortiràs.

Dimka va donar un cop d’ull a la sala. Semblava que tothom esperés alguna cosa.

—Qui presideix la reunió? —va preguntar, fluixet, a Natàlia.

Un dels altres el va sentir. Era Ievgueni Filípov, qui treballava per a Rodin Malinosvki, ministre de Defensa conservador. Filípov en tenia més de trenta, però portava roba de persona més gran: un vestit folgat de després de la guerra i una camisa de franel·la grisa.

—Qui presideix aquesta reunió? —va repetir en veu alta la pregunta de Dimka en to de menyspreu—. Doncs tu, evidentment. Que no ets l’assessor del president del Presídium? Endavant, estudiantet.

Dimka va notar que s’enrojolava. No trobava les paraules. Tot d’una li va venir una inspiració.

—Gràcies a l’important vol espacial del coronel Iuri Gagarin, el camarada Khruixtxov arribarà a Viena i encara li ressonaran a l’orella les felicitacions del món —va dir, recuperant la inspiració.

El mes anterior, Gagarin havia estat el primer ésser humà que havia viatjat a l’espai amb un coet, avançant-se als americans en qüestió de setmanes, en un sorprenent cop magistral científic i propagandístic per a la Unió Soviètica i per a Nikita Khruixtxov.

Els assessors del voltant de la taula van aplaudir i Dimka es va començar a sentir més bé.

—Valdria més que al primer secretari li ressonés a l’orella el discurs inaugural del president Kennedy —va tornar a intervenir Filípov. Semblava que no sabia parlar sense posar-hi aquell to burleta—. Per si els camarades d’aquí a la taula ho han oblidat, Kennedy ens va acusar d’estar planificant el domini del món i va jurar que ens aturaria al preu que fos. Després de tots els passos amistosos que hem fet, imprudents en opinió d’alguns camarades experimentats, Kennedy no podia deixar més clares les seves intencions agressives. —Va alçar el braç amb un dit enlaire com un mestre d’escola—. Per a nosaltres només hi ha una resposta possible: augmentar la força militar.

Dimka encara ruminava una rèplica quan Natàlia li va passar al davant:

—És una cursa que no podem guanyar —va dir ella amb aire enèrgic i tot el sentit comú—. Els Estats Units són més rics que la Unió Soviètica, i poden igualar qualsevol ampliació que emprenguem amb les forces militars.

Dimka va deduir que era més assenyada que el seu cap, un conservador. Li va adreçar una mirada d’agraïment i va continuar.

—D’aquí la política de coexistència pacífica de Khruixtxov, que ens permet d’invertir menys en l’exèrcit i més en agricultura i indústria.

Els conservadors del Kremlin odiaven la coexistència pacífica. Per a ells, el conflicte amb el capitalisme i l’imperialisme era una lluita a mort.

De cua d’ull, Dimka va veure que entrava a la sala la seva secretària, Vera, una dona de quaranta anys, intel·ligent, agosarada. Li va fer un gest perquè se n’anés.

No era tan fàcil treure’s de sobre Filípov.

—El que no hem de permetre és que una visió ingènua de la política mundial ens animi a reduir amb massa precipitació l’exèrcit —va dir amb menyspreu—. No podem pas dir que estiguem guanyant a la palestra internacional. Si no, fixem-nos com ens desafien els xinesos. Això ens afebleix de cara a Viena.

Com era que Filípov s’entestava a demostrar que Dimka era idiota? De cop, aquest va recordar que Filípov havia delejat un lloc de treball al gabinet de Khruixtxov: justament el que havia aconseguit ell.

—De la mateixa manera que la badia de Cochinos va afeblir Kennedy —va respondre Dimka. El president dels Estats Units havia autoritzat un esbojarrat pla de la CIA d’envair Cuba en un punt anomenat la badia de Cochinos: la conspiració va sortir malament i Kennedy havia acabat humiliat—. Jo crec que la posició del nostre president és més forta.

—De tota manera, Khruixtxov ha fracassat. —Filípov va callar, conscient que havia anat massa lluny. En aquelles converses preparatòries es parlava amb franquesa, però hi havia uns límits.

Dimka va aprofitar el moment de debilitat.

—En què ha fallat Khruixtxov? —va preguntar—. Explica’ns-ho, sisplau.

Filípov va rectificar ràpidament.

—Hem fracassat a l’hora d’aconseguir el nostre principal objectiu en política exterior: una resolució permanent sobre la situació de Berlín. L’Alemanya Oriental és el nostre post fronterer a Europa. Els seus límits afermen els de Polònia i Txecoslovàquia. És intolerable que no s’hagi resolt aquesta situació.

—Bé —va fer Dimka, i ell mateix va quedar sorprès del to de confiança que li va sortir—. Em sembla que ja hem discutit prou sobre principis generals. Abans d’acabar la reunió, explicaré com veu el problema el primer secretari.

Filípov va obrir la boca per protestar contra aquella conclusió sobtada, però Dimka el va tallar.

—Els camarades parlaran quan el president els convidi a fer-ho —va dir amb un grinyol discordant a la veu fet a posta. Tothom va callar.

—A Viena, Khruixtxov dirà a Kennedy que no podem esperar més. Hem fet propostes raonables per regular la situació a Berlín, i tot el que ens han contestat els Estats Units és que no volen canvis. —Uns quants de la taula van assentir—. Khruixtxov dirà que si no estan d’acord a fer un pla, emprendrem una acció unilateral; i si ells intenten aturar-nos, haurem de respondre amb la força.

Es va fer un llarg moment de silenci, que Dimka va aprofitar per aixecar-se.

—Gràcies per la vostra assistència —va dir.

—I això significa que estem disposats a anar a la guerra contra els nord-americans per Berlín? —Natàlia va dir el que pensaven tots.

—El primer secretari no creu que hi hagi d’haver guerra —va fer Dimka, proporcionant-los la mateixa resposta evasiva que li havia donat Khruixtxov.

—Kennedy no és pas boig.

Quan s’apartava de la taula, va copsar una mirada de Natàlia en què es barrejava la sorpresa i l’admiració. Encara no se sabia avenir de com s’havia mostrat tan dur. Mai no havia estat un xaiet, però era davant d’un grup de gent poderosa i llesta, i havia estat capaç d’intimidar-los. El càrrec que tenia hi ajudava: encara que fos un principiant, el seu despatx a les oficines del primer secretari li conferia poder. I, curiosament, també hi havia intervingut l’hostilitat de Filípov. Tots podien estar d’acord amb la necessitat de mostrar-se inflexibles amb algú que intentava debilitar el dirigent.

Vera caminava amunt i avall per l’avantsala. Era una assistent política amb experiència que no s’espantava per qualsevol cosa. Una guspira va desencadenar la intuïció de Dimka.

—La meva germana, oi? —va dir.

Vera estava esfereïda. Va esbatanar els ulls.

—Què s’ha de fer? —va preguntar, horroritzada.

No era gens estrany. Ja feia temps que Dimka temia que un dia o altre Tània tindria problemes.

—Què ha fet? —va preguntar.

—L’han detingut.

—Bufa!

Vera va assenyalar el telèfon despenjat de la taula auxiliar i Dimka el va agafar. A l’altre costat del fil hi havia la seva mare, Ània.

—La Tània és a la Lubianka! —va dir, fent servir el nom popular de la seu del KGB a la plaça de Lubianka. Estava al caire de la histèria.

A Dimka no l’havia pas agafat de sorpresa. Estava d’acord amb la seva germana bessona que a la Unió Soviètica hi havia moltes coses que anaven malament, però mentre ell creia que hi calia una reforma, Tània considerava que el que s’havia de fer era posar fi al comunisme. Es tractava d’un desacord intel·lectual que no afectava l’estimació que es tenien l’un per l’altre. Eren amics íntims. Sempre ho havien estat.

Et podien detenir per pensar com Tània, una de les coses que ell considerava que estaven malament.

—Calma, mare, jo la’n trauré —va respondre Dimka. Esperava ser capaç de justificar aquella afirmació—. Saps què ha passat?

—Hi ha hagut aldarulls en una concentració on llegien poemes!

—Segur que ha anat a la plaça de Maiakovski. Si només és això… —No estava al corrent de tot el que feia la seva germana, però sospitava que hi havia alguna cosa més que poesia.

—Has de fer-hi alguna cosa, Dimka! Abans no…

—Ja ho sé.

Abans no comencin a interrogar-la, volia dir la mare. Un calfred de por li va passar per damunt com una ombra. La perspectiva d’un interrogatori en els famosos calabossos soterranis de la seu del KGB tenia terroritzats tots els ciutadans soviètics.

La primera cosa que se li va acudir va ser telefonar, però després va veure que no n’hi hauria prou. Hi havia d’anar en persona. Va dubtar un moment: li podria perjudicar la carrera que la gent sabés que havia anat a la Lubianka a rescatar la seva germana. Però aquella idea no el va fer recapacitar. Tània s’interposava entre ell i Khruixtxov i la Unió Soviètica en pes.

—Ja hi vaig, mare —va dir—. Truca a l’oncle Volódia i explica-li què ha passat.

—Ah, sí, bona idea! El meu germà sabrà què s’ha de fer.

Dimka va penjar.

—Telefona a la Lubianka —va dir a Vera—. Deixa’ls clar que truques de part del despatx del primer secretari, que està preocupat per la detenció de la destacada periodista Tània Dvorkin. Els dius que ara hi va l’assessor del camarada Khruixtxov per parlar-ne i que no facin res fins que no arribi.

Ella anava prenent notes.

—Demano un cotxe?

La plaça de Lubianka era a poc menys d’un parell de quilòmetres del complex del Kremlin.

—Tinc la moto a baix. Serà més ràpid.

Dimka tenia el privilegi de disposar d’una Voskhod 175 de cinc marxes i tub d’escapament doble.

S’havia adonat que tindria problemes perquè, curiosament, Tània havia deixat d’explicar-l’hi tot, rumiava mentre anava cap allà. Normalment, no hi havia secrets entre ells. Dimka tenia una intimitat amb la seva germana bessona que no compartia amb ningú més. Quan la mare era fora, i es quedaven tots dos sols, Tània es passejava pel pis despullada per anar a buscar la roba interior que tenien a l’armari de tocar de la caldera, i Dimka se n’anava a orinar sense molestar-se a tancar la porta de la cambra de bany. Alguna vegada, algun amic de Dimka li comentava, amb aire sorneguer, que aquella intimitat era eròtica, però en realitat era tot el contrari. La relació era tan estreta justament perquè no hi havia ni una espurna sexual.

Però tot aquell any ell havia sabut que Tània li amagava alguna cosa. No sabia què, però s’ho imaginava. No era qüestió d’un xicot, d’això n’estava segur: s’ho explicaven tot de la seva vida romàntica, intercanviaven idees, es comprenien. Va pensar que gairebé segur que era un assumpte polític. Només li podia amagar alguna cosa per protegir-lo.

Es va aturar davant d’aquell edifici tan temible, un palau d’obra vista de color groguenc construït abans de la revolució com a seu d’una companyia d’assegurances. La idea que la seva germana era tancada en aquell lloc el feia posar malalt. Per un moment va pensar que vomitaria.

Va aparcar davant l’entrada principal, es va estar allà un moment per asserenar-se i després hi va entrar.

Va trobar l’editor de Tània, Daniïl Antónov, parlant amb un del KGB al vestíbul. Daniïl era baixet i poca cosa, Dimka el veia com una persona inofensiva, però en aquells moments adoptava un aire enèrgic.

—Vull veure Tània Dvorkin, i la vull veure ara mateix —deia.

El del KGB hi posava una expressió de tossudesa pertinaç.

—Això no podrà ser.

Dimka el va interrompre:

—Vinc del despatx del primer secretari —va dir.

El del KGB no es deixava impressionar.

—I què hi fas, allà, noiet? Preparar el te? —li va dir amb males maneres—. Com et dius?

Era una pregunta per intimidar: a tothom li feia por donar el nom al KGB.

—Dmitri Dvorkin, i he vingut per dir que el camarada Khruixtxov està interessat personalment en aquest cas.

—No fumis, Dvorkin! —va respondre l’home—. El camarada Khruixtxov no en sap res, d’aquest cas. Tu ets aquí per treure la teva germana d’aquest enrenou.

Dimka va quedar desconcertat per l’implacable desvergonyiment d’aquell home. Va pensar que molta gent que intentava alliberar del KGB algun familiar o amic devia parlar de relacions personals amb algú que tingués poder. De tota manera, va tornar a la càrrega.

—Com et dius?

—Sóc el capità Mets.

—I de què acuses Tània Dvorkin?

—D’agredir un agent.

—Una noia ha atacat un dels vostres goril·les amb jaqueta de cuiro? —va preguntar Dimka amb mofa—. Primer li deu haver hagut de prendre l’arma. Vinga, Mets! No siguis torracollons…

—Ha anat a una concentració sediciosa. Hi repartien propaganda antisoviètica. —Mets li va allargar un full de paper—. La concentració ha acabat en disturbis.

Dimka es va mirar el paper. Al capçal deia Dissidència. Ja havia sentit a parlar d’aquells fullets informatius subversius. Probablement Tània hi tenia alguna cosa a veure. Aquell número estava dedicat a Ustin Bodian, el cantant d’òpera. A Dimka li va cridar un moment l’atenció la sorprenent afirmació que Bodian s’estava morint d’una pneumònia en un camp de treball siberià. Després va recordar que aquell mateix dia Tània havia tornat de Sibèria, i va veure que allò ho podia haver escrit ella. Podia tenir problemes de debò.

—Afirmes que Tània portava aquest paper a sobre? —va preguntar. Va veure que Mets dubtava i va afegir—: No ho crec.

—És que no hi havia de ser per res, allà.

—No veus que és periodista, inútil? —va intervenir Daniïl—. Observava els fets, tal com feien els vostres agents.

—Ella no ho és pas, un agent.

—Tots els periodistes de la TASS col·laboren amb el KGB, ja ho saps.

—No pots demostrar que hi fos per qüestions professionals.

—Sí que ho puc fer. Sóc el seu cap. Jo l’hi he enviat.

Dimka es va preguntar si allò era cert. Ho dubtava. Agraïa a Daniïl que se la jugués per Tània.

Mets anava perdent la confiança.

—Anava amb un tal Vassili Iénkov, que duia cinc fulls d’aquests a la butxaca.

—No coneix ningú que es digui Vassili Iénkov —va dir Dimka. Podia ser cert: de fet ell mai no havia sentit aquest nom—. Si hi havia un aldarull, com es pot saber qui anava amb qui?

—N’hauré de parlar amb els meus superiors —va respondre Mets, i se’n va anar.

—No triguis gaire —va cridar Dimka, mirant de posar-hi un to dur—. Potser la pròxima persona que veuràs del Kremlin no serà el vailet que serveix el te.

Mets va baixar l’escala. Dimka es va estremir: tothom sabia que al soterrani hi havia les sales d’interrogatori.

Al cap d’un moment, un home més gran, amb un cigarret penjant dels llavis, es presentava davant de Dimka i Daniïl al vestíbul. Tenia una cara desagradable, galtuda, amb una barbeta agressiva i prominent. Daniïl no va semblar que s’alegrés gaire de veure’l. Es va presentar com a Piotr Opotkin, redactor en cap d’articles de l’agència.

Opotkin es va mirar Dimka amb els ulls mig aclucats per esquivar el fum.

—De manera que han detingut la teva germana en una concentració de protesta —va dir. Hi posava un to irritat, però Dimka intuïa que en el fons, per una raó o altra, això l’alegrava.

—Un recital de poesia —el va corregir Dimka.

—La cosa no canvia gaire.

—Jo l’hi he enviat —va intervenir Daniïl.

—El dia que arribava de Sibèria? —va fer Opotkin, escèptic.

—En realitat, no ha estat un encàrrec. Li he suggerit que s’hi deixés caure per veure què passava.

—A mi no em diguis mentides —va respondre Opotkin—. El que intentes és protegir-la.

Daniïl va alçar la barbeta i li va clavar una mirada desafiadora.

—I tu, no has vingut aquí per això?

Abans que Opotkin tingués temps de respondre va arribar el capità Mets.

—El cas encara s’està examinant —va dir.

Opotkin es va presentar i li va ensenyar el carnet d’identitat.

—La qüestió no és si s’ha de castigar Tània Dvorkin, sinó com —va dir.

—Exactament —va respondre Mets, deferent—. Et fa res d’acompanyar-me?

Opotkin ho va acceptar i Mets se’l va endur escales avall.

—Suposo que no permetrà que la torturin —va dir Dimka en veu baixa.

—L’Opotkin ja estava empipat amb la Tània —va fer Daniïl, amoïnat.

—Per què? Em pensava que era una bona periodista.

—És extraordinària. Però li ha rebutjat una invitació a una festa a casa seva dissabte. També volia que hi anessis tu. A en Piotr, li encanta la gent important. Un rebuig li fa molt de mal.

—Merda!

—Jo ja li he dit que havia d’haver-ho acceptat.

—És veritat que l’has enviat a la plaça de Maiakovski?

—No. No podríem pas fer un article sobre una concentració que no és oficial.

—Gràcies per mirar de protegir-la.

—És un privilegi…, però no crec que funcioni.

—Què diries que passarà?

—És probable que la despatxin. O potser que l’enviïn a algun lloc desagradable, com ara al Kazakhstan. —Daniïl va arrufar el front—. Haig de pensar en algun acord que pugui satisfer l’Opotkin i que no sigui massa dur per a la Tània.

Dimka va girar la vista cap a l’entrada i va veure un home de més de quaranta anys amb uns cabells terriblement arranats, a l’estil militar, i l’uniforme de general de l’Exèrcit Roig.

—A la fi, oncle Volódia —va dir.

Volódia Peixkov tenia els mateixos ulls blaus i intensos de Tània.

—Què és aquest merder? —va preguntar, enfadat.

Dimka el va posar al corrent. Quan estava acabant, va tornar Opotkin.

—General —va fer, amb to servil—, he parlat d’aquest problema de la vostra neboda amb els amics del KGB i han acceptat que ho tractem com un assumpte intern de la TASS.

Dimka es va relaxar, tranquil. Després es va preguntar si el que s’havia plantejat Opotkin era situar-se en una posició en què semblés que feia un favor a Volódia.

—Si em permeteu un suggeriment —va respondre l’oncle—, es podria qualificar l’esdeveniment de seriós sense culpar-ne ningú, i limitar-se a passar la Tània a un altre lloc de treball.

Aquest era el càstig que havia esmentat Daniïl feia un moment.

Opotkin va negar amb el cap, pensarós, com si s’estigués plantejant aquella idea, mentre Dimka estava segur que seguiria entusiasmat qualsevol «suggeriment» del general Peixkov.

—Potser un destí a l’estranger —va dir Daniïl—. Parla alemany i anglès.

Això era una exageració, Dimka ja ho veia. Tània havia estudiat aquelles dues llengües a l’escola, però allò no volia dir que les parlés. Daniïl intentava evitar-li el desterrament a alguna regió soviètica remota.

—I podria continuar redactant articles per al meu departament —va afegir Daniïl—. Em sabria greu perdre-la…, és massa bona.

Opotkin semblava que dubtava.

—No la podem pas enviar a Londres o a Bonn. Semblaria un premi.

Era veritat. Els destins als països capitalistes eren preuats. Les dietes eren extraordinàries i, encara que no compressin el mateix que a la Unió Soviètica, els ciutadans soviètics vivien més bé a Occident que al seu país.

—Al Berlín Oriental, potser, o a Varsòvia —va apuntar Volódia.

Opotkin va assentir. Un trasllat cap a un altre país comunista era més que un càstig.

—Estic content que hàgim estat capaços de resoldre-ho —va dir Volódia.

—Dissabte que ve organitzo una festa. Potser hi voldríeu venir? —va dir Opotkin a Dimka.

A Dimka li va semblar que amb això es podria segellar el tracte. Va assentir.

—Ja me n’ha parlat la Tània —va respondre, simulant optimisme—. Hi vindrem tots dos. Gràcies.

Opotkin va mostrar un somriure radiant.

—He rebut notícies que hi ha una vacant en un país comunista —va dir Daniïl—. I hi necessitem algú urgentment. Se n’hi podria anar demà mateix.

—A on? —va preguntar Dimka.

—A Cuba.

—Podria ser acceptable —va respondre Opotkin, ja més animat.

«Millor que el Kazakhstan», va pensar Dimka.

Va tornar a comparèixer Mets al vestíbul amb Tània. A Dimka li va fer un salt el cor: la va veure pàl·lida i espantada, però il·lesa. Mets va parlar mig defensant-se, mig desafiador, com el gos que lladra perquè té por.

—Permeteu-me que suggereixi que la jove Tània es mantingui apartada dels festivals de poesia d’ara endavant —va dir.

L’oncle Volódia va fer una cara com si tingués ganes d’escanyar aquell inútil, però després va somriure.

—Un consell molt assenyat, i tant.

Van sortir tots. Es feia fosc.

—He portat la moto… T’acompanyo a casa —va dir Dimka a Tània.

—Ah, gràcies —va respondre ella. Evidentment, volia parlar amb Dimka.

L’oncle Volódia no era capaç de llegir la ment de la seva neboda com Dimka.

—Ja t’hi portaré jo amb el cotxe —va dir—. Et veig massa alterada per anar amb moto.

—Gràcies, oncle, però me n’aniré amb en Dimka —va respondre Tània per a sorpresa de Volódia.

Aquest va arronsar les espatlles i es va ficar a la limusina ZIL que l’esperava. Daniïl i Piotr es van acomiadar.

Tan bon punt van veure que ningú no els sentia, Tània es va mirar Dimka amb aire frenètic.

—Han dit res d’en Vassili Iénkov?

—Sí. Han dit que anaves amb ell. És veritat?

—Sí.

—Casum dena! Suposo que no deu ser el teu nòvio…

—No. Saps què li ha passat?

—Portava cinc exemplars de Dissidència a la butxaca, de manera que trigarà a sortir de la Lubianka, per més padrins que tingui.

—Ostres! Tu creus que l’investigaran?

—Segur. Voldran saber si només reparteix Dissidència o si també l’edita, cosa que seria molt més seriosa.

—Li escorcollaran el pis?

—Serien negligents si no ho fessin. Per què… Què hi trobaran?

Tània va mirar amunt i avall, però va veure que no hi havia ningú a prop. Tot i això, va abaixar el to.

—La màquina d’escriure amb què es pica Dissidència.

—Ara sí que m’alegro que en Vassili no sigui el teu xicot, perquè ben segur que es passarà els pròxims vint-i-cinc anys a Sibèria.

—Ai, no m’ho diguis!

Dimka va arrufar les celles.

—No n’estàs enamorada, ja es veu, però tampoc no t’és del tot indiferent.

—Mira, és un home valent i un meravellós poeta, però no tenim una relació romàntica. Ni tan sols no l’he besat mai. És d’aquells que han d’anar amb una pila de dones diferents.

—Com el meu amic Valentin. —El company d’habitació de Dimka a la universitat, Valentin Lebédev, havia estat un autèntic seductor.

—Exacte, com en Valentin, sí.

—O sigui…, fins a quin punt t’afecta que escorcollin el pis d’en Vassili i hi trobin aquesta màquina d’escriure?

—Molt. Fèiem Dissidència junts. L’edició d’avui, l’he redactat jo.

—Merda. M’ho temia.

Dimka acabava de conèixer el secret que ella havia estat guardant aquell darrer any.

—Hem d’anar al pis, ara mateix, treure’n la màquina d’escriure i desfer-nos-en —va dir Tània.

—Ni pensar-hi! Treu-t’ho del cap —va fer Dimka, apartant-se un pas d’ella.

—Ho hem de fer!

—No. Arriscaria el que fos per tu i també ho faria per algú a qui estimessis, però jo no me la jugo per aquest paio. Podríem acabar tots a la puta Sibèria.

—Doncs ho faré sola.

Dimka va fer cara d’amoïnat i va valorar els perills de les diferents accions.

—Qui més n’està al corrent, d’això teu amb en Vassili?

—Ningú més. Hem anat amb compte. He vigilat molt que no em seguissin sempre que he anat a casa seva. No ens hem trobat mai en públic.

—De manera que la investigació del KGB no t’hi lligarà.

Ella va dubtar i aleshores Dimka va veure que s’havien ficat en un problema molt gros.

—Què? —va preguntar.

—Depèn de fins a quin punt siguin meticulosos els del KGB.

—Per què?

—Aquest matí, quan he anat al pis d’en Vassili, hi havia una noia…, una tal Varvara.

—La mare que em va…

—En aquell moment en sortia. No sap com em dic.

—Però si el KGB li ensenya les fotografies dels detinguts a la plaça de Maiakovski avui, et reconeixerà?

Tània feia cara d’angoixa.

—M’ha mirat de dalt a baix, donant per suposat que era una rival seva. Sí, em pot reconèixer.

—Valga’m Déu! Doncs sí que hem d’anar a buscar la màquina d’escriure. Si no l’hi troben, es pensaran que en Vassili només repartia Dissidència, i llavors segurament no buscaran la pista de cada noia amb qui va, sobretot si, com dius, són moltes. Potser te’n sortiràs, però si troben la màquina, estàs acabada.

—Ho faré sola. Tens raó, no et puc posar en perill per aquest motiu.

—És que jo tampoc no puc deixar que t’hi posis tu —va dir ell—. Dóna-me’n l’adreça.

Tània l’hi va donar.

—No és gaire lluny —va respondre Dimka—. Puja a la moto.

Ell s’hi va enfilar de seguida i amb un cop de peu en va engegar el motor.

Tània va dubtar un moment, però també hi va pujar.

Dimka va encendre el far i van sortir d’allà.

Mentre conduïa, rumiava si el KGB podia ser ja al pis de Vassili fent-hi l’escorcoll. Va decidir que era possible, però poc probable. Suposant que haguessin detingut unes quaranta o cinquanta persones, es passarien més de mitja nit amb els primers interrogatoris, per treure noms i adreces, i decidir què era prioritari. Tanmateix, valia més ser prudent.

Quan van arribar a l’adreça que li havia donat Tània, en va passar de llarg sense reduir la marxa. Amb la llum dels fanals del carrer va veure un esplèndid edifici del segle XIX. Aleshores, tots aquells edificis o bé s’havien convertit en oficines governamentals o bé s’havien dividit en pisos. No hi va veure cap cotxe aparcat a fora, ni cap home del KGB amb jaqueta de cuiro rondant pels voltants. Va fer la volta a l’illa i no va detectar res sospitós. Va aparcar a uns centenars de metres de la porta.

Van baixar de la moto. Una dona que passejava un gos va dir «bona nit» i va tirar endavant. Van entrar a l’edifici.

En una altra època aquella entrada havia estat un vestíbul impressionant. Llavors, una bombeta solitària il·luminava un terra de marbre esquerdat i ple de rascades, i una gran escala amb una barana on faltaven uns quants balustres.

Hi van pujar, Tània va agafar una clau i va obrir la porta del pis. Hi van entrar i ella va tornar a tancar.

Tània va anar directament a la sala. Una gata grisa els observava amb recel. Tània va agafar una caixa grossa d’un armari. Era mig plena de pinso de gat. En va remenar l’interior i en va treure una màquina d’escriure amb funda i també uns quants clixés.

Els va estripar, els va llançar a la llar de foc i els va encendre amb una cerilla.

—Per què carai ho arrisqués tot per una protesta que no té cap sentit? —va exclamar, enrabiat, Dimka, mentre observava el foc.

—Vivim en una tirania brutal —va dir ella—. Hem de fer alguna cosa per mantenir viva l’esperança.

—Vivim en una societat que està construint el comunisme —va replicar Dimka—. És complicat i tenim problemes. Però el que hauries de fer és ajudar a resoldre aquests problemes en comptes d’atiar el malestar.

—Com es poden trobar solucions si ningú no té dret a parlar dels problemes?

—Al Kremlin, en parlem constantment, dels problemes.

—I els mateixos quatre intolerants són els que sempre decideixen que no s’han de fer canvis importants.

—No tots són intolerants. N’hi ha que treballen de valent per canviar les coses. Dóna’ns temps.

—La revolució va ser fa quaranta anys. Quant de temps més necessites per admetre que el comunisme és un fracàs?

Els clixés de la llar de foc ja s’havien convertit en cendres negres. Dimka es va girar, frustrat.

—Quantes vegades hem tingut aquesta discussió! Hem de sortir d’aquí.

Va agafar la màquina d’escriure.

Tània va agafar la gata a coll i van sortir.

Quan van arribar a baix, un home amb un maletí entrava al vestíbul. Els va saludar amb el cap, al peu de l’escala. Dimka esperava que amb aquella poca llum no els hagués vist bé les cares.

Un cop al carrer, Tània va deixar la gata a la vorera.

—Ara t’hauràs d’espavilar tota sola, Mademoiselle —li va dir.

La gata es va allunyar, desmenjada.

Es van afanyar a arribar a la cantonada. Dimka intentava en va amagar-se la màquina a sota de la jaqueta. Per desgràcia, havia aparegut la lluna i feia molta claror. Van arribar on havien deixat la moto.

Dimka li va passar la màquina d’escriure.

—Com ens en desfarem? —va murmurar.

—El riu?

Dimka es va escalfar el cap fins que va recordar un punt a la riba on havia anat amb els seus companys d’estudis alguna vegada a passar la nit bevent vodka.

—Conec un lloc.

Van tornar a pujar a la moto i van sortir del centre en direcció sud. El lloc que tenia al cap era als afores, cosa que constituïa un avantatge: no hi havia tantes possibilitats que els veiessin.

Va conduir de pressa durant vint minuts i van arribar al davant del monestir Nikolo-Perervinski.

Aquella antiga institució, amb l’esplèndida catedral, en aquells moments era una ruïna, abandonada des de feia dècades i espoliada dels seus tresors. Estava situada en un istme entre la via fèrria que anava cap al sud i el riu Moskva. Estaven convertint els camps dels voltants en solars per construir-hi blocs de pisos, però de nit tot estava desert. No s’hi veia ni una ànima.

Dimka va sortir de la carretera i van continuar amb la moto fins a un bosquet, on van aparcar. Van travessar aquell rodal fins a arribar al monestir en ruïnes. Aquells edificis abandonats prenien un to blanc inquietant sota la claror de la lluna. Les cúpules en forma de bulb de la catedral s’enrunaven, però els sostres de mosaic verd dels edificis del monestir estaven pràcticament intactes. Dimka no es podia treure del cap la sensació que els esperits de generacions i generacions de monjos l’observaven a través d’aquelles finestres destrossades.

Va agafar direcció ponent travessant un terreny pantanós de prop del riu.

—Què ho fa, que coneguis aquest lloc? —li va preguntar Tània?

—Hi veníem quan estudiàvem. Ens torràvem aquí i contemplàvem la sortida del sol a l’aigua.

Van arribar a la riba. Era un canal d’aigües tranquil·les en un ampli meandre, plàcid sota la claror de la lluna. Dimka ja sabia que era prou fondo per al que volien.

—Quina llàstima —va dir Tània, dubtant.

—Les màquines d’escriure són cares —va respondre Dimka amb un gest d’indiferència.

—No són tan sols els diners. És la veu de la dissidència, una visió alternativa del món, una manera diferent de pensar. Una màquina d’escriure és llibertat d’expressió.

—Doncs val més que no en tinguis.

Ella l’hi va passar.

Dimka va fer córrer el rodet al màxim per tenir una mena d’ansa per aguantar la màquina.

—Som-hi! —va dir.

Va tirar el braç enrere i, amb totes les seves forces, va llançar la màquina al riu. No va anar gaire lluny, però va caure fent un bon plof i en un instant va desaparèixer de la superfície.

Tots dos es van quedar un moment contemplant les ondulacions de l’aigua que il·luminava la lluna.

—Gràcies —va dir Tània—. Sobretot perquè no creus en el que jo faig.

Ell la va agafar per l’espatlla i se’n van anar.





7


George Jakes estava de mal humor: el braç encara li feia un mal de mil dimonis a pesar del cabestrell i el guix i, a més, havia perdut l’anhelat lloc de treball abans d’estrenar-lo. Tal com havia predit Greg, el bufet d’advocats Fawcett Renshaw s’havia fet enrere després que els diaris publiquessin el seu nom entre els viatgers per la llibertat ferits. A què es dedicaria la resta de la seva vida?

La cerimònia de graduació es feia a l’Old Yard de la Universitat de Harvard, un gran pati cobert de gespa voltat d’il·lustres edificis universitaris d’obra vista. Per a l’ocasió, els membres del Consell Supervisor lluïen copalta i frac. Aquell matí el secretari d’Afers Estrangers britànic, l’inepte aristòcrata Lord Home, i un altre home de nom curiós, McGeorge Bundy, membre del gabinet del president Kennedy a la Casa Blanca, rebien el títol de doctor honoris causa. Malgrat el mal humor, a en George li sabia greu marxar de Harvard. Hi havia viscut set anys, primer com a batxiller i després com a estudiant de Dret. Havia conegut gent extraordinària i hi havia fet bons amics. Havia aprovat tots els exàmens. Havia sortit amb diverses noies i s’havia ficat al llit amb tres. S’havia emborratxat només una vegada, i no li havia agradat gens sentir que perdia el control.

Però avui estava massa mosca per abandonar-se a la nostàlgia. Després dels violents aldarulls d’Anniston, s’esperava una reacció contundent de l’administració Kennedy. Jack Kennedy s’havia presentat davant del poble americà com un liberal i havia esgarrapat així el vot negre. Quant a Bobby Kennedy, era el fiscal general, el màxim agent de l’ordre públic sobre la capa de la Terra. George s’esperava que Bobby proclamés, clar i net, que la Constitució dels Estats Units era tan vigent a Alabama com a tot arreu.

I no ho va fer.

No van arrestar ningú per agredir els viatgers per la llibertat. Ni la policia ni l’FBI no havien investigat cap dels múltiples delictes de violència comesos. Als Estats Units del 1961, sota l’atenta mirada de la policia, els racistes blancs podien agredir els defensors dels drets civils, trencar-los les costelles i calar-los foc fins a la mort, i sortir-ne impunes.

George havia vist Maria Summers per última vegada a la consulta d’un metge. L’hospital més proper havia rebutjat els viatgers per la llibertat ferits, però finalment havien trobat particulars disposats a assistir-los. George era amb una infermera que li guaria el braç trencat en el moment que Maria acudia a dir-li que agafava un avió cap a Chicago. Si ell hagués pogut s’hauria aixecat i l’hauria abraçat, però ella li havia fet un petó a la galta i havia desaparegut.

Va preguntar-se si mai la tornaria a veure. «Hauria pogut enamorar-me bojament d’ella», va pensar. «Potser ja ho estic». En deu dies de conversa ininterrompuda no s’havia avorrit ni un segon. Ella tenia tanta perícia com ell, o més i tot. I si bé tenia un aire innocent, aquells ulls castanys vellutats l’abocaven inevitablement a imaginar-se-la a la claror d’una espelma.

La cerimònia de graduació va acabar a dos quarts de dotze. Estudiants, pares i alumnes van començar a allunyar-se en la penombra dels imponents oms, camí del dinar oficial en què es lliurarien els títols als nous llicenciats. George va buscar la seva família sense èxit.

En canvi, sí que va trobar Joseph Hugo.

Hugo estava sol, de peu dret al costat de l’estàtua de bronze de John Harvard, encenent-se un dels seus cigarrets allargassats. Amb el contrast de la toga negra, encara semblava que tingués la pell més pàl·lida. George va serrar els punys. Li hauria clavat una bona pallissa, a aquell malparit. Però tenia el braç esquerre inutilitzat; i, de tota manera, si en un dia com avui es barallava amb Hugo a cops de puny en ple Old Yard, les conseqüències serien nefastes. Fins i tot podien perdre el títol de llicenciats. I George ja en tenia prou, de problemes. El més assenyat era ignorar Hugo i continuar caminant.

—Hugo, ets un malparit —va cridar, amb tot.

Malgrat que George tenia el braç trencat, Hugo va fer cara d’ensurt. Feia el mateix embalum que George, i probablement era tan fort com ell, però a George li bullia la sang i Joseph n’era conscient. Així que va mirar a una altra banda i va intentar passar de llarg.

—No vull parlar amb tu —va remugar.

—No m’estranya —va fer George barrant-li el pas—. Et vas quedar mirant com m’agredia un grup de descontrolats. Aquells bèsties em van trencar el braç.

—No hi havies d’anar a fer res, tu, a Alabama —va etzibar-li Hugo fent un pas enrere.

—I tu no havies d’anar d’activista dels drets civils mentre et dedicaves a espiar per als altres. Qui et pagava, el Ku Klux Klan?

Hugo va alçar la barbeta en un gest defensiu i, si hagués pogut, George li hauria amollat un cop de puny.

—Em vaig oferir de voluntari per informar l’FBI —va dir Hugo.

—I a sobre sense cobrar! No sé què és pitjor.

—Però ja no vull ser voluntari. Començaré a treballar per a l’Oficina Federal la setmana vinent —va confessar en un to mig acomplexat, mig desafiador, característic de qui admet pertànyer a una secta religiosa.

—Ets tan bon espieta que t’han donat feina.

—Sempre he volgut treballar per als cossos de seguretat.

—No és pas això el que feies a Anniston. Allà feies costat als criminals.

—Sou tots plegats uns comunistes. Us he sentit parlar de Karl Marx.

—I de Hegel, i Voltaire, i Gandhi, i Jesús. Au va, Hugo, que tu no ets tan estúpid.

—No m’agraden gens els disturbis.

I aquest era el problema, va pensar George amb recança. A la gent no li agradaven gens ni mica els aldarulls. La premsa titllava els viatgers per la llibertat d’agitadors, i no deia res dels segregacionistes armats amb bats de beisbol i explosius. Sentia una frustració exasperant: que no hi havia ningú a Amèrica que es plantegés què era just?

A l’altra punta del pati George va veure Verena Marquand que el saludava, i en un tres i no res va perdre tot l’interès en Joseph Hugo.

Verena es llicenciava en Filologia Anglesa, però hi havia tan poca gent de color a Harvard, que tots es coneixien. A més, era tan atractiva, que igualment s’hauria fixat en ella encara que hagués estat una noia de color entre mil. Tenia els ulls verds i la pell de color caramel. Sota la toga duia un vestit verd de faldilla curta que deixava al descobert unes cames fines esveltes. Duia el birret de gairell al cap, i li queia seductorament. Era una dona espectacular.

La gent deia que Verena i George feien bona parella, però mai no havien sortit plegats. Quan ell estava lliure, ella tenia una relació, i viceversa. I ara ja era massa tard.

Verena era una fervent defensora dels drets civils; després de llicenciar-se pensava marxar a Atlanta per treballar al costat de Martin Luther King.

—El Viatge per la Llibertat ha estat un punt i a part! —va exclamar entusiasmada.

Tenia raó. Després de la bomba incendiària d’Anniston, George havia agafat un avió i havia marxat d’Alabama amb el braç enguixat, però altres activistes van acceptar el repte. Deu estudiants de Nashville van agafar un autobús fins a Birmingham, on els van arrestar. Un grup d’altres viatgers van agafar el relleu al primer grup. Els racistes blancs van protagonitzar nous episodis de violència i el Viatge per la Llibertat va esdevenir un moviment de masses.

—Però m’he quedat sense feina —va dir George.

—Vine a Atlanta i treballa per a en King —va dir Verena immediatament.

—T’ho ha dit ell, que m’ho proposis? —va preguntar George sorprès.

—No, però necessita un advocat, i no s’ha ofert ningú que sigui la meitat de bo que tu.

George estava intrigat. S’havia enamorat de Maria Summers, però valia més que se la tragués del cap perquè possiblement ja no la tornaria a veure mai més. Es preguntava si Verena sortiria amb ell si acabaven treballaven plegats per a King.

—És una opció —va dir a l’últim. Però volia rumiar-s’ho una mica, i va canviar de tema—: Tens la família per aquí?

—I tant, vine que els coneixeràs.

Els pares de Verena eren simpatitzants d’anomenada del president Kennedy. George esperava que critiquessin el president per la seva feble reacció davant la violència segregacionista. Potser amb l’ajut de Verena els podien persuadir perquè fessin una declaració pública. Això li calmaria, i molt, el mal del braç.

Va caminar pati a través al costat de Verena.

—Mare, pare, us presento el meu amic George Jakes —va dir Verena.

El pare de la noia era un home negre alt, ben vestit, i la dona era blanca, rossa, amb un pentinat treballat. George els havia vist en fotografies diverses vegades: eren una parella mixta famosa. Percy Marquand era una estrella del cinema i de la cançó melòdica, el Bing Crosby negre. Babe Lee era una actriu de teatre especialitzada en papers de dones agosarades.

—Senyor Jakes, el braç que es va trencar a Alabama era el braç de tots nosaltres. És un honor donar-li la mà.

—Gràcies, senyor, però digui’m George.

—Li estem tan agraïts, George, i ens sentim tan orgullosos de vostè —va afegir Babe Lee mentre li agafava la mà i el mirava als ulls com si volgués casar-s’hi. El posat era tan seductor, que George va mirar incomodat el marit, pensant que potser l’importunava, però ni Percy ni Verena no van reaccionar, i George es va preguntar si Babe tractava així tots els homes que coneixia.

George es va alliberar de les urpes de Babe tan aviat com va poder i es va dirigir a Percy.

—L’any passat, a les eleccions presidencials, va fer campanya a favor d’en Kennedy, oi? —li va preguntar—. No el decep la seva gestió en el tema dels drets civils?

—Tothom està decebut —va dir Percy.

—Això espero! —va irrompre Verena—. Bobby Kennedy va demanar als viatgers per la llibertat un període de prova. T’ho imagines? Evidentment el Congrés per la Igualtat Racial s’hi va negar en rodó. A Amèrica qui governa són les lleis, i no els grups violents!

—Una qüestió que el fiscal general hauria d’haver posat sobre la taula! —va dir George.

Percy feia que sí amb el cap, sense immutar-se per l’atac d’aquelles dues persones.

—He sentit dir que l’administració ha fet un tracte amb els estats del sud —va dir Percy. George va parar bé l’orella, els diaris no donaven aquesta informació—. Els governadors estatals han acordat contenir els grups violents, que és el que volen els germans Kennedy.

—A canvi de què? —va preguntar George, que sabia que en política mai no es feien concessions gratuïtament.

—El fiscal general farà els ulls grossos en els arrestos il·legals comesos entre els viatgers per la llibertat.

—Pare, m’ho hauries pogut dir abans —li va etzibar bruscament Verena, enfurismada i molesta com estava.

—Sabia que et trauria de polleguera, preciosa.

Verena va fer cara d’enrabiada per la condescendència amb què la tractava el seu pare i va desviar la mirada.

—I pensa fer una protesta pública, senyor Marquand? —va preguntar en George centrant-se en la pregunta clau.

—Ho he considerat —va dir Percy—. Però no crec que tingui gaire ressò.

—Podria influir en el vot negre contra Kennedy de cara al 1964.

—I segur que és això el que volem? Tots plegats estaríem pitjor amb un home de la mena de Dick Nixon a la Casa Blanca.

—I què podem fer, doncs? —va fer Verena, indignada.

—El que ha passat al sud aquest últim mes ha demostrat, sense cap mena de dubte, que la llei vigent és massa tova. Necessitem un nou projecte de llei dels drets civils.

—Ja ho pot ben dir —va dir George.

—Jo potser podria fer-hi alguna cosa —va continuar Percy—. Ara mateix tinc una mica d’influència a la Casa Blanca. Si critico els Kennedy no en tindré cap ni una.

George creia que Percy havia de fer sentir la seva veu i Verena era del mateix parer.

—Hauries de dir les coses pel seu nom —va insistir ella—. Amèrica és plena de gent prudent. Així és com hem arribat a aquest desgavell.

—El teu pare és famós per dir les coses pel seu nom —va replicar amb indignació la seva mare, ofesa—. S’arrisca constantment.

George va veure que no persuadirien Percy, però ben mirat potser tenia raó. Un nou projecte de llei dels drets civils, que impedís de totes totes que els estats del sud oprimissin els negres, segurament era l’única solució real.

—Bé, hauria d’anar a buscar la família —va dir George—. Encantat de conèixer-los.

—Pensa en això de treballar per a Martin —va cridar-li encara Verena quan ell ja marxava.

George es va dirigir al parc on es feia l’acte de graduació dels llicenciats en Dret. S’hi havia instal·lat una tarima i s’havien col·locat llargues taules sota uns envelats per al dinar posterior. Aquesta vegada de seguida va trobar els seus pares.

La seva mare estrenava un vestit groc. Segur que havia estalviat per comprar-lo; semblava estar-ne orgullosa. Ella mai no hauria permès que els acabalats Peixkov compressin coses per a ella, tot era per a en George. La mare se’l va mirar de cap a peus, amb la toga i el birret.

—Avui és el dia més feliç de la meva vida —va dir ella. Tot seguit, per a sorpresa d’ell, va esclatar en plors.

George es va quedar parat. No era gens habitual. Els últims vint-i-cinc anys ella havia reprimit qualsevol gest de debilitat.

—Tinc tanta sort de tenir-te, mare —li va dir ell en fer-li una forta abraçada.

Va desfer-se curosament dels braços de la seva mare i li va eixugar les llàgrimes amb un mocador de paper. En acabat es va girar cap al seu pare. Com la majoria dels exalumnes, Greg duia un canotier amb una cinta que duia imprès l’any que es va graduar a Harvard; en el seu cas, el 1942.

—Et felicito noi! —va dir fent un encaixada amb George.

«Almenys ha vingut, que ja és molt», va pensar el seu fill.

Els avis de George van aparèixer una mica més tard. Tots dos eren immigrants russos. El seu avi, Lev Peixkov, va començar obrint bars i clubs nocturns a Buffalo, i ara era el propietari d’uns estudis de Hollywood. L’avi sempre havia estat un dandi, i aquell dia lluïa un vestit blanc. George mai no sabia què pensar d’ell. La gent deia que era un home de negocis despietat que no tenia cap respecte per les lleis. D’altra banda, havia estat amable amb el seu nét negre, a qui havia fet arribar assignacions generoses a més de pagar-li els estudis.

—Et donaré un petit consell per a la teva carrera d’advocat —li va dir l’avi en confidència, agafant-lo del braç—: No representis criminals.

—Per què no?

—Perquè són uns perdedors —va respondre l’avi enriolat.

Lev Peixkov era prou conegut per ser ell mateix un criminal, un contrabandista de l’època de la llei seca.

—Tots els criminals són uns perdedors? —va insistir George.

—Tots els que atrapen —va dir Lev—. Els altres no necessiten advocats. —I va esclafir a riure.

L’àvia de George, Marga, li va fer un petó afectuós.

—No t’escoltis el teu avi —li va dir.

—L’haig d’escoltar —va fer George—. M’ha pagat els estudis.

—Me n’alegro, que no ho hagis oblidat —va exclamar Lev fent anar un dit acusador.

Marga va fer com si no el sentís.

—Però mira quin goig que fas —va dir a George amb un gran afecte—. I ara ja ets tot un advocat!

George era l’únic nét de Marga i l’estimava, era la nineta dels seus ulls. Segurament al final de la tarda li donaria cinquanta dòlars de sota mà.

Marga havia estat cantant de clubs nocturns i amb seixanta-cinc anys encara es bellugava com si estigués dalt de l’escenari amb un vestit ben arrapat. Probablement els cabells negres ja eren tenyits. Duia més joies que les apropiades per a un esdeveniment a l’aire lliure i George n’era conscient, però suposava que com a amant, més que no pas com a esposa, Marga tenia la necessitat de símbols d’estatus.

Durant quasi cinquanta anys, Marga havia estat l’amant de Lev i Greg era l’únic fill que havien tingut plegats.

Lev també tenia una dona a Buffalo, Olga, i una filla a Londres, Daisy, casada amb un anglès. De manera que George tenia cosins anglesos que mai no havia conegut, probablement blancs.

Marga va fer un petó a Jacky. George va observar com la gent de la vora se les mirava amb estupor i desaprovació. Fins i tot a la liberal Harvard no era habitual veure gent blanca abraçar un negre. La família de George, les poques vegades que apareixia sencera en públic, sempre atreia totes les mirades. Fins i tot als llocs on totes les races eren benvingudes, una família mixta encara podia revelar els prejudicis latents de la gent blanca. George sabia que al cap del dia algú murmuraria la paraula «mestís». Però ell no faria cabal de l’insult. Els seus avis negres feia temps que eren morts, i aquesta família era tot el que li quedava. Tenir aquestes quatre persones, orgulloses de ser el que eren, el dia de la seva graduació no tenia preu.

—Ahir vaig dinar amb el vell Renshaw —va dir Greg—. El vaig convèncer perquè Fawcett Renshaw et renovés la seva oferta de feina.

—Oh, és fantàstic! —va exclamar Marga—. George, finalment seràs un advocat de Washington!

—Gràcies, Greg —va fer Jacky amb un somriure displicent.

—Però hi ha condicions —va dir Greg alçant un dit amonestador.

—Oh, en George segur que s’avé a qualsevol cosa raonable. És una gran oportunitat per a ell —va exclamar Marga.

George sabia que Marga en realitat volia dir «per a un noi negre», però no va remugar. Fet i fet, tenia raó.

—Quines condicions? —va preguntar George amb cautela.

—Res que no s’adigui amb tots els advocats del món —va contestar Greg—. No t’has de ficar en embolics, això és tot. Un advocat no pot estar al costat equivocat de les autoritats.

—Que no em fiqui en embolics? —va fer George, recelós.

—Simplement que no participis en cap mena de moviment de protesta, marxes, manifestacions i coses d’aquestes. Ara que, com a primer any de passant, no tindràs temps per a aquestes històries.

La proposta va enutjar George.

—Així que començaré la meva vida laboral jurant que no faré res a favor de la llibertat.

—No t’ho miris així —li va dir el seu pare.

George es va mossegar la llengua per evitar donar-li una resposta irada. L’únic que volia la seva família era el millor per a ell i ho sabia.

—I com m’ho hauria de mirar? —va fer, intentant mantenir un to de veu neutral.

—El teu paper en el moviment pels drets civils no serà com a soldat en la primera línia de front, res més. Dóna-hi suport. Envia un xec un cop l’any a l’NAACP. —L’Associació Nacional per al Progrés de la Gent de Color era el grup de defensa dels drets civils més antic i més conservador; estaven en contra de les marxes per la Llibertat perquè les trobaven massa provocadores—. Tan sols es tracta de no cridar l’atenció. Que hi vagi algú altre, a l’autobús.

—O potser es pot fer d’una altra manera —va suggerir George.

—Quina?

—Podria treballar per a Martin Luther King.

—T’ha ofert feina?

—Més o menys.

—I què et pagaria?

—No gaire, m’imagino.

—No et pensis que pots rebutjar una feina excel·lent com aquesta i després venir-me a demanar diners —va advertir-lo Lev.

—Entesos, avi —va dir George, tot i que precisament era el que havia pensat—. Però em sembla que de tota manera acceptaré la feina.

—Oh, George, no ho facis —va suplicar la seva mare, que s’havia sumat a la polèmica. Li hauria agradat afegir-hi més coses, però cridaven els estudiants a posar-se en fila per recollir els títols—. Vés —va dir finalment—. Ja en parlarem després.

George va deixar la família per anar a situar-se a la fila. La cerimònia va començar i ell va avançar lentament. Recordava l’estiu passat, quan va treballar a Fawcett Renshaw. El senyor Renshaw es vanagloriava de ser un liberal per haver contractat un secretari judicial negre. Però la feina que li donaven era humiliantment fàcil, fins i tot per a un passant. George havia estat pacient i havia esperat que li arribés una oportunitat, i finalment havia arribat. Gràcies a la peça d’una investigació judicial que havia fet ell, el bufet havia guanyat un cas i li havien obert les portes perquè hi tornés un cop acabada la carrera.

Aquesta mena de coses eren habituals en ell. Tothom donava per segur que un estudiant de Harvard era intel·ligent i competent, llevat que fos negre; en aquest cas ja no hi havia predicció que valgués. George s’havia passat tota la vida demostrant que no era idiota i això li creava un ressentiment. Tenia l’esperança que si mai tenia fills creixessin en un món diferent.

Li va arribar l’hora de pujar a l’escenari. Mentre pujava l’escala, es va quedar estupefacte en sentir que el xiulaven.

A Harvard eren una tradició les xiuladisses, normalment es reservaven als professors que no ensenyaven bé o que tenien mala jeia amb els estudiants. George es va quedar tan ofuscat que es va aturar a mitja escala i va mirar enrere. Es va trobar amb Joseph Hugo, tot i que no era l’únic —la xiuladissa era massa forta—, però estava convençut que Hugo l’havia orquestrada.

George es va sentir odiat i massa humiliat per pujar a l’escenari. Es va quedar a l’escala, com un estaquirot, vermell com un tomàquet.

Aleshores un dels assistents va començar a aplaudir-lo. Entre les fileres de cadires, George va entreveure un professor que s’aixecava. Era Merv West, un dels professors joves. Uns altres s’hi van afegir i els aplaudiments aviat van sufocar la xiuladissa. Encara es van aixecar més assistents. George va pensar que fins i tot gent que no el coneixia l’havia identificat pel guix del braç.

Va recuperar el coratge i va pujar les escales. L’aclamació va augmentar quan li van lliurar el títol. George es va girar lentament de cara a l’audiència i va agrair els aplaudiments fent una modesta salutació amb el cap. Després es va retirar.

El cor li bategava accelerat mentre es reunia amb els altres estudiants. Uns quants nois li van fer una encaixada en silenci. La xiuladissa havia estat esgarrifosa, però els aplaudiments havien desencadenat l’eufòria. Va adonar-se que suava i es va eixugar la cara amb un mocador. Quin calvari.

Va observar la cerimònia atordit, content de tenir temps per recuperar-se. Quan el xoc per la xiuladissa va desaparèixer, va veure clar que havia estat cosa d’Hugo i d’un grapat de llunàtics de dretes. La resta de la gent de la liberal Harvard l’havien aclamat. «N’hauria d’estar orgullós», va pensar.

Els estudiants van retrobar-se amb les famílies per dinar i la mare de George va córrer a abraçar-lo.

—T’han ovacionat —va dir.

—Sí —va afegir Greg—. Tot i que per un moment semblava que la cosa aniria per un altre camí.

—Com voleu que no formi part d’aquesta lluita? —va dir George obrint les mans fent un gest de súplica—. Vull de totes totes aquesta feina a Fawcett Renshaw i vull donar les gràcies a la família que m’ha donat suport al llarg de tota la meva formació. Però això no és tot. Què us sembla si tinc fills?

—Seria preciós! —va exclamar Marga.

—Però àvia, els meus fills seran de color. En quin món creixeran? Seran americans de segona?

La conversa es va interrompre per l’arribada de Merv West, que va fer una encaixada amb George i el va felicitar per haver obtingut la llicenciatura. El professor West no anava de gala, el vestit era de tweed i la camisa de coll botonat.

—Li agraeixo que hagi encetat l’aplaudiment, professor —va dir George.

—No cal que m’ho agraeixi, s’ho mereix.

—Precisament ara parlàvem del meu futur —va fer George introduint-lo a la família.

—Espero que encara no hagi pres cap decisió.

—Encara no —va dir George—. Per què? —va preguntar picat per la curiositat. A què es referia el professor?

—He parlat amb el fiscal general, Bobby Kennedy. Com bé sap, també es va llicenciar a Harvard.

—Espero que li hagi dit que la manera amb què va gestionar els fets d’Alabama va ser una vergonya nacional.

—No ben bé amb aquestes paraules —va lamentar West somrient—. Però tots dos vam coincidir que la resposta de l’administració va ser insuficient.

—Completament. No puc entendre com… —La veu de George es va anar esllanguint en caure en un nou pensament—. I què té a veure tot això amb les meves decisions per al futur?

—En Bobby vol contractar un jove advocat negre perquè aporti a l’equip del fiscal general la perspectiva d’un negre en matèria de drets civils. I m’ha demanat que li recomani algú.

—Vol dir que… —va dir George, aclaparat.

—No li ofereixo pas el lloc, això només ho pot fer Bobby —va advertir-lo West amb un gest de la mà—. Però li puc aconseguir una entrevista…, si vol.

—George! Treballaries amb Bobby Kennedy! Seria fantàstic —va exclamar Jacky.

—Mare, els Kennedy ens han decebut tant.

—Doncs vés a treballar amb Bobby i canvia les coses!

George va dubtar. Va mirar la cara d’il·lusió dels qui l’envoltaven: la mare, el pare, l’àvia, l’avi, i un altre cop la mare.

—Potser sí —va dir a l’últim.





8


Dimka Dvorkin s’avergonyia de ser encara verge amb vint-i-dos anys.

Havia sortit amb diverses noies a la universitat, però cap d’elles no l’havia deixat arribar fins al final. En qualsevol cas, tampoc no tenia clar si era el més apropiat. De fet, ningú no li havia explicat que al sexe s’hi arribava després d’una llarga relació amorosa, però en certa manera ho intuïa. Mai no havia estat tan desesperat com altres nois, però aquesta manca d’experiència començava a avergonyir-lo.

El seu amic Valentin Lebédev era el revers de la medalla. Alt i segur de si mateix, tenia els cabells negres, els ulls blaus i encant de sobres. A finals del primer curs, ja s’havia endut al llit la majoria de les estudiants de Polítiques de la Universitat de Moscou i una de les professores.

—I com t’ho fas —va preguntar-li Dimka quan feia poc que eren amics— per evitar l’embaràs?

—Això és problema d’elles, no trobes? —va respondre Valentin com si res—. I en el pitjor dels casos, no és tan difícil avortar.

Després d’enraonar amb uns i altres, Dimka va descobrir que altres nois soviètics s’ho prenien de la mateixa manera. Com que els homes no es quedaven prenyats, no era el seu problema. I si ho sol·licitaves podies avortar en les primeres dotze setmanes de gestació. Però Dimka no acabava de sentir-se còmode amb el punt de vista de Valentin, potser perquè la seva germana menyspreava aquesta actitud.

El sexe era la màxima prioritat de Valentin, estudiar venia després. Dimka era justament el contrari i, precisament per això, ell treballava d’assessor per al Kremlin i Valentin per al Departament de Parcs de Moscou.

Gràcies als seus contactes al departament, Valentin havia aconseguit, per al mes de juliol del 1961, una estada d’una setmana per a tots dos al campament d’estiu Vladímir Ílitx Lenin per a joves comunistes.

El campament tenia un aire militar, amb tendes plantades en un estricte ordre geomètric i toc de queda a dos quarts d’onze de la nit; però hi havia una piscina, un llac per practicar-hi esports nàutics i noies a carretades; passar-hi una setmana era un privilegi molt cobejat.

Dimka sentia que mereixia unes vacances. La Cimera de Viena havia estat un èxit per a la Unió Soviètica, i part del mèrit era seu.

De fet, les coses no havien començat amb bon peu per a Khruixtxov. Kennedy i la seva enlluernadora esposa havien desembarcat a Viena amb una flota de limusines onejant una corrua de banderes d’estrelles i franges. Quan els dos líders es van trobar, els telespectadors d’arreu del món van veure que Kennedy el passava uns quants pams i destacava per damunt de Khruixtxov; el seu nas aristocràtic arribava a la clepsa del soviètic. D’altra banda, les jaquetes entallades i les fines corbates que duia Kennedy conferien a Khruixtxov un aire de granger endiumenjat. Amèrica havia guanyat la batalla del glamur sense que la Unió Soviètica ni tan sols sabés que hi participava.

Però tan bon punt van començar les converses, Khruixtxov va dominar la situació. Mentre Kennedy intentava mantenir una discussió cordial, com caldria esperar de dos homes de seny, Khruixtxov era agressiu i alçava la veu. Kennedy va suggerir que no era lògic que la Unió Soviètica fomentés el comunisme en els països del Tercer Món i després s’indignés de mala manera davant dels esforços americans de contenir el comunisme a l’esfera soviètica. Khruixtxov va replicar amb menyspreu que l’expansió del comunisme era un fet històric inevitable i que cap líder no ho podria impedir. Kennedy coixejava una mica en filosofia marxista i no va saber què dir.

L’estratègia que havia desenvolupat Dimka i els altres assessors havia triomfat. Quan Khruixtxov va tornar a Moscou va ordenar que divulguessin als quatre vents còpies de l’acta de la cimera, i no només a l’interior del bloc soviètic, sinó també als líders de països tan llunyans com Cambodja i Mèxic. D’ençà de la cimera, Kennedy havia guardat silenci, ni tan sols no havia respost a l’amenaça de Khruixtxov de quedar-se el Berlín Occidental. I Dimka se’n va anar de vacances.

El primer dia Dimka es va posar la roba nova: una camisa de quadres de màniga curta i uns pantalons curts que li havia confeccionat la seva mare a partir d’uns pantalons de vestir vells d’estamenya blava.

—Aquests pantalons estan de moda a Occident? —va preguntar Valentin.

—No, que jo sàpiga —va fer Dimka somrient.

Mentre Valentin s’afaitava, Dimka va anar a buscar provisions.

En sortir va veure satisfet que, just a la porta del costat, una noia encenia el fogonet que hi havia a totes les tendes. Era una mica més gran que Dimka, li va fer uns vint-i-set. Tenia els cabells espessos, d’un color castany pèl-roig, tallats a l’estil bob, i un munt d’atractives pigues escampades per la cara. Anava a la moda, duia una brusa taronja i unes mitges negres ben tibades que s’acabaven just per sota el genoll i això cridava l’atenció.

—Hola! —va exclamar Dimka dibuixant un somriure—. Necessites un cop de mà?

La noia va alçar els ulls, va encendre el gas amb un llumí i va tornar a dins la tenda sense badar boca.

«D’acord, ja veig que no perdré la virginitat amb ella», va pensar Dimka, i va continuar caminant.

Va comprar ous i pa a la botiga que hi havia a tocar de l’edifici dels lavabos comunitaris. Quan va tornar va topar amb dues noies que eren fora de la tenda del costat: la noia amb qui havia parlat i una preciosa rossa de cos esvelt. La rossa duia el mateix estil de pantalons negres, però la brusa era rosa. Valentin la feia petar amb elles i somreien.

Va ser ell qui li va presentar les noies. La dels cabells pèl-rojos es deia Nina; no va esmentar res de la trobada anterior, però encara feia un posat reservat. La rossa es deia Anna; evidentment era l’extravertida, la riallera, la que es tirava enrere la cabellera amb un gest elegant.

Dimka i Valentin s’havien endut una casserola de ferro on tenien previst cuinar-ho tot. Dimka l’havia omplert d’aigua per bullir-hi uns ous, però les noies anaven més ben equipades i Nina va fer servir els ous d’ells per fer uns panqueques russos, els blinis.

«La cosa ja va millor», va pensar Dimka.

Dimka va escodrinyar Nina mentre menjaven. El nas menut, la boca de pinyó i una barbeta delicada i prominent li conferien un semblant prudent, com si sempre estigués sospesant les coses. Però era voluptuosa, i quan Dimka va caure que potser la veuria en vestit de bany, se li va assecar la gola.

—En Dimka i jo volem agafar una barca i anar a l’altre costat del llac —va dir Valentin. Eren les primeres notícies que Dimka tenia d’aquest pla, però no va dir ni piu—. Per què no hi anem tots quatre? Podríem fer un pícnic —va afegir.

«No pot ser tan fàcil», va pensar Dimka. «Però si ens acabem de trobar!».

Les noies van creuar les mirades per buscar un moment de telepatia.

—Ja veurem —va exclamar finalment Nina amb veu alegre—. De moment recollim tot això. —I va començar a arreplegar els plats i els coberts.

Si bé s’havien endut una decepció, encara no estava tot dat i beneït.

Dimka es va oferir per portar els plats bruts a l’aigüera.

—D’on has tret aquests pantalons? —li va preguntar Nina mentre caminaven.

—Me’ls ha fet la meva mare.

—Que tendre —va somriure ella.

Dimka es va preguntar a què s’hauria referit la seva germana si hagués trobat un home «tendre», i va concloure que volia dir que era afable però no atractiu.

Els lavabos estaven en una caseta de ciment, al costat de les dutxes i un reguitzell de piques comunitàries. Dimka s’ho mirava i Nina rentava els plats. Ell buscava coses per dir-li, però no se li acudia res. Si ella li hagués preguntat per la crisi a Berlín ell hauria tingut corda per estona. Però ell no tenia el do de dir les poca-soltades mínimament divertides que Valentin deixava anar com si res.

—Fa gaire que sou amigues, tu i l’Anna? —va aconseguir dir finalment.

—Treballem plegades —va dir ella—. Les dues som administratives a l’oficina central del sindicat de l’acer a Moscou. Fa un any em vaig divorciar. L’Anna buscava una companya de pis i ara vivim juntes.

«Divorciada», va pensar Dimka. Això volia dir que tenia experiència sexual, cosa que el va intimidar.

—I com era el teu marit?

—Un malparit —va dir Nina—. No m’agrada parlar d’ell.

—Molt bé. —Dimka va buscar aleshores alguna cosa insubstancial per dir—. Se la veu molt maca, l’Anna —va provar.

—Està ben connectada.

Aquell comentari sonava estrany parlant d’un amic.

—Què vols dir?

—El seu pare ens ha aconseguit aquestes vacances. És el secretari del sindicat del districte de Moscou. —Nina semblava estar-ne orgullosa.

Dimka va portar els plats nets a les tendes.

—Hem fet entrepans de pernil i formatge —va dir Valentin quan van arribar.

Anna va mirar Nina i va fer un gest d’impotència, com si volgués dir-li que Valentin havia posat la directa i havia estat impossible aturar-lo; però Dimka estava convençut que en realitat ella tampoc no ho volia. Nina va arronsar les espatlles, i així va ser com van quedar per anar de pícnic.

Van haver de fer una hora de cua per aconseguir una barca, però els moscovites estaven acostumats a les cues i a mig matí ja navegaven per la gèlida aigua clara. Valentin i Dimka feien torns amb els rems, i les noies es torraven al sol. No semblava que ningú tingués necessitat de fer petar la xerrada.

Van fermar la barca en una platgeta a l’altra banda del llac. Valentin es va treure la camisa i Dimka va seguir el seu exemple. Anna es va treure la brusa i els pantalons. A sota duia un vestit de bany de dues peces de color blau cel. Dimka sabia que l’anomenaven «biquini» i que estava de moda a Occident, però en realitat mai no n’havia vist cap, i es va avergonyir de l’excitació que sentia. Pràcticament no podia apartar la vista del melic ni d’aquell ventre pla i llis.

El va decebre que Nina no es tragués la roba.

Van menjar els entrepans i Valentin va fer aparèixer una ampolla de vodka. Dimka sabia que a la botiga del camp no es venia alcohol.

—L’he comprat al vigilant de la barca —va justificar-se Valentin—. Té entre mans una petita empresa capitalista.

A Dimka no li sorprenia gens: la majoria de les coses que la gent realment volia es venien al mercat negre, des d’aparells de televisió fins a texans.

Van fer una ronda amb l’ampolla i les dues noies van fer un llarg glop.

—Així que tots dos treballeu al Departament de Parcs? —va fer Nina eixugant-se la boca amb el revers de la mà.

—No. —Valentin va esclafir a riure—. Dimka és massa intel·ligent per treballar-hi.

—Treballo al Kremlin —va dir Dimka.

—I què hi fas? —va preguntar Nina, impressionada.

A Dimka no li agradava gaire explicar-ho, perquè semblava que en presumís.

—Sóc ajudant del primer secretari.

—Vols dir del camarada Khruixtxov! —va exclamar Nina, estupefacta.

—Sí.

—I com diantre has aconseguit aquesta feina?

—Ja t’ho he dit, que és un llumenera —va intervenir Valentin—. Era el millor a totes les classes.

—No aterres en una feina com aquesta només perquè treus les millors notes —va dir Nina bruscament—. A qui coneixes?

—El meu avi, Grigori Peixkov, va assaltar el Palau d’Hivern durant la Revolució d’Octubre.

—Això no et proporciona una bona feina.

—Bé, el meu pare va treballar al KGB. Va morir l’any passat. El meu oncle és un general. I jo sóc intel·ligent.

—I també modest —va dir ella amb una ironia que li era simpàtica—. Com es diu el teu oncle?

—Vladímir Peixkov. Tots li diem Volódia.

—He sentit a parlar del general Peixkov. Així que és el teu oncle. I amb una família com aquesta, com pot ser que portis uns pantalons curts confeccionats a casa?

Dimka estava desconcertat. Per primera vegada la noia s’interessava per ell, però no tenia clar si l’admirava o el menyspreava. Potser simplement era la seva manera de ser.

Valentin es va aixecar.

—Vine, que explorarem tot això —va dir a Anna—. Deixem que aquest parell parlin dels pantalons d’en Dimka. —Va allargar la mà, Anna l’hi va agafar i va deixar que ell l’estirés fins a posar-se dreta. Després van desaparèixer dins del bosc amb les mans agafades.

—Al teu amic no li agrado —va dir Nina.

—Però sí que li agrada l’Anna.

—És molt bonica, ella.

—I tu ets preciosa —va dir Dimka amb un fil de veu.

No tenia previst dir-l’hi, simplement li havia sortit de dins. Però ho pensava.

Nina se’l va quedar mirant pensarosa, com si reconsiderés la seva opinió.

—Vols nedar? —va dir finalment.

A Dimka no li agradava gaire l’aigua però frisava per veure-la en banyador. Ell es va treure la roba: duia el banyador sota els pantalons.

Nina duia un vestit de bany sencer de niló marró, en comptes d’un biquini, però l’omplia tan bé que no va decebre Dimka. No tenia res a veure amb l’esvelta Anna. Nina tenia uns bons pits i uns malucs amples, i pigues pel coll. En veure com Dimka li mirava fixament el cos, Nina va girar cua i va córrer a l’aigua.

Dimka li va anar al darrere.

Estava glaçada tot i que feia un dia assolellat, però a Dimka li agradava la sensació sensual de tenir el cos dins l’aigua. Tots dos van nedar enèrgicament per no agafar fred. Van anar llac endins i després van tornar més pausadament a la riba. A escassos metres de la platja es van aturar i Dimka va tocar fons. L’aigua els arribava a l’altura del pit. Dimka va mirar els pits de Nina. L’aigua freda li feia sortir els mugrons i se li marcaven a través del banyador.

—Deixa de mirar —va dir ella, i li va esquitxar la cara en un gest juganer.

Ell li va tornar l’esquitxada.

—Molt bé! —va exclamar ella, i li va atrapar el cap per intentar capbussar-lo.

Dimka va oposar resistència i la va agafar per la cintura. Van lluitar dins l’aigua. El cos de Nina era pesant però consistent, i ell va fruir d’aquesta fermesa. Dimka la va abraçar i la va aixecar enlaire. Quan ella lluitava per desfer-se’n entre rialles, ell encara la va agafar amb més força i va notar a la cara la pressió dels seus pits tovencs.

—Em rendeixo! —va xisclar.

Ell la va deixar a contracor i tots dos es van mirar per un instant. Dimka va veure una guspira de desig en els ulls de Nina. Alguna cosa havia fet canviar la seva actitud envers ell: el vodka, descobrir que ell era un funcionari de pes del partit comunista, un apparàtxik, l’excitació de fer el ruc a l’aigua, o potser tot plegat. Tant hi feia. Ell va veure un convit en el seu somriure i la va besar a la boca.

Ella el va correspondre amb passió.

Dimka es va oblidar de l’aigua freda, perdut en les sensacions dels llavis i la llengua de Nina, però passats uns minuts ella tremolava com una fulla.

—Vinga, sortim —va dir la noia.

Ell li va agafar la mà mentre caminaven per l’aigua fins a arribar a la terra ferma. Tots dos van jaure de costat damunt l’herba i van tornar a besar-se. Dimka li va tocar els pits, i començava a pensar que potser aquest dia perdria la virginitat.

Llavors els va interrompre una veu severa sorgida d’un megàfon.

—Torneu la barca al moll! S’ha acabat el temps!

—És la policia antisexe —va murmurar Nina.

Dimka va riure per sota el nas malgrat la decepció.

Va alçar la vista i va veure un bot pneumàtic de petites dimensions, amb un motor forabord que passava a uns cent metres de la platja.

Dimka el va saludar amb la mà. En principi tenien dret a dues hores de barca. Segurament amb un suborn al supervisor hauria aconseguit una pròrroga, però no hi va caure. De fet, tampoc no s’hauria imaginat que la seva relació amb Nina aniria tan ràpid.

—No podem marxar sense els altres —va dir la noia.

Al cap d’un no res, però, Valentin i Anna sortien del bosc. Dimka va suposar que simplement s’havien amagat de la vista de tothom i havien sentit el toc d’alerta per megafonia.

Els nois es van apartar una mica de les noies i els uns i les altres es van posar la roba damunt dels vestits de bany. Dimka va sentir que Nina i Anna parlaven a sota veu. Anna enraonava apressada i Nina feia rialletes i assentia amb el cap.

En acabat, Anna va dirigir a Valentin una mirada amb missatge. Com si fos un senyal acordat. Valentin va fer que sí i es va dirigir a Dimka.

—Aquesta nit tots quatre anirem a la funció de balls tradicionals —va dir en veu baixa—. Quan tornem, l’Anna vindrà a la nostra tenda amb mi. I tu te’n vas amb la Nina a la seva tenda. Entesos?

Ho havia entès perfectament i no hi cabia de l’emoció.

—Ho heu planificat tot amb l’Anna? —va preguntar Dimka.

—Sí, i la Nina s’hi ha avingut.

Dimka no s’ho podia creure. Podria passar tota la nit abraçat al cos robust de la Nina.

—Li agrado!

—Deuen ser aquests pantalons.

Van pujar tots a la barca i van tornar remant. Les noies van dir que es volien anar a dutxar tan bon punt arribessin. Dimka es preguntava com s’ho faria perquè el dia passés volant i arribés la nit.

Quan van arribar al moll, van veure un home amb vestit negre que els esperava.

Dimka va intuir de seguida que portava un missatge per a ell. «Ho hauria d’haver imaginat», va lamentar. «Tot anava massa bé».

Van desembarcar i Nina va mirar l’home del vestit negre, que suava.

—Ens pensa arrestar per quedar-nos a la barca massa estona? —va preguntar-li mig en broma.

—És aquí per mi? —va preguntar Dimka—. Sóc Dmitri Dvorkin.

—Sí, Dmitri Ílitx —va respondre l’home, citant respectuosament el seu patronímic—. Sóc el seu xofer. He vingut per portar-lo a l’aeroport.

—Quina emergència em crida?

—El primer secretari el reclama —va respondre el xofer arronsant les espatlles.

—Vaig a buscar la bossa —va fer Dimka capcot.

A tall de petit consol, Nina es va quedar bocabadada.

El cotxe va conduir Dimka a l’aeroport de Vnukovo, al sud-est de Moscou, on Vera Plétner l’esperava amb un sobre gran i un bitllet per a Tbilisi, la capital de la República Socialista Soviètica de Geòrgia.

Khruixtxov no era a Moscou sinó a la datxa, la segona residència, a Pitsunda, un complex de vacances a la mar Negra reservat als alts mandataris, i allà és on havia d’anar Dimka.

Era la primera vegada que agafava un avió.

Dimka no era l’únic assessor a qui havien estroncat les vacances. A la zona d’embarcament, just quan es decidia a obrir el sobre, el va anar a trobar Ievgueni Filípov, amb la camisa de franel·la grisa de sempre tot i que era estiu. Filípov feia cara de satisfet, la qual cosa era un mal senyal.

—La teva estratègia ha estat un fracàs —va comunicar a Dimka amb una clara satisfacció.

—Què ha passat?

—El president Kennedy ha fet un discurs televisat.

Kennedy havia guardat silenci durant set setmanes, d’ençà de la Cimera de Viena. Els Estats Units no havien respost a l’amenaça de Khruixtxov de signar un tractat amb l’Alemanya Oriental i recuperar el Berlín Occidental. Dimka havia suposat que el president americà era massa covard per plantar cara a Khruixtxov.

—I què deia el discurs?

—Ha dit als americans que es preparin per anar a la guerra.

Vet aquí doncs l’emergència.

—Quines han estat les paraules exactes de Kennedy? —va preguntar Dimka a Filípov quan ja els cridaven per embarcar.

—Respecte a Berlín, ha dit: «Un atac a aquesta ciutat es considerarà un atac a nosaltres». Tens tota la transcripció al sobre.

Van embarcar tots dos —Dimka encara amb els pantalons curts de les vacances— en un avió de passatgers, un Tupolev Tu-104. Dimka va mirar per la finestra mentre s’enlairaven. Coneixia el funcionament dels avions, la curvatura de la part superior de l’ala creava una diferència en la pressió de l’aire, però de tota manera quan l’avió s’enlairava li semblava cosa de màgia.

Finalment va desviar la vista de la finestra i va obrir el sobre.

Filípov no havia exagerat.

Kennedy no s’havia limitat a sembrar amenaces, sinó que proposava triplicar el servei militar, cridar a les armes els reservistes i incrementar l’exèrcit americà en un milió d’homes. Estava preparant un nou desplegament del pont aeri de Berlín, també desplaçava sis divisions a Europa i estudiava sancions econòmiques per als països del Pacte de Varsòvia.

I havia injectat al pressupost militar més de tres mil milions de dòlars.

Dimka va adonar-se que l’estratègia que havien planificat Khruixtxov i els seus assessors havia fracassat estrepitosament. Havien subestimat el jove president ben plantat. Al capdavall, no es deixava intimidar.

I què podia fer Khruixtxov?

Potser hauria de dimitir. Cap líder soviètic no ho havia fet fins aleshores, tant Lenin com Stalin havien mort aferrats al càrrec; però sempre hi podia haver una primera vegada per a tot en les polítiques revolucionàries.

Dimka va llegir el discurs dues vegades i el va anar desgranant al llarg del vol de dues hores. «Només hi ha una alternativa a la dimissió de Khruixtxov», va pensar: «que acomiadi tots els seus assessors, que incorpori nous consellers i reestructuri el Presídium; que ofereixi més poder als seus adversaris, en un gest de reconeixement de l’error comès, i prometi que d’ara endavant buscarà consells més savis».

Fos com fos, la breu carrera de Dimka al Kremlin s’havia acabat. «Potser he estat massa ambiciós», es va lamentar desanimat. Era evident que l’esperava un futur molt més modest.

Es preguntava si la voluptuosa Nina encara voldria passar una nit amb ell.

Van aterrar a Tbilisi i una avioneta militar va traslladar Dimka i Filípov a una pista d’aterratge costanera.

Natàlia Smotrova del Ministeri d’Afers Estrangers, els esperava a peu de pista. L’aire humit de la costa li havia rinxolat els cabells, cosa que li conferia un aire més llibertí.

—Hi ha males notícies de Pervukhin —va dir mentre conduïa i s’allunyaven de l’avió. Mikhaïl Pervukhin era l’ambaixador soviètic a l’Alemanya Oriental—. El degoteig d’emigrants que marxen a Occident ja és una fuga en tota regla.

Filípov feia cara de disgust, segurament perquè ell no havia rebut aquesta informació abans que Natàlia.

—De quina xifra parlem?

—Ja s’acosta a les mil persones al dia.

—Mil al dia? —va fer Dimka, estupefacte.

Natàlia va assentir amb el cap.

—Segons Pervukhin, el govern de l’Alemanya Oriental ja no és estable. El país comença a fer aigües i hi ha risc de sublevació popular.

—Veus? —va recriminar Filípov a Dimka—. Això és conseqüència de la teva política.

Dimka no tenia resposta.

Natàlia va resseguir la carretera de la costa fins a arribar a una península boscosa i va creuar una colossal portalada de ferro circumdada per un mur estucat. Entre una gespa immaculada s’erigia un xalet blanc amb una extensa terrassa balustrada. Al costat de la casa hi havia una piscina de grans dimensions. Dimka mai no havia vist una casa amb piscina particular.

—És a la platja —va dir un dels guardes a Dimka, assenyalant amb el cap vers l’altra punta de la casa.

Dimka es va obrir camí entre els arbres fins a arribar a una platja de còdols. Un soldat amb metralleta el va mirar severament i en acabat li va fer senyals perquè continués endavant.

Va trobar Khruixtxov sota una palmera. El segon home més poderós del món era menut, rabassut, calb i lleig. Duia uns pantalons de vestir subjectats amb elàstics, i una camisa blanca amb les mànigues arromangades. Seia en una cadira de vímet i al davant tenia una tauleta amb una gerra d’aigua i un got de vidre. Feia tot l’efecte d’estar gratant-se la panxa.

—D’on els ha tret, aquests pantalons curts? —va preguntar a Dimka.

—Me’ls ha fet la meva mare.

—M’anirien bé uns pantalons curts.

Dimka va recitar les paraules que havia assajat.

—Camarada Primer Secretari, li ofereixo la meva dimissió immediata.

Khruixtxov va fer com qui sent ploure.

—Superarem els Estats Units en potència militar i en prosperitat econòmica en els pròxims vint anys —va dir, com si continués el fil d’una conversa anterior—. Però, mentrestant, com evitem que la potència més forta controli la política global i freni l’expansió del comunisme mundial?

—No ho sé —va respondre Dimka.

—Fixi-s’hi bé —va dir Khruixtxov—. Jo sóc la Unió Soviètica. —Va agafar la gerra i va abocar aigua lentament al got i el va omplir fins al límit. Després va allargar la gerra a Dimka—. Vostè és els Estats Units —va dir—. Aboqui ara vostè l’aigua al got.

Dimka va obeir les ordres. El got va acabar vessant i l’aigua va mullar les estovalles blanques.

—Veu? —va dir Khruixtxov com si hagués demostrat una teoria—. Quan el got és ple ja no hi pots afegir més aigua sense fer mullader.

Dimka es va quedar perplex i va fer la pregunta esperada.

—I quin significat té tot això, Nikita Serguéievitx?

—La política internacional és com un got. Les parts bel·ligerants d’un bàndol i de l’altre hi aboquen aigua. Quan el got vessa és la guerra.

Dimka ho va veure clar.

—Quan la tensió és màxima, cap dels dos no pot fer cap moviment sense provocar una guerra.

—Això mateix. I els americans no volen la guerra, no més del que la volem nosaltres. De manera que si mantenim la tensió internacional al límit, «plena a vessar», el president americà queda lligat de mans i peus. Com que no pot fer res sense provocar una guerra, no pot moure fitxa!

Dimka va veure que la idea era brillant. Demostrava com la potència més feble podia dominar.

—Per tant, ara Kennedy està lligat de mans i peus —va dir.

—Perquè el pròxim moviment és la guerra!

Era aquest el pla de Khruixtxov a llarg termini?, es va preguntar Dimka. O simplement se l’havia inventat a posteriori per sortir del pas? De fet, era un gran improvisador, però ara poc importava.

—Aleshores, què farem amb la crisi de Berlín? —va preguntar.

—Aixecarem un mur —va sentenciar Khruixtxov.





9


George Jakes va convidar Verena Marquand a dinar al Jockey Club. No era un club, sinó el restaurant de moda del moment. Inaugurat feia poc a l’hotel Fairfax, comptava amb l’aval de l’entorn de Kennedy. George i Verena formaven la parella més ben vestida de la sala: ella, enlluernadora amb un vestidet de quadres i un cinturó vermell ample; ell, amb un blazer de lli blau fosc fet a mida i una corbata ratllada. No obstant això, els van donar una taula al costat de la porta de la cuina. A Washington hi havia integració racial, però encara no estava lliure de prejudicis. En tot cas, George no va permetre que això l’afectés.

Verena era a Washington amb els seus pares. Estaven convidats més tard a un còctel d’agraïment que la Casa Blanca havia ofert a simpatitzants de gran anomenada, com ara els Marquand. I, evidentment, va pensar George, per preservar la seva bona voluntat en la pròxima campanya.

Verena ho observava tot admirada.

—Feia molt que no anava a un restaurant com Déu mana —va dir—. Atlanta és un desert. —Com que els seus pares eren estrelles de Hollywood, s’havia criat amb la idea que la fastuositat era habitual.

—Hauries de venir a viure aquí —li va dir George mirant fixament aquells ulls verds i brillants. El vestit sense mànigues feia destacar encara més la seva pell caramel, i segur que ella ho sabia. Si s’acabava traslladant a Washington, li proposaria que sortissin plegats.

George intentava oblidar Maria Summers. Darrerament sortia amb Norine Latimer, una llicenciada en Història que treballava de secretària al Museu d’Història Americà. Era atractiva i intel·ligent, però la relació no funcionava: ell no es treia Maria del cap. Potser Verena seria un remei més eficaç.

Naturalment, tots aquests pensaments se’ls guardava per a ell.

—El rovell de l’ou és aquí. Des d’allà baix, a Geòrgia, poc hi podreu fer.

—No n’estiguis tan convençut —va dir ella—. Jo estic treballant per a Martin Luther King i ell canviarà Amèrica més del que ho ha fet John F. Kennedy.

—Això és perquè Luther King només té una preocupació: els drets civils. El president en té milers. Ell és el defensor del món lliure. Ara mateix la seva màxima preocupació és Berlín.

—Ja és ben estrany, oi? —va fer ella—. Kennedy creu en la llibertat i la democràcia per al poble alemany del Berlín Oriental, i no per als negres americans del sud.

George va somriure. Verena era una combativa nata.

—No es tracta només del que ell creu —va dir—. Es tracta del que pot aconseguir.

Verena va arronsar les espatlles.

—I tu, què pots arribar a canviar? —va preguntar.

—El Departament de Justícia dóna feina a nou-cents cinquanta advocats. Abans que jo hi arribés, només deu eren negres. De moment jo ja he millorat aquest deu per cent.

—I què has aconseguit?

—El Departament de Justícia és molt sever amb la Comissió de Comerç Interestatal. Bobby els ha demanat que prohibeixin la segregació als autobusos.

—I què et fa pensar que els obligaran a complir aquesta resolució si no han seguit les anteriors?

—No gaire cosa, de moment. —George se sentia frustrat, però ho volia ocultar de totes totes a Verena—. Dins l’equip personal de Bobby hi ha un tipus que es diu Dennis Wilson, un jove advocat blanc, que em veu com una amenaça i em deixa al marge de les coses realment importants.

—I per què? A tu et va contractar en Robert Kennedy, no li interessen les teves aportacions?

—M’haig de guanyar la confiança de Bobby.

—Ets mera façana —va dir ella amb menyspreu—. Amb tu a dins, Bobby pot dir al món que té un negre que l’assessora en drets civils. No necessita escoltar-te.

George temia que tingués raó, però no ho va admetre.

—Això depèn de mi. Haig de fer que m’escolti.

—Vine a Atlanta —va dir ella—. L’oferta de feina amb Luther King encara és vigent.

George va fer que no amb el cap.

—La meva carrera és aquí. —Va recordar les paraules que va dir Maria i les va repetir—: Els manifestants poden tenir un gran impacte, però, al final, els governs són els que reordenen el món.

—N’hi ha que sí i n’hi ha que no —va dir Verena.

Quan marxaven, van topar amb la mare de George que esperava al vestíbul de l’hotel. George havia quedat amb ella que es trobarien allí, però el que el va sorprendre és que l’esperés fora del restaurant.

—Per què no has entrat a buscar-nos? —li va preguntar.

Però ella va desoir la pregunta i va dirigir-se a Verena.

—Ens vam veure un moment a la cerimònia de graduació de Harvard —va dir—. Com està, Verena? —S’esforçava massa a ser educada; per a George era un signe evident que no li agradava gaire la noia.

George va acompanyar Verena al taxi i li va fer un petó a la galta.

—M’ha agradat molt tornar-te a veure —va dir.

Ell i la seva mare van marxar a peu cap al Departament de Justícia. Jacky Jakes volia veure on treballava el seu fill i George li havia organitzat una visita en un dia tranquil; aquella tarda Bobby Kennedy era a la seu de la CIA a Langley, Virgínia, a uns onze o dotze quilòmetres de la ciutat.

Jacky s’havia agafat el dia lliure. Anava vestida per a l’ocasió amb barret i guants, com si anés a missa.

—Quina opinió tens de Verena? —li va preguntar ell mentre caminaven.

—És una noia bonica —va contestar Jacky immediatament.

—T’agradaria la seva política —va dir George—. A tu i a en Khruixtxov. —Exagerava, però tant Verena com Jacky eren ultraliberals—. Ella pensa que els cubans tenen dret a ser comunistes si així ho volen.

—I jo també —va dir Jacky, exhibint el seu punt de vista.

—I doncs, què no t’agrada?

—No res.

—Mare, els homes no tenim gaire intuïció, però t’he observat de prop tota la vida i sé quan tens dubtes.

Ella va somriure i li va tocar el braç afectuosament.

—T’atrau i ho entenc. És irresistible. I no m’agrada malparlar d’una noia que t’agrada, però…

—Però què?

—No ha de ser fàcil estar casat amb ella. Tinc la sensació que els seus interessos passen per sobre de tot i de tothom.

—La trobes egoista.

—Tots ho som. La trobo una consentida.

George va assentir mentre intentava no sentir-se ofès. Segurament la seva mare tenia raó.

—No t’amoïnis —va dir ell—. Està decidida a quedar-se allà baix, a Atlanta.

—Doncs potser val més que sigui així. Només vull que siguis feliç.

El Departament de Justícia tenia la seu en un colossal edifici clàssic just a l’altre costat del carrer de la Casa Blanca. Quan hi van entrar, Jacky semblava inflada d’orgull. La satisfeia veure que el seu fill treballava en un lloc tan prestigiós. A George li va agradar la seva reacció, hi tenia tot el dret: Jacky li havia dedicat la vida, i aquesta n’era la seva recompensa.

Van entrar a la Gran Sala. Jacky admirava els famosos murals que mostraven escenes de la vida americana, però observava de reüll l’estàtua d’alumini de l’Esperit de la Justícia, que representava una dona amb un pit descobert.

—No sóc puritana, però no entenc per què la Justícia ha d’ensenyar un pit —va dir—. Quin és el motiu?

—Per demostrar que la Justícia no té res a amagar? —va apuntar George.

—Bona elecció —va fer ella somrient—. Com va el braç? —va preguntar Jacky mentre pujaven amb l’ascensor.

Ja no el duia enguixat i ja no necessitava cabestrell.

—Encara em fa mal —va dir—. Em sembla que em va bé ficar-me la mà esquerra a la butxaca. Així el braç no ha d’aguantar tot el pes.

Van baixar a la cinquena planta i George va dur Jacky a l’espai que compartia amb Dennis Wilson i uns quants més. El despatx del fiscal general era a la porta del costat.

Dennis era a la seva taula, a prop de la porta. Era un home pàl·lid de cabells rossos amb entrades prematures.

—Quan torna? —li va preguntar George.

—D’aquí a una hora com a molt tard —va dir Dennis.

—Vine, que veuràs el despatx de Bobby Kennedy —va dir George a la seva mare.

—Vols dir que això està bé?

—No hi és. No li farà res.

George va fer passar Jacky a una antesala, va saludar amb el cap les dues secretàries i van entrar al despatx del fiscal general. Semblava la sala d’estar d’una gran casa de camp: parets revestides de panells de noguera, imponent llar de foc de pedra, moqueta i cortines estampades, llums en taules auxiliars. Era una estança desmesurada, però Bobby havia aconseguit donar-li un aire desordenat. Entre el mobiliari hi havia un aquari i un tigre de peluix. Damunt de l’ampli escriptori s’acumulaven una pila de papers, encenedors i fotografies de família. En una prestatgeria, al darrere de la cadira, hi havia quatre telèfons.

—Recordes la casa a prop d’Union Station, on vivíem quan eres petit?

—És clar que me’n recordo.

—Doncs hi cabria sencera aquí dins.

—Segurament, sí —va dir George mirant tot al voltant.

—I aquesta taula de despatx és més gran que el llit on tu i jo dormíem fins que vas tenir quatre anys.

—Nosaltres i el gos.

Sobre la taula hi havia una boina verda, la gorra de les Forces Especials de l’Exèrcit dels Estats Units que Bobby tant admirava. Però Jacky estava més interessades en les fotografies. George en va agafar una emmarcada de Bobby i Ethel, estaven asseguts a la gespa davant d’una gran mansió amb els seus set fills.

—Aquesta foto està feta al jardí de Hickory Hill, la casa on viuen. És a McLean, a Virgínia —li va dir allargant-l’hi.

—M’agrada això —va dir ella examinant la foto—. Es preocupa per la família.

—Qui es preocupa per la família? —va preguntar una veu ferma amb accent de Boston.

George es va girar d’un bot i va veure Bobby Kennedy que entrava al seu despatx. Duia un vestit gris clar d’estiu rebregat, la corbata desfeta i el coll de la camisa descordat. No era tan agraciat com el seu germà gran, més que res per les dues pales de conill.

George es va posar nerviós.

—Perdoni, senyor —va dir—. Em pensava que seria fora tota la tarda.

—No passa res —va dir Bobby, tot i que George no les tenia totes—. Aquest despatx pertany al poble americà, el poden venir a veure quan vulguin.

—Li presento la meva mare, Jacky Jakes —va dir George.

Bobby li va fer una enèrgica encaixada.

—Senyora Jakes, té un fill magnífic —va dir activant el seu carisma, tal com feia sempre que es dirigia a un votant.

Jacky s’havia enrojolat de vergonya, però va parlar sense titubejar.

—Gràcies —va dir—. Veig que vostè en té uns quants. Ara els mirava en aquesta foto.

—Quatre nois i tres noies. Tots són magnífics, i ho dic amb tota l’objectivitat.

Tots tres van riure.

—Ha estat un plaer conèixer-la, senyora Jakes. Torni i vingui a veure’ns quan vulgui —va dir Bobby.

Tot i ser cortès, era evident que allò era un comiat, i George i la seva mare van sortir de la cambra.

Van anar passadís enllà fins a l’ascensor.

—Quina vergonya he passat, però Bobby ha estat amable.

—Estava tot previst —va remugar George—. Bobby mai no arriba abans d’hora perquè sí. En Dennis ens ha enganyat. Em volia fer quedar com un pretensiós.

La seva mare li va donar un copet al braç.

—Si això és el pitjor que ha de passar avui, vol dir que tot va bé.

—No ho sé. —George va recordar el retret de Verena: que el seu lloc de feina era mera façana—. Tu creus que el meu paper aquí dins és només per donar la imatge que Bobby escolta els negres quan en realitat no en fa cas?

—Podria ser —va dir Jacky pensarosa.

—Potser faria més feina si treballés per a Martin Luther King a Atlanta.

—Entenc com et sents, però crec que t’has de quedar aquí.

—Sabia que m’ho diries.

George la va acompanyar a la sortida de l’edifici.

—Com tens el pis? —va dir ella—. És la pròxima cosa que haig de venir a veure.

—És una meravella. —George havia llogat l’àtic d’una casa victoriana adossada, alta i estreta, al barri de Capitol Hill—. Vine diumenge.

—Així et podré fer el dinar a la teva cuina?

—Quina proposta més bona.

—Coneixeré la teva nòvia?

—Convidaré la Norine.

Es van fer un petó de comiat i Jacky se’n va anar a agafar un tren suburbà fins a la seva casa de Prince George’s County, a Maryland.

—Recorda una cosa —va dir abans de marxar—. De joves negres i intel·ligents que vulguin treballar per a Martin Luther King, n’hi ha a cabassos. Però que seguin al despatx del costat de Bobby Kennedy ara mateix només n’hi ha un.

Tenia raó, va pensar. Gairebé com sempre.

Quan va tornar a l’oficina no va dir res a Dennis sinó que va seure a la seva taula i va escriure un resum per a Bobby sobre un informe de la integració a les escoles.

A les cinc en punt Bobby i els seus assessors van pujar a les limusines per fer el curt trajecte fins a la Casa Blanca, on Bobby tenia programada una reunió amb el president. Era la primera vegada que George l’acompanyava a una reunió a la Casa Blanca, i es va preguntar si era un signe que començava a confiar-hi més, o simplement que la trobada no era tan important.

Van entrar per l’Ala Oest i es van dirigir a la Sala del Gabinet, una cambra allargada amb quatre grans finestrals a una paret, i una vintena de cadires de pell color blau fosc disposades al voltant d’una taula de reunions amb un extrem hexagonal, com un taüt. «En aquesta sala es prenen decisions transcendentals», va pensar George amb solemnitat.

Al cap d’un quart d’hora el president Kennedy no donava senyals de comparèixer.

—Vés a buscar en Dave Powers i assegura’t que sap on som, entesos? —Powers era la mà dreta del president.

—Sí, i tant —va dir George. «Set anys a Harvard i ara sóc el noi dels encàrrecs», va pensar.

Abans de reunir-se amb Bobby, el president tenia previst deixar-se caure en un còctel que oferien a simpatitzants de renom. George es va dirigir a la residència principal i va seguir la direcció d’on venia el soroll. Sota les immenses làmpades de llàgrimes de la Sala Est, un centenar de persones gaudien d’una seva segona hora de còctel. George va saludar amb la mà els pares de Verena, Percy Marquand i Babe Lee, que parlaven amb un membre del Comitè Nacional Demòcrata.

El president no hi era.

George va fer una llambregada i va localitzar la porta de la cuina. Li havien dit que el president sovint feia servir les portes del personal i els passadissos secundaris per evitar que l’enganxessin constantment i l’entretinguessin.

Va passar per la porta del personal i de seguida va topar amb l’equip presidencial. L’atractiu president, de pell bronzejada i de només quaranta-quatre anys, duia un vestit blau marí amb una camisa blanca i una corbata estreta. Semblava cansat i crispat.

—No em puc fer una foto amb una parella interracial! —va dir amb un to de frustració, com si es forcés a repetir-s’ho a si mateix—. Perdria deu milions de vots!

George només havia vist una parella mixta a la sala de ball: Percy Marquand i Babe Lee. Estava indignat. Així que el president tenia por de fotografiar-se amb ells!

Dave Powers era un home afable de mitjana edat amb un nas gros i el cap pelat, que no s’assemblava gens ni mica al seu superior.

—I què hem de fer? —va preguntar al president.

—Treu-los d’aquí!

Dave era amic personal del president i no tenia por de mostrar-se contrariat davant de Kennedy.

—Per l’amor de Déu, i què els dic?

Tot d’una George va deixar d’indignar-se i va començar a barrinar. I si tenia al davant una oportunitat?

—Senyor president —va dir sense tenir encara un pla definit—. Em dic George Jakes i treballo per al fiscal general. Vol que me n’ocupi jo, d’aquest afer?

Per la cara que feien tots, George sabia què pensaven. Si a Percy Marquand l’havien d’insultar a la Casa Blanca, valia més que l’ofensor fos negre.

—Sí, per favor! —va admetre Kennedy—. No sap com l’hi agrairia, George.

—D’acord —va dir George, i va tornar a la sala de ball.

Però què faria? I mentre s’espremia el cervell avançava pel terra polit per anar a trobar Percy i Babe. L’únic que havia de fer era treure’ls de la sala uns quinze o vint minuts. Què els diria?

«Tot menys la veritat», va pensar.

Quan va arribar al grup amb qui conversaven els Marquand i va tocar discretament el braç de Percy, encara no sabia què els diria.

Percy es va tombar, el va reconèixer, va somriure i li va fer una encaixada.

—Escolteu-me tots! —va dir a la gent que l’envoltava—. Us presento un viatger de la llibertat!

Babe Lee el va agafar del braç amb les dues mans, com si tingués por que algú l’hi prengués.

—Ets un heroi, George —va dir.

En aquell moment George va tenir clar el que havia de dir.

—Senyor Marquand, senyora Lee, ara treballo per a Bobby Kennedy i li agradaria parlar amb vostès uns minuts sobre els drets civils. Volen que els acompanyi?

—I tant —va fer Percy, i al cap d’uns segons eren fora de la sala.

George es va penedir de seguida del que havia dit. El cor li bategava amb força mentre els acompanyava a l’Ala Oest. Com s’ho prendria Bobby? Potser diria: «Carai, no, ara no tinc temps». Si es desencadenava una situació compromesa, la culpa seria de George. Per què no s’havia cosit la boca?

—Avui he dinat amb la Verena —va dir per donar una mica de conversa.

—Li encanta la seva feina d’Atlanta. La Conferència dels Líders Cristians del Sud treballa amb una oficina central petita, però fan grans coses —va dir Babe Lee.

—El senyor King és un home extraordinari. De tots els líders de drets civils que he conegut ell és el més impressionant.

Van arribar a la Sala del Gabinet i hi van entrar. Hi havia uns sis homes asseguts a l’extrem de la llarga taula, els uns xerraven, els altres fumaven, i es van mirar estranyats els nouvinguts. George va localitzar Bobby i li va veure la cara: estava perplex i molest.

—Bobby, ja coneix Percy Marquand i Babe Lee. Estan encantats de parlar amb nosaltres uns minuts dels drets civils.

En un primer moment, Bobby treia foc pels ulls. George va veure que era la segona vegada en un mateix dia que havia sorprès el seu superior amb un convidat inesperat. Però després Bobby va somriure.

—Quin privilegi! —va dir—. Seguin i gràcies per donar suport a la campanya electoral del meu germà.

De moment, George ja podia respirar tranquil. No es crearia cap situació compromesa. Bobby havia passat al seu encant automàtic. Va interessar-se pels punts de vista de Percy i de Babe, i els va parlar amb franquesa de les dificultats que els Kennedy tenien al Congrés amb els demòcrates del sud. Els convidats se sentien afalagats.

Al cap d’uns minuts va entrar el president. Va donar la mà als Marquand, i va demanar a Dave Powers que els acompanyés a la festa.

Tan bon punt es va tancar la porta darrere d’ells, Bobby es va girar cap a George.

—Això no m’ho tornis a fer mai més! —va dir. L’expressió de la seva cara mostrava la intensitat de la fúria continguda.

George va veure com Dennis Wilson s’aguantava el riure.

—Qui collons et penses que ets? —va bramar Bobby.

George pensava que Bobby li amollaria un cop de puny. Va aixecar els talons de terra i va mantenir l’equilibri preparat per esquivar el cop.

—El president no els volia a la sala! No volia que el fotografiessin amb en Percy i la Babe —va cridar a la desesperada.

Bobby va mirar el seu germà que va assentir amb el cap.

—Només tenia trenta segons per empescar-me una excusa que no els ofengués. Els he dit que els volia conèixer. I ha funcionat, oi? No s’han ofès, de fet es pensen que han rebut un tractament de VIP!

—És veritat, Bob —va dir el president—. En George ens ha tret les castanyes del foc.

—Volia assegurar-me que no perdríem el seu suport en la campanya per a la reelecció —va esgrimir George.

Bobby es va quedar bocabadat, intentant assimilar la informació.

—Així que els has dit que jo volia parlar amb ells només per allunyar-los de les fotografies presidencials —va dir.

—Sí —va admetre George.

—Has estat ràpid —va reconèixer el president.

L’expressió de Bobby era una altra. Va esclafir a riure i el seu germà s’hi va afegir; després els altres homes de la sala van seguir l’exemple.

Bobby va abraçar George per les espatlles.

George encara tremolava. Es pensava que el despatxarien.

—Georgie, noi, ets uns dels nostres!

George va adonar-se que l’acabaven d’acceptar en el cercle més íntim i es va desplomar d’alleujament.

No se sentia del tot orgullós. Havia enganyat els Marquand i havia ajudat el president a mantenir els prejudicis racials. Se li regirava l’estómac només de pensar-ho.

Aleshores va veure els ulls encesos de Dennis Wilson i es va sentir millor.





10


A l’agost, la policia secreta va citar Rebecca per segona vegada a comissaria.

Es preguntava atemorida què volia aquesta vegada l’Stasi. De moment ja li havien arruïnat la vida. L’havien ensarronat amb un matrimoni que era una farsa, i ara no trobava feina; quedava clar que ells ordenaven a les escoles que no la contractessin. Què més li podien fer? No podien tancar-la a la garjola només per haver estat la seva víctima.

Però podien fer tot el que els plagués.

Va agafar l’autobús i va travessar la ciutat de Berlín en un dia calorós. L’edifici del nou quarter general era tan lleig com l’organització que representava, un bloc de ciment rectilini per a persones amb idees quadrades. Un cop més la van escortar a l’ascensor i al llarg dels passadissos de color groc malaltís, però aquesta vegada la van portar a un altre despatx. Allí l’esperava el seu marit, Hans. En veure’l, una ràbia encara més poderosa es va imposar a la por. Si bé ell tenia el poder de fer-li mal, estava massa furiosa per doblegar-se davant seu.

Hans duia un vestit gris blavós nou que no li havia vist mai posat. Tenia un gran despatx amb dues finestres i un mobiliari modern nou de trinca: tenia un càrrec més alt del que s’imaginava.

—Esperava veure el sergent Scholz —va observar, mentre intentava recuperar la calma.

—Les tasques de seguretat no feien per a ell —va dir Hans mirant a una altra banda.

Rebecca sabia que Hans amagava alguna cosa. Potser havien acomiadat a Scholz, o potser l’havien relegat a policia de trànsit.

—Suposo que va cometre un error interrogant-me aquí en comptes de fer-ho a la comissaria local.

—No t’hauria d’haver interrogat ni un segon. Seu aquí —va dir assenyalant una cadira que hi havia davant d’aquell imponent, per bé que lleig, escriptori.

La cadira estava feta de tubs metal·litzats i d’un plàstic taronja rígid. «Dissenyada perquè les seves víctimes encara se sentin més incòmodes», va suposar Rebecca. Sufocada la fúria, havia recobrat més forces per desobeir-lo. En comptes de seure, va anar cap a la finestra i va observar l’aparcament.

—Has perdut el temps, oi? —va dir—. Et vas ficar en tot aquest embolic per vigilar la meva família, i no has trobat ni tan sols un espia ni un dissident. —Es va girar per mirar-lo—. Els teus superiors deuen estar molt enfadats amb tu.

—Al contrari —va dir—. Per a l’Stasi, aquesta és una de les operacions més reeixides que mai ha dirigit.

Rebecca no entenia com era possible.

—No et deus haver assabentat de res gaire interessant.

—El meu equip ha elaborat un gràfic amb tots els socialdemòcrates de l’Alemanya Oriental i els nexes entre ells —va dir amb orgull—. I la informació clau es va obtenir a casa teva. Els teus pares coneixen tots els reaccionaris més importants, i molts anaven a visitar-los.

Rebecca va arrufar les celles. Era cert que la majoria de la gent que els visitava a casa eren antics socialdemòcrates, però això era normal.

—Si només són amics —va dir.

Hans va esclafir a riure amb sornegueria.

—Només amics! —va repetir en to burleta—. Au, vinga, sé que penses que som poc intel·ligents. Tu mateixa ho vas dir, diverses vegades, quan jo vivia amb tu. Però no som curts del tot.

Rebecca va caure aleshores que Hans i tota la policia secreta es veien obligats a creure —o si més no a fer veure que creien— en conspiracions absurdes contra el govern. Altrament, la seva feina era una pèrdua de temps. De manera que Hans havia construït una xarxa imaginària de socialdemòcrates basada en la casa de la família Franck, i tots plegats conspiraven per enderrocar el govern comunista.

Si almenys fos veritat.

—Evidentment, en cap moment no estava previst que m’hagués de casar amb tu. L’únic que vam planificar va ser un flirteig, era tot el que necessitava per poder introduir-me a casa teva.

—La meva proposició de casament et devia representar un problema.

—El nostre projecte anava sobre rodes. La informació que jo obtenia era crucial. Cada persona que veia a casa teva ens conduïa a més socialdemòcrates. Si declinava la teva proposició s’hauria tancat l’aixeta.

—Quin coratge per part teva —va dir Rebecca—. Deus estar-ne orgullós.

Ell la va mirar fixament. Rebecca no sabia com interpretar-ho. Alguna cosa li ballava pel cap i ella no sabia quina. Se li va ocórrer que potser la volia tocar o besar. Només de pensar-hi li va venir una esgarrifança. Finalment ell va fer que no amb el cap com si dissipés el dubte.

—No som aquí per parlar del casament —va dir enutjat.

—Per què som aquí?

—Perquè has causat un incident a l’oficina de treball.

—Un incident? Li he preguntat a l’home que tenia al davant quant de temps feia que estava a l’atur. La dona que hi havia darrere el taulell s’ha aixecat i m’ha començat a escridassar. «Als països comunistes no hi ha atur!», cridava. He mirat la cua que tenia al davant i al darrere, i he rigut. D’això en dius incident?

—Has rigut com una histèrica i t’has negat a callar, i t’han expulsat de l’edifici.

—És veritat que no podia parar de riure. El que ha dit era tan absurd.

—No era absurd! —Hans grapejava un cigarret d’un paquet d’f6. Com tots els pinxos, es posava nerviós quan li plantaven cara—. La dona tenia raó —va dir—. A l’Alemanya Oriental no hi ha ningú sense feina. El comunisme ha resolt el problema de l’atur.

—No comencis, per favor —va dir Rebecca—. Que em tornaràs a fer riure una altra vegada, i aleshores també m’hauran d’expulsar d’aquest edifici.

—El sarcasme no et farà cap bé.

Rebecca es va fixar en una fotografia emmarcada a la paret on sortia Hans fent una encaixada amb Walter Ulbricht, el cap de l’Alemanya Oriental. Ulbricht tenia la closca pelada i es deixava créixer la barba i el bigoti a l’estil Van Dyke. La retirada a Lenin era una mica còmica.

—Què et va dir Ulbricht? —va preguntar Rebecca.

—Em va felicitar pel meu ascens a comissari.

—Una part més de la teva recompensa per enganyar cruelment la teva dona. Aleshores, digues, si no sóc una aturada, què sóc?

—Ets una sospitosa de paràsit social a qui s’està investigant.

—Això és indignant! No he parat de treballar des que em vaig llicenciar. Vuit anys sense ni un dia de baixa per malaltia. M’han ascendit i m’han assignat responsabilitats, incloent-hi la supervisió del nou professorat. Fins que un bon dia vaig descobrir que el meu marit era un espia de l’Stasi i al cap de poc em van despatxar. D’ençà d’aleshores he anat a sis entrevistes de feina. En tots els casos, l’escola estava desesperada perquè comencés al més aviat possible. No obstant això, en tots els centres m’han escrit després per dir-me que no em podien oferir la feina, i sense poder-me’n donar cap explicació. Saps per què?

—Perquè ningú no et vol.

—Tothom em vol. Sóc una bona mestra.

—Ideològicament ets poc fiable. Series una mala influència per als joves, que es deixen impressionar.

—Tinc unes referències excel·lents de l’última persona que em va contractar.

—D’en Bernd Held, vols dir. A ell també l’estan investigant per ser ideològicament poc fiable.

Rebecca va notar un calfred de pànic al fons del pit. Va intentar mantenir una cara inexpressiva. Seria terrible que un home tan bo i competent com Bernd tingués problemes per culpa seva. «L’haig d’avisar», va pensar.

Però va fracassar en l’intent d’ocultar els seus sentiments a Hans.

—Això t’ha trasbalsat, oi? —va dir ell—. Sempre vaig desconfiar d’ell. Tu el tenies en molta estima.

—Va voler embolicar-se amb mi —va dir Rebecca—. Però jo no estava disposada a decebre’t. Imagina’t.

—T’hauria descobert.

—En canvi, vaig ser jo qui et va descobrir.

—Jo feia la meva feina.

—O sigui que fas tots els possibles perquè no trobi feina i després m’acuses de paràsit social. Què vols que faci, doncs, que me’n vagi a Occident?

—L’emigració sense permís és un delicte.

—Tot i això hi ha tanta gent que se’n va! He sentit a dir que el nombre dels que marxen s’ha disparat a quasi mil per dia. Mestres, metges, enginyers…, fins i tot agents de la policia. Ah! És clar… És això el que ha passat amb el sergent Scholz?!

—Això no és cosa teva —va fer Hans amb aire furtiu.

—La teva cara m’ho diu. Així que Scholz ha marxat a Occident. Com pot ser que tanta gent amb càrrecs de responsabilitat es torni criminal? Què creus? Perquè volen viure en un país on hi hagi eleccions lliures i totes aquestes coses?

—Les eleccions lliures ens van portar Hitler —va cridar Hans enfurismat—. És això el que volen?

—Potser no els agrada viure en un lloc on la policia secreta pot fer el que li plagui. Ja et pots imaginar el neguit que això genera.

—Només en genera en qui se sent culpable pels secrets que guarda!

—I quin és el meu secret, Hans? Au, va, l’has de saber.

—Ets un paràsit social.

—O sigui que primer impedeixes que trobi una feina i després m’amenaces d’engarjolar-me per no tenir-ne. M’imagino que m’enviaran a un camp de treball, no és així? Aleshores sí que tindré una feina, però no em pagaran. M’encanta el comunisme, és tan coherent! Però jo em pregunto: com és que hi ha tanta gent desesperada per fugir-ne?

—La teva mare em va repetir diverses vegades que ella mai no emigraria a Occident. Per a ella seria fugir.

Rebecca es preguntava fins a on volia arribar Hans.

—I…?

—Si comets el delicte d’emigrar il·legalment, no podràs tornar mai més.

Rebecca començava a veure per on anava i la va envair la desesperació.

—Mai més no tornaràs a veure la teva família —va sentenciar Hans en to triomfant.

Rebecca estava atordida. Va sortir de l’edifici i es va quedar plantada a la parada de l’autobús. Mirés com s’ho mirés, l’obligaven a triar entre la família o la llibertat.

Desmoralitzada, va agafar l’autobús per anar a l’escola on havia treballat. No estava preparada per a la clatellada de nostàlgia que va rebre en entrar-hi: el so de fons dels alumnes xerrant, l’olor de guix i de desinfectant, els taulers d’anuncis i les botes de futbol i cartells que deien NO CORREU. Va adonar-se aleshores de com n’havia estat, de feliç, exercint de mestra. Era una feina de gran importància i a més ho feia bé. La idea d’abandonar-la l’esgarrifava.

Bernd era al despatx del director, duia un vestit de pana negre. La tela estava desgastada però el color li esqueia. Va somriure d’alegria en veure-la obrir la porta.

—T’han fet director? —va preguntar tot i que ja podia imaginar la resposta.

—Això no passarà mai —va contestar—. Però faig la feina igualment, m’agrada molt. Mentrestant el nostre anterior cap, l’Anselm, fa de director d’una gran escola d’Hamburg i s’embutxaca el sou per partida doble. I tu? Vine, seu.

Rebecca va seure i li va parlar de les entrevistes de feina.

—És la revenja d’en Hans —va dir—. Mai no hauria d’haver llançat la seva maleïda maqueta de cerilles per la finestra.

—Potser no és això —va apuntar Bernd—. No és la primera vegada que ho veig. Paradoxalment, els humans odien les persones amb qui no s’han portat bé. Crec que és perquè les víctimes els recorden constantment que han tingut un comportament vergonyós.

Bernd era un home llest. Rebecca el trobava a faltar.

—Tinc por que en Hans t’odiï —va dir ella—. M’ha dit que t’estan investigant per ser poc fiable ideològicament perquè em vas escriure una recomanació.

—Oh, no. —Bernd es va fregar la cicatriu del front com sempre feia quan estava preocupat. Implicar-se amb l’Stasi mai no acabava bé.

—Em sap greu.

—Tranquil·la. Estic satisfet d’haver escrit aquelles referències i ho tornaria a fer. Algú ha de dir la veritat en aquest coi de país.

—En Hans també va descobrir que, d’alguna manera…, que jo…, t’atreia.

—I està gelós?

—Costa de creure, oi?

—En absolut. Fins i tot un espia s’enamoraria de tu.

—No siguis ximple.

—Has vingut per això? Per avisar-me? —va dir Bernd.

—I per dir-te… —Havia de ser prudent, fins i tot amb Bernd—. Per dir-te que probablement estarem un temps sense veure’ns.

—Ah. —Bernd va ser comprensiu i va assentir amb el cap.

La gent que planejava marxar a Occident poques vegades ho deia. Els podien arrestar simplement per planificar la marxa. I qui descobrís que algú tenia la intenció de fer-ho cometia un delicte si no n’informava la policia. Així que ningú llevat de la família més propera no volia tenir-ne coneixement.

—Bé, gràcies per ser amic meu —va dir Rebecca, i es va alçar.

Bernd va sortir de darrere la taula i li va agafar les mans.

—No, gràcies a tu. Que tinguis molta sort.

—I tu també.

Rebecca es va adonar que en el subconscient ja havia pres la decisió de marxar a Occident; i mentre es perdia en aquests pensaments, esbalaïda i angoixada, Bernd va acotar el cap i inesperadament la va besar.

Això no s’ho esperava. Li va fer un petó dolç. Va deixar reposar els llavis sobre els d’ella, però no va obrir la boca. Rebecca va tancar els ulls. Després d’un any de matrimoni fictici era bo saber que algú la desitjava de veritat, i fins i tot l’estimava. Va sentir l’impuls d’abraçar-lo, però el va reprimir. Seria una bogeria començar ara una relació condemnada al fracàs. Passada una estona es va separar de Bernd.

Estava a punt de plorar i no volia que la veiés. Va aconseguir dir un lacònic «fins aviat», es va girar i va marxar apressadament del despatx.

Rebecca va decidir que marxaria al cap de dos dies: diumenge de bon matí.

Tothom es va llevar per acomiadar-se’n.

Estava tan afligida que no es podia empassar l’esmorzar.

—Segurament aniré a Hamburg —va dir, fingint ànims—. Anselm Weber ara hi dirigeix una escola i segur que m’hi contractarà.

—A l’Alemanya Occidental pots trobar feina on vulguis —va dir la seva àvia Maud, vestida amb una bata de seda porpra.

—Però m’anirà bé conèixer almenys una persona a la ciutat —va admetre Rebecca, desolada.

—Diuen que a Hamburg hi ha una gran activitat musical. Vindré a trobar-te tan bon punt acabi l’escola.

—Si deixes l’escola t’hauràs de posar a treballar —va dir el pare a Walli en un to sarcàstic—. Seria tota una experiència per a tu.

—Aquest matí, baralles no —va demanar-los Rebecca.

—Així que posis un peu a l’altra banda, agafa un taxi —va dir el pare mentre li entregava un sobre amb diners—. Vés directament a Marienfelde. —Al sud de la ciutat, a tocar de l’aeroport de Tempelhof, hi havia Marienfelde, un centre de refugiats—. Inicia el procés d’emigració. Segur que t’hauràs d’esperar hores a la cua, potser dies. Quan ho tinguis tot arreglat, vine a la fàbrica. T’ajudaré a obrir un compte corrent en un banc de l’Alemanya Occidental i a fer aquesta mena de gestions.

—Ens veurem —va dir la seva mare entre llàgrimes—. Pots volar fins al Berlín Occidental sempre que vulguis i nosaltres podem caminar fins al pas fronterer per trobar-nos. Farem pícnics a la platja del Wannsee.

Rebecca, que feia tots els possibles per no plorar, va desar els diners en l’únic equipatge que duia: una reduïda bossa de mà. Si s’enduia res més s’arriscava que els vopos l’arrestessin a la frontera. Li hauria agradat allargar una mica l’estona però tenia por d’acabar ensorrant-se. De manera que els va fer un petó i una abraçada d’un a un: l’àvia Maud; el seu pare adoptiu, Werner; els seus germans adoptius, Lili i Walli, i l’últim de tots el va reservar per a Carla, la dona que li havia salvat la vida, la mare que no era la seva mare, i, precisament per això, la més preada.

En acabat, amb els ulls negats de llàgrimes, va marxar de casa.

Era un matí d’estiu assolellat, amb un cel blau i clar. Rebecca s’esforçava a ser optimista: començava una nova vida, lluny de la depriment repressió d’un règim comunista. I, d’una manera o altra, tornaria a veure la seva família.

Va caminar a bon pas, enfilant els carrers de l’antic centre de la ciutat. Va passar per davant del laberíntic campus del Charité Hospital i va girar per Invalidenstrasse. A mà esquerra li quedava el pont de Sandkrug, que comunicava el canal navegable de Berlín-Spandau amb el Berlín Occidental.

Excepte que aquell dia no era així.

Rebecca no estava segura del que veia a primer cop d’ull: una corrua de cotxes aturats a tocar del pont. Passats els cotxes, una munió de gent mirava fixament alguna cosa. Potser hi havia hagut un accident al pont. Però a mà dreta, a la plaça de Vor dem Neuen Tor, hi havia vint o trenta soldats de l’Alemanya Oriental de braços plegats, i darrere d’ells, dos tancs soviètics.

La situació era desconcertant i esfereïdora.

Va obrir-se pas entre la gentada fins que va poder veure bé d’on venia el problema. Havien alçat un rudimentari filat de pues a l’entrada més pròxima del pont. Un policia s’encarregava de vigilar un petit forat de la tanca i feia cara de no tenir cap intenció de deixar-hi passar ningú.

Rebecca va tenir temptacions de preguntar què passava, però no volia cridar l’atenció. No estava gaire lluny de l’estació de Friederichstrasse, des d’allà podia agafar el tren suburbà i anar directament a Marienfelde.

Va girar en direcció sud, ara a pas més lleuger, i va fer una ruta en ziga-zaga per un seguit d’edificis universitaris fins a l’estació.

Aquí també hi passava alguna cosa estranya: un tropell de persones s’amuntegaven a l’entrada.

Al capdamunt de les escales, una renglera de policies armats barraven el pas. No deixaven entrar ningú a les andanes.

Rebecca va començar a tenir por. Potser era coincidència que els dos primers punts de pas escollits estiguessin bloquejats. O potser no.

Hi havia vuitanta-un punts per on la gent podia creuar del Berlín Oriental a l’Occidental. El més pròxim li quedava a la porta de Brandenburg, en què l’àmplia avinguda Unter den Linden traspassava el triomfant arc i s’endinsava al Tiergarten. Va caminar en direcció sud per Friederichstrasse. Tan bon punt va girar cap a l’oest per Unter den Linden va saber que estava en un gran destret. Aquí també hi havia tancs i soldats. Centenars de persones s’apinyaven davant la famosa porta. Quan va arribar al capdavant de la multitud, Rebecca va veure un altre filat de pues que s’estenia al llarg d’un reguitzell de cavallets de fusta custodiats per la policia de l’Alemanya Oriental.

Uns nois joves amb la mateixa fila que Walli —jaquetes de pell, pantalons arrapats, pentinats a l’estil Elvis— cridaven insults des d’una distància prudent. Al costat del Berlín Occidental, grups de nois d’aspecte semblant cridaven enfurismats i de tant en tant llançaven alguna pedra a la policia.

Observant de més a prop, Rebecca va veure que diversos agents —vopos, policia fronterera i la milícia de les fàbriques— perforaven la calçada i hi plantaven pilars de ciment per enfilar-hi el filferro espinós, un pilar darrere l’altre, amb l’objectiu d’aixecar una estructura més definitiva.

I va ser pensar «definitiva» i el món se li va ensorrar.

—És a tot arreu? —va preguntar a l’home que tenia al costat—. Aquesta tanca?

—A tot arreu —va sentenciar l’home—. Trepa de malparits.

El règim de l’Alemanya Oriental havia fet el que tothom deia que no es podia fer: aixecar un mur que travessava Berlín pel mig.

I Rebecca era al costat dolent.





SEGONA PART


Les escoltes

1961-1962





11


George havia quedat per dinar amb Larry Mawhinney a l’Electric Diner però no les tenia totes. No sabia si la proposta venia de Larry, però va acceptar-ho per curiositat. Ell i Larry tenien la mateixa edat i feines semblants: Larry era assessor intern del cap d’Estat Major de les Forces Aèries, el general Curtis LeMay. Però els superiors de l’un i de l’altre estaven a mata-degolla: els germans Kennedy desconfiaven dels militars.

Larry s’havia presentat amb l’uniforme de tinent de les Forces Aèries. Era un soldat de cap a peus: ben afaitat, ros i amb un tall de cabells militar, la corbata ben tibada, les sabates lluents.

—Al Pentàgon no li agrada gens la segregació —va dir.

—Ah sí? —va fer George amb les celles arrufades—. Em pensava que per tradició l’exèrcit era reticent a confiar en els negres armats.

Mawhinney va desplegar una mà conciliadora.

—Ja t’entenc, però u, la necessitat sempre s’ha imposat a aquesta actitud: els negres han participat en tots els conflictes des de la guerra de la Independència. I dos, ja és aigua passada. El Pentàgon ara mateix necessita homes de color a l’exèrcit. I no ens interessa ni la despesa ni la ineficiència de la segregació: dues zones de lavabos, dues zones de casernes, prejudicis i odi entre homes que han de lluitar braç a braç.

—Entesos, m’has convençut —va dir George.

Larry va tallar amb el ganivet el biquini de formatge i George va omplir la forquilla de xili amb carn.

—Així, doncs, Khruixtxov va sortir-se amb la seva a Berlín.

George va veure que aquest era el tema principal del dinar.

—Gràcies a Déu que no hem entrat en guerra amb els soviètics —va dir.

—Kennedy s’ha acollonit —va dir Larry—. El règim de l’Alemanya Oriental estava a punt de caure. Podria haver sorgit una contrarevolució si el president hagués adoptat una posició més dura. Però el mur ha aturat l’onada de refugiats que fugien a Occident, i ara els soviètics poden fer el que els plagui al Berlín Oriental. Els nostres aliats de l’Alemanya Occidental estan que trinen.

—Però si el president ha evitat la Tercera Guerra Mundial! —va exclamar George indignat.

—A costa que els soviètics refermin el seu control. No es pot pas dir que sigui exactament un triomf.

—És aquesta l’opinió del Pentàgon?

—Bàsicament.

«I tant que l’és», va pensar George, enfurismat. I tot d’una ho va entendre tot: Mawhinney era allí per defensar la posició del Pentàgon, amb l’esperança de guanyar-se la confiança de George. «M’hauria de sentir afalagat», va pensar. «Vol dir que ara em veuen com un dels homes del cercle de confiança del president».

Però no estava disposat a sentir un atac al president Kennedy sense tornar-s’hi.

—Suposo que no es pot esperar res més d’un general tan aficionat a les bombes. Oi que l’anomenen «Bombs Away LeMay»?

Mawhinney va arrufar el front. Encara que li fes gràcia el sobrenom del seu superior, no ho pensava demostrar.

George va pensar que l’autoritari Le May, el del puro a la boca, es mereixia ser objecte de burla.

—Em sembla que en una ocasió va dir que si esclata una guerra nuclear i al final de tot només queden dos americans i un rus, aleshores haurem vençut.

—Mai no l’hi he sentit dir, això.

—Doncs sembla que el president Kennedy li va dir: «Ja pots pregar perquè els americans siguin un home i una dona».

—Hem de ser forts! —va exclamar Mawhinney, que començava a irritar-se—. Hem perdut Cuba i Laos i el Berlín Oriental, i correm el perill de perdre el Vietnam.

—I què creus que podem fer amb el Vietnam?

—Enviar-hi l’exèrcit —va etzibar Larry.

—Però que no hi tenim ja milers d’analistes militars?

—No n’hi ha prou. El Pentàgon ha demanat reiteradament al president que hi enviem forces de combat terrestres. Però no té prou valor.

Aquesta vegada George es va empipar perquè ho trobava injust.

—Al president Kennedy no li falta valor —li va engegar.

—Aleshores, com és que no ataca els comunistes al Vietnam?

—Perquè no creu que puguem guanyar.

—Doncs s’hauria d’escoltar més els generals amb experiència i coneixement.

—Tu creus? Ells li van aconsellar que donés suport a l’absurda invasió de la badia de Cochinos. Si la junta de caps té tanta experiència i coneixement, com pot ser que no advertissin el president que una invasió en mans d’exiliats cubans estava condemnada al fracàs?

—Li vam proposar d’enviar-hi reforços aeris.

—Perdona, Larry, però l’únic objectiu era evitar que els americans s’hi veiessin implicats. Ara bé, quan les coses van anar mal dades, el Pentàgon va voler-hi enviar els Marines. Els germans Kennedy s’ensumaven que els l’havíeu jugada. El vau arrossegar a una invasió abocada al fracàs perquè el volíeu forçar a enviar-hi tropes dels Estats Units.

—Això no és cert.

—Potser no, però ara creu que l’intenteu enredar amb el Vietnam amb la mateixa estratègia. I no es pensa deixar enganyar una altra vegada.

—D’acord, ens guarda rancor per l’afer de la badia de Cochinos. Ara bé, George, tu creus que això és un motiu de pes per permetre que el Vietnam esdevingui comunista?

—Mira, val més que ho deixem córrer, ni jo et convenceré a tu, ni tu a mi.

Mawhinney va deixar el ganivet i la forquilla a la taula.

—Vols postres? —Havia vist que estava perdent el temps: George mai no seria un aliat del Pentàgon.

—No, gràcies —va respondre George.

Ell treballava amb l’oficina de Bobby per lluitar en favor de la justícia, perquè els seus fills poguessin créixer com a ciutadans americans amb igualtat de drets. Algú altre hauria de lluitar contra el comunisme a l’Àsia.

La cara de Mawhinney va canviar de sobte i va saludar algú que hi havia al restaurant. George va tombar el cap per damunt de l’espatlla i es va quedar d’una peça.

La persona a qui Mawhinney saludava era Maria Summers.

Ella no el va veure perquè ja s’havia girat de cara a la seva acompanyant, una noia blanca de la seva mateixa edat.

—És la Maria Summers? —va preguntar amb escepticisme.

—Sí.

—Us coneixeu?

—I tant. Els dos vam estudiar Dret a Chicago.

—Què hi fa, a Washington?

—Casualitats de la vida. En principi l’havien descartat per cobrir una vacant a l’oficina de premsa de la Casa Blanca. Però després la persona que havien seleccionat no va funcionar i ella era la segona candidata.

George no hi cabia de l’emoció. Maria era a Washington, i per molt de temps! Va decidir que parlaria amb ella abans de sortir del restaurant.

Va pensar que potser podia assabentar-se de més coses d’ella per en Mawhinney.

—Vau sortir junts quan fèieu Dret?

—No. Ella només sortia amb nois de color, i no n’hi havia gaires. Tothom la tenia per un tros de gel.

George no es va prendre el comentari al peu de la lletra. Per a alguns homes qualsevol noia que tingués un no per resposta ja era un tros de gel.

—I va tenir algun noi en especial?

—Va sortir vora un any amb un noi, però ell la va deixar perquè li negava el sexe.

—No m’estranya —va dir George—. Ve d’una família molt estricta.

—I com ho saps?

—Vam anar plegats a la primera protesta dels viatgers per la llibertat. Vam estar xerrant una estona.

—És preciosa.

—Ja ho pots ben dir.

Els van portar el compte i el van pagar a mitges. Camí de la porta George es va aturar a la taula de Maria.

—Benvinguda a Washington —va dir.

—Hola, George —va fer ella amb un somriure afectuós—. Em preguntava quant de temps trigaria a topar amb tu.

—Ei, Maria —va dir Larry—. Ara mateix deia a en George que a la Facultat de Dret de Chicago et tenien per un tros de gel. —I va esclafir a riure.

Era la típica burla masculina, res fora del normal, però Maria es va enrojolar.

Larry va sortir del restaurant però George es va quedar un pas enrere.

—Em sap greu que t’hagi dit això, Maria. I m’avergonyeixo d’haver-ho sentit. Ha estat un comentari de mal gust.

—Gràcies —va dir ella, i amb un gest de mà li va assenyalar una altra dona—. Et presento l’Antonia Capel. També és advocada.

Antonia era una dona intensa, prima, amb els cabells recollits amb severitat.

—Encantat —va saludar George.

—En George es va trencar el braç a Alabama mentre em protegia d’un segregacionista armat amb una barra de ferro —va explicar Maria a Antonia, que es va quedar impressionada.

—George, ets tot un senyor —va dir.

George va veure que les noies estaven a punt de marxar: sobre la taula, en un platet, hi havia el compte i uns quants bitllets al damunt.

—Et fa res si t’acompanyo a la Casa Blanca?

—És clar que no —va dir ella.

—Jo haig de marxar corrents a la farmàcia —va dir Antonia.

Van sortir al carrer embolcallats per l’agradable aire de tardor de Washington. Antonia els va fer adéu amb la mà, i George i Maria es van dirigir a la Casa Blanca.

George l’escodrinyava de reüll mentre creuaven Pennsylvania Avenue. Duia una gavardina negra molt elegant sobre un jersei de coll alt blanc, la mena de roba adequada per a una política d’alt nivell, però no podia dissimular el seu somriure afable. Era bonica, tenia un nas bufó i la barbeta menuda, uns ulls marrons grans i uns llavis melosos molt sexis.

—Abans discutíem amb en Mawhinney sobre el Vietnam —va explicar George—. Crec que m’intentava persuadir per arribar indirectament fins a Bobby.

—Ja en pots estar ben segur —va dir Maria—. Però en aquesta qüestió el president no cedirà a la pressió del Pentàgon.

—Com ho saps?

—Aquesta nit pronunciarà un discurs i dirà que en política exterior hi ha uns límits i no es pot arribar a tot. No podem reparar totes les injustícies del món ni capgirar totes les adversitats. Justament acabo d’escriure el comunicat de premsa per al discurs.

—M’alegro que es mantingui ferm.

—George, que m’has sentit bé? He escrit un comunicat de premsa! No t’adones que això és insòlit? Normalment els escriuen els homes. Les dones només els passem a màquina.

—Felicitats —va exclamar George fent un gran somriure. Estava content de tenir-la a prop; havien recuperat ràpidament la relació d’amistat.

—Ara bé, quan torni a la feina sabré què en pensen tots plegats. I com va per Justícia?

—Sembla que el Viatge per la Llibertat ha aconseguit alguna cosa real —va dir George amb entusiasme—. Ben aviat tots els autobusos interestatals duran un rètol que dirà: SEURE A BORD D’AQUEST VEHICLE SIGNIFICA SEURE-HI SENSE PREJUDICIS DE RAÇA, COLOR, CREDO O ORIGEN NACIONAL. La mateixa frase s’imprimirà als bitllets d’autobús. —George estava orgullós d’aquest èxit—. Què me’n dius?

—Et felicito. —Però Maria va fer la pregunta clau—: La resolució serà d’obligat compliment?

—Això depèn de nosaltres, de Justícia, i ens hi estem esforçant més que mai. Ja hem hagut d’actuar diverses vegades davant de conflictes amb les autoritats de Mississipí i Alabama. I un nombre sorprenentment alt de ciutats d’altres estats s’estan rendint.

—Costa de creure que guanyem de veritat. Els segregacionistes sempre tenen alguna martingala amagada.

—La pròxima campanya serà perquè els negres s’inscriguin com a votants en un cens electoral. Martin Luther King vol duplicar, cap a finals d’any, el nombre de votants negres al sud.

—El que necessitem —va dir Maria amb posat seriós— és un nou projecte de llei dels drets civils que posi pals a les rodes als estats del sud que contravenen la norma.

—Ja hi estem treballant.

—Vols dir que Bobby Kennedy és un defensor dels drets civils?

—No, no. Fa un any aquesta qüestió ni tan sols constava a la seva agenda. Però a Bobby i al president no els van agradar gens aquelles fotografies de disturbis violents al sud perpetrats pels blancs. Van donar una molt mala imatge dels Kennedy a les portades dels diaris d’arreu del món.

—I el que de debò els preocupa és la política internacional.

—Exacte.

George volia demanar-li per sortir, però se’n va estar. Trencaria amb Norine Latimer al més aviat possible; tenint com tenia la Maria a Washington, era una cosa inevitable. Però havia de dir a Norine que la relació s’havia acabat abans de demanar a Maria per sortir. Qualsevol altra opció seria deshonesta. I no deixaria passar gaire temps, en pocs dies quedaria amb Norine.

Tots dos van entrar a l’Ala Oest. Que hi hagués cares negres a la Casa Blanca era tan poc habitual que la gent els mirava. Van anar cap a l’oficina de premsa. George es va sorprendre de veure una petita redacció atapeïda de taules de treball. Sis persones absortes en la feina feien anar unes Remington grises i telèfons amb rengleres de botons lluminosos. D’una habitació annexa arribava el martelleig de les màquines de teletips interromput pels so dels timbres que alertaven dels missatges de màxima importància. Hi havia un despatx a part, que George va atribuir al cap de premsa, Pierre Salinger.

Tothom feia cara d’estar molt concentrat, ningú no xerrava ni mirava per la finestra.

Maria li va ensenyar la seva taula i li va presentar la dona que hi havia a la màquina d’escriure del costat, una atractiva pèl-roja d’uns trenta-cinc anys.

—George, et presento la meva amiga, la senyoreta Fordham. Nelly, com és que hi ha aquest silenci?

Abans que Nelly pogués respondre, Salinger, un home rodanxó amb un vestit de sastre d’estil europeu, va sortir del seu despatx. L’acompanyava el president Kennedy.

El president va somriure a tothom, va saludar George amb el cap i va parlar amb Maria.

—Vostè deu ser la Maria Summers —va dir—. Ha escrit una bona nota de premsa, clara i contundent. La felicito.

—Gràcies, president —va dir Maria, satisfeta, amb la cara enrojolada.

—Què feia abans de venir aquí? —va preguntar el president; semblava que no tingués pressa i que al món no passés res més interessant.

—Estudiava a la Facultat de Dret de Chicago.

—Li agrada l’oficina de premsa?

—Oh, sí, molt.

—Molt bé, doncs, li agraeixo la feina ben feta. Continuï així.

—Ho faré tan bé com pugui.

El president va marxar i Salinger el va seguir.

George es va mirar Maria amb expressió enriolada. La noia feia cara d’estar aclaparada.

—Sí, sempre t’agafa desprevinguda —va intervenir Nelly Fordham—. Per uns segons has estat la dona més guapa del món.

—Sí —va admetre Maria mirant-la—. Així és exactament com m’he sentit.

Maria se sentia una mica sola, per bé que era feliç.

Li agradava molt treballar a la Casa Blanca, envoltada de gent intel·ligent i sincera que l’únic que volien era fer del món un lloc millor. I tenia la sensació que es podien aconseguir moltes coses del govern. Era conscient que hauria de lluitar contra els prejudicis per partida doble —en favor de les dones i en favor dels negres— però creia que ho podria superar amb seny i determinació.

La seva família ja estava acostumada a lluitar. El seu avi, Saul Summers, havia arribat caminant a Chicago des de Golgotha, Alabama, el seu poble natal. Pel camí l’havien arrestat per «fer el vagabund» i l’havien condemnat a trenta dies de treballs forçats en una mina de carbó. Mentre hi treballava, va veure com els vigilants apallissaven fins a la mort un home que havia intentat fugir. Passats els trenta dies no el van posar en llibertat, i quan es va queixar el van estomacar. Va arriscar la vida, es va escapar i va fugir a Chicago, on finalment es va convertir en el pastor de l’església de Bethlehem Full Gospel. En aquells moments tenia vuitanta anys, s’havia jubilat, però encara feia algun sermó de tant en tant.

El pare de Maria, Daniel, havia estudiat a l’escola per a negres i a la Facultat de Dret. El 1930, durant la Depressió, va obrir un despatx d’advocats a peu de carrer al barri de South Side, on ningú no es podia permetre ni un segell de correus, i encara menys un advocat. Maria li havia sentit a dir sovint que els clients li pagaven amb espècies: pastissos casolans, ous de les gallines que criaven als patis del darrere, un tall de cabells gratuït, quatre retocs de fusteria al despatx. Quan el New Deal de Roosevelt va començar a fer efecte i l’economia es va recuperar, ell ja s’havia convertit en l’advocat negre més popular de Chicago.

Per tant, a Maria no l’arronsaven les adversitats. Però estava sola. Tota la gent del seu entorn era blanca. L’avi Summers sovint li deia: «La gent blanca no té res de dolent. Passa que no són negres». Maria sabia bé a què es referia. En canvi, la gent blanca desconeixia què era «fer el vagabund». Era com si haguessin oblidat que Alabama havia continuat enviant negres als camps de treballs forçats fins al 1927. Si els parlava d’aquestes coses, posaven cara trista i després es giraven, i ella sabia que la prenien per una exagerada. A la gent blanca, les persones negres que parlaven de discriminació els resultaven pesades, com la gent malalta que recita els seus símptomes.

Estava contenta d’haver tornat a veure George Jakes. L’hauria buscat només aterrar a Washington, però les noies decents no van darrere d’un home, per més encantador que sigui. I de tota manera tampoc no hauria sabut què dir-li; li agradava més que cap altre home que havia conegut d’ençà que havia trencat amb Frank Baker, feia dos anys. S’hauria casat amb Frank si l’hi hagués demanat, però ell volia sexe sense passar pel matrimoni, una proposició que no estava disposada a acceptar. Quan George la va acompanyar a l’oficina de premsa, estava convençuda que li demanaria per sortir, i es va endur una gran decepció perquè no ho va fer.

Maria compartia pis amb dues noies negres, però no tenien gaire cosa en comú. Les altres dues eren secretàries i bàsicament els interessaven la moda i el cinema.

Ella ja estava acostumada a ser excepcional. No hi havia gaires noies negres a l’institut, i a la Facultat de Dret n’era l’única. Ara era l’única dona negra a la Casa Blanca, sense comptar les que netejaven i les cuineres. No tenia cap queixa, tothom era amable amb ella. Però estava sola.

L’endemà de trobar George, Maria examinava un discurs de Fidel Castro per detectar-hi perles dialèctiques del polític cubà que servissin de material a l’oficina de premsa. De sobte el telèfon va sonar:

—T’apuntes a nedar?

El marcat accent de Boston li sonava però no acabava d’identificar-lo.

—Amb qui parlo?

—Sóc en Dave.

Era Dave Powers, la mà dreta del president, de vegades anomenat Primer Amic.

Maria havia parlat amb ell dues o tres vegades. Com la majoria de la gent de la Casa Blanca, era afable i encantador, però ara l’havia agafat desprevinguda.

—On? —va preguntar.

—Aquí mateix —va respondre Dave rient—. A la Casa Blanca.

Maria va recordar que hi havia una piscina a la galeria oest, entre la Casa Blanca i l’Ala Oest. Mai no l’havia vista, però sabia que el president Roosevelt l’havia fet construir. Havia sentit a dir que al president Kennedy li agradava nedar almenys un cop al dia perquè patia de mal d’esquena i l’aigua l’ajudava a relaxar la tensió.

—Hi haurà més noies —va afegir Dave.

El primer en què va pensar Maria va ser en els seus cabells. Pràcticament totes les oficinistes negres duien postís o perruca a la feina. Tant els negres com els blancs eren del parer que l’aspecte natural dels cabells negres no era prou formal. Aquell dia Maria duia un recollit a l’estil beehive, amb molt volum i acabat en punta, que aconseguia fer-se amb un postís agafat delicadament als seus cabells; prèviament els havia tractat amb productes químics per fer-los més manejables i donar-los la textura suau i llisa dels cabells de les dones blanques. No era cap secret: qualsevol dona negra se n’adonaria a primera vista. Però un home blanc com Dave mai no ho sabria veure.

Com podia anar a nedar si quan es mullessin els cabells es crearia tal embull que seria impossible d’arreglar?

Li feia tanta vergonya dir la veritat, que de seguida va trobar una excusa.

—És que no tinc banyador.

—Aquí en tenim —va respondre Dave—. Et passaré a buscar al migdia —va dir, i va penjar.

Maria es va mirar el rellotge. Faltaven deu minuts per a les dotze del migdia.

Què faria? Potser podia entrar curosament dins l’aigua a la part menys fonda i així els cabells no se li mullarien.

Després es va adonar que havia fet les preguntes equivocades. Que el que realment necessitava saber era per què l’havien convidat, què s’esperava d’ella i si hi seria el president.

Va mirar aleshores la dona que tenia al costat. Nelly Fordham era una dona soltera que feia una dècada que treballava a la Casa Blanca. Li havia donat a entendre que anys enrere havia tingut un desengany amorós. Havia estat molt servicial amb Maria des del primer dia.

—«No tinc banyador»? —va repetir encuriosida.

—M’han convidat a la piscina del president —va dir Maria—. Creus que hi haig d’anar?

—I tant! Ara bé, quan tornis m’ho has d’explicar tot.

—M’ha dit que hi haurà altres noies —va dir Maria a sota veu—. Creus que hi haurà el president?

Nelly va donar un cop d’ull a l’oficina per si algú les escoltava.

—La pregunta és: a en Jack Kennedy li agrada banyar-se envoltat de noies boniques? —va preguntar—. Ah, això mai no ho sabrem.

Maria encara no tenia clar si hi havia d’anar, però aleshores es va recordar de Larry Mawhinney que la titllava de tros de gel. Això l’havia afectat. Ella no era un tros de gel. Si era verge amb vint-i-cinc anys era perquè mai no havia trobat un home a qui entregar-se en cos i ànima, però no era frígida.

Dave Powers va aparèixer per la porta.

—Som-hi?

—Ah, sí! —va exclamar Maria.

Dave la va acompanyar per la galeria que vorejava el Rose Garden fins a l’entrada de la piscina, on també acabaven d’arribar dues noies. Maria ja les havia vist abans, sempre totes dues juntes; eren secretàries de la Casa Blanca.

—Et presento la Jennifer i la Geraldine —va dir Dave—, però tots els diem Jenny i Jerry.

Les noies van acompanyar Maria a un vestidor on hi havia dotze o més vestits de bany penjats. Jenny i Jerry es van despullar en un tres i no res. Tenien una figura perfecta. No solia veure gaires noies blanques despullades. Tot i ser rosses, les dues tenien el parrús negre, perfilat en un triangle perfecte. Maria es va preguntar si se’l retallaven amb tisores. Mai no se li havia passat pel cap fer-ho.

Tots els vestits de bany eren d’una sola peça i fets de cotó. Maria va descartar els de colors més cridaners i va triar-ne un de discret, de color blau marí. En acabat, va seguir Jenny i Jerry a la piscina.

En tres parets hi havia pintures d’escenes caribenyes, palmeres i velers, i a la quarta, un gran mirall on Maria va buscar el seu reflex. «No estic gaire grassa», va pensar. «Llàstima que tinc el cul massa gros». El blau marí li esqueia d’allò més bé, en contrast amb la pell bruna.

A un costat hi havia una taula amb begudes i entrepans, però estava massa nerviosa per menjar res.

Dave seia a la punta, descalç i amb els pantalons cargolats; es remullava els peus a la piscina. Jenny i Jerry anaven amunt i avall, xerrant i rient. Maria va seure al costat oposat de Dave i va ficar els peus a l’aigua, que era tan càlida com la d’una banyera.

Al cap d’un minut, va aparèixer el president Kennedy i a Maria se li va accelerar el cor.

Duia l’habitual vestit negre, la camisa blanca i la corbata estreta. Es va quedar al marge de la piscina i va somriure a les noies. A Maria li va arribar una oloreta de cítric de la seva colònia: 4711.

—Els fa res si m’afegeixo al bany? —els va preguntar com si fos d’elles la piscina, i no seva.

—Sisplau, vingui! —va dir la Jenny. Ni ella ni la Jerry se sorprenien de veure’l, i Maria va deduir que no era la primera vegada que havien nedat amb el president.

Kennedy va anar al vestidor i en va tornar amb un banyador de mitja cama blau. De cos esvelt i emmorenit, estava en bona forma per tenir quaranta-quatre anys. Alguna cosa hi devien tenir a veure les navegades que feia a Hyannis Port, al cap Cod, on tenia casa d’estiueig. El president va seure al marge de la piscina i es va capbussar llançant un sospir.

Va fer unes quantes braçades. Maria es preguntava què diria la seva mare. Segur que hauria reprovat que la seva filla nedés amb un home casat, llevat que aquest home fos el president. Però què podia passar de dolent a la Casa Blanca en presència d’en Dave Powers, la Jenny i la Jerry?

El president va anar nedant fins on seia ella.

—Com et va a l’oficina de premsa, Maria? —li va preguntar com si fos la pregunta més important del món.

—Bé, gràcies.

—És prou bon cap, en Pierre?

—És molt bon cap. Tothom l’adora.

—Sí, a mi també m’agrada molt.

De més a prop, Maria podia veure les subtils arrugues de Kennedy al contorn dels ulls i de la boca, i algun cabell blanc entre els espessos cabells castanys i rogencs. Va veure que els ulls no eren ben bé blaus, sinó més aviat d’un verd avellana.

Maria va pensar que ell era conscient que l’escrutava i no li feia res. Potser fins i tot hi estava avesat. O potser li agradava.

—I quina mena de feina hi fas? —va preguntar ell fent un somriure.

—Una barreja. —Maria se sentia profundament afalagada. Potser només mirava de ser amable amb ella, però semblava interessat de debò—. Bàsicament faig recerca per a en Pierre. Aquest matí he estat rastrejant un discurs de Castro.

—No m’agradaria estar en el teu lloc. Fa uns discursos interminables!

Maria va riure. En un racó del subconscient una veueta li deia: «El president fa broma amb mi sobre Fidel Castro! I en una piscina».

—De vegades en Pierre em demana que redacti una nota de premsa, que és el que més m’agrada.

—Ja li pots dir que et passi més notes de premsa. Se’t donen francament bé.

—Gràcies, president. No s’imagina el que això significa per a mi.

—Ets de Chicago, oi?

—Sí.

—I on vius ara?

—A Georgetown. Comparteixo pis amb dues noies que treballen al Departament d’Estat.

—Que bé! M’alegro que ja estiguis instal·lada. Aprecio molt la teva feina, i sé que en Pierre també.

El president es va tombar i va parlar amb Jenny, però Maria no sentia el que deien. Estava massa emocionada. El president recordava com es deia, sabia que era de Chicago i la tenia molt ben considerada a la feina. I ell era tan atractiu… Se sentia tan lleugera que podria enlairar-se flotant fins a la lluna.

—Dos quarts d’una, president —va dir Dave mirant-se el rellotge.

Maria no es podia creure que hagués passat mitja hora. Si semblava que fes dos minuts que eren allà. El president va abandonar la piscina i se’n va anar al vestidor. Acte seguit, les tres noies van sortir de l’aigua.

—Agafeu un entrepà —va dir Dave.

Van anar totes tres a la taula. Maria va intentar menjar una mica —era l’hora de dinar— però semblava que s’hagués quedat sense estómac. De manera que va beure un refresc ensucrat.

Dave va marxar, i les tres noies es van posar la roba de la feina. Maria es va mirar al mirall. Tenia els cabells una mica humits però encara s’aguantaven perfectament al seu lloc.

Es va acomiadar de Jenny i Jerry, i va tornar a la redacció. Damunt de la taula l’esperava un extens informe sobre salut i una nota de Salinger que li demanava un resum de dues pàgines per al cap d’una hora.

Nelly es va fixar en ella.

—I què? Què volia al final? —li va preguntar.

—No ho sé pas —va respondre Maria després de rumiar-ho un moment.

George Jakes havia rebut el missatge que passés a visitar Joseph Hugo a la seu de l’FBI. Hugo treballava com a assessor personal del director de l’FBI, J. Edgar Hoover. El missatge deia que l’oficina federal tenia informació important sobre Martin Luther King i Hugo la volia compartir amb l’equip del fiscal general.

Hoover odiava Martin Luther King. No hi havia ni un agent de l’FBI que fos negre. Hoover també odiava Bobby Kennedy. De fet, odiava moltes persones.

George s’havia plantejat negar-se a anar-hi. L’últim que volia era parlar amb un paio tan fastigós com l’Hugo, que havia traït el moviment dels drets civils i George. De tant en tant, el braç encara li feia mal a causa de l’agressió que va rebre mentre ell s’ho mirava tot fent-la petar amb els agents de la policia i fumant.

D’altra banda, si les notícies no eren bones, George volia ser el primer de sentir-les. Potser l’FBI havia enxampat King amb un afer extramatrimonial o alguna cosa per l’estil. George agrairia l’oportunitat de gestionar la difusió de qualsevol informació negativa sobre el moviment dels drets civils. No podia permetre que una persona de la mena de Dennis Wilson comencés a fer córrer la veu. Per això hauria d’anar a veure Hugo i probablement hauria de suportar que es vanagloriés davant seu.

La seu de l’FBI era en una altra planta de l’edifici del Departament de Justícia. George va trobar Hugo en un petit despatx al costat de la suite del director. Hugo duia els cabells curts a l’estil FBI, un vestit grisós amb una camisa de niló blanca i una corbata blau marí. Sobre la taula tenia un paquet de cigarrets mentolats i una carpeta.

—Què volies? —va dir George.

Hugo va somriure d’orella a orella. No podia ocultar la seva satisfacció.

—Un dels assessors de Martin Luther King és comunista.

George es va quedar d’una peça. Una acusació com aquesta podia fer saltar enlaire tot el moviment dels drets civils.

S’havia quedat glaçat. Era impossible demostrar la innocència d’un suposat comunista i de tota manera la veritat tampoc no importava gaire: una simple insinuació ja era mortal. De la mateixa manera que a l’Edat Mitjana s’acusava de bruixeria, aquesta era una manera fàcil de sembrar l’odi entre gent estúpida i ignorant.

—Qui és aquest assessor? —va preguntar-li George.

Hugo va consultar l’expedient, com si necessités refrescar la memòria.

—Stanley Levison —va assegurar.

—Aquest nom no sona a negre.

—És jueu. —Hugo va treure una foto de l’expedient i l’hi va allargar.

George va veure una cara blanca més aviat anodina, amb entrades als cabells i ulleres grosses. L’home duia un corbatí. George havia conegut King i la seva gent a Atlanta, i cap d’ells no encaixava amb la foto.

—N’esteu segurs, que treballa per a la Conferència dels Líders Cristians del Sud?

—Jo no he dit que treballés per a King. És un advocat de Nova York. I també un empresari d’èxit.

—Aleshores, en quin sentit és un «assessor» de Luther King?

—Va ajudar King a publicar el seu llibre, i el va defensar en una denúncia per evasió d’impostos a Alabama. No es veuen gaire sovint, però parlen per telèfon.

George seia amb l’esquena rígida.

—I això, com ho pots saber? —va preguntar George.

—Fonts —va dir Hugo amb aires de suficiència.

—Així doncs, assegures que Luther King de vegades truca a un advocat de Nova York que li dóna consells en matèria fiscal i editorial.

—D’un comunista.

—I com saps que és comunista?

—Fonts.

—Quines fonts?

—No podem revelar la identitat dels informadors.

—Al fiscal general, sí.

—Tu no ets el fiscal general.

—I saps quin és el número de carnet d’en Levison?

—Com dius? —Per uns segons, Hugo es va posar nerviós.

—Els membres del Partit Comunista tenen un carnet, com tu bé saps. I cada carnet té un número. Quin és el número del carnet d’en Levison?

Hugo va simular que el buscava.

—No hi és, en aquesta carpeta.

—Per tant no pots demostrar que Levison sigui comunista.

—No necessitem proves —va dir Hugo, irritat—. No el volem processar. Senzillament informem al fiscal general de les nostres sospites, és el nostre deure.

—Embrutes el nom de Luther King —va fer George alçant la veu— amb el pretext que l’advocat que l’assessora és comunista, i a sobre no presentes cap mena de prova.

—Tens raó —va dir Hugo per sorpresa de George—. Necessitem més proves. Per això sol·licitarem que es punxi el telèfon de Levison. —El fiscal general havia d’autoritzar les escoltes telefòniques—. L’expedient és per a tu —va concloure i l’hi va allargar.

Però George no el va agafar.

—Si intervens el telèfon d’en Levison escoltaràs trucades de Luther King.

Hugo va arronsar les espatlles.

—La gent que parla amb comunistes corre el risc que li punxin el telèfon. Algun problema?

George considerava que una actuació com aquesta no era del tot correcta en un país lliure, però es va mossegar la llengua.

—No sabem si en Levison és comunista.

—Per això necessitem descobrir-ho.

George va agafar la carpeta, es va aixecar i va obrir la porta.

—No tinguis cap dubte que Hoover parlarà d’aquesta qüestió amb Bobby quan es tornin a trobar —va advertir-lo Hugo—. Així que no intentis quedar-t’ho per a tu.

George havia tingut aquest pensament, però no era una bona idea.

—I és clar que no —va contestar a l’últim.

—I què faràs, doncs?

—Ho diré a Bobby. Ja ho decidirà ell —va dir George, i va marxar del despatx.

Va pujar amb l’ascensor fins a la cinquena planta. Diversos funcionaris del Departament de Justícia sortien just en aquell moment del despatx de Bobby. George va treure el cap. Com de costum, Bobby no duia la jaqueta, s’havia arremangat les mànigues de la camisa i portava les ulleres posades. Era evident que acabava de finalitzar una reunió. George va mirar l’hora. Tenia uns quants minuts abans de la pròxima reunió i hi va entrar.

Bobby el va rebre efusivament.

—Hola, George, com van les coses?

Sempre era així d’amable amb ell d’ençà del dia que George es pensava que li amollaria un cop de puny. Bobby el tractava com si fos un dels seus millors amics. Amb tot, George es preguntava si era un patró de conducta. Potser Bobby s’havia de barallar amb les persones abans d’intimar-hi.

—Males notícies —va anunciar George.

—Seu i explica-m’ho.

George va tancar la porta.

—Hoover diu que ha trobat un comunista dins del cercle de Martin Luther King.

—Aquest xuclapolles de Hoover és un agitador —va dir Bobby.

George se’n feia creus. Insinuava que Hoover era un marieta? No podia ser. Potser Bobby només havia estat ofensiu.

—Es diu Stanley Levison —va dir George.

—I qui és?

—Un advocat a qui Luther King ha demanat consell en temes de fiscalitat, entre d’altres.

—A Atlanta?

—No, Levison treballa des de Nova York.

—No sembla que la relació amb King sigui gaire estreta.

—No.

—Però això no importa gaire —va dir Bobby amb desànim—. Hoover sempre pot fer que sembli pitjor del que és.

—L’FBI diu que en Levison és comunista, però a mi no em volen dir quines proves en tenen, en canvi a tu potser t’ho diran.

—De les seves fonts d’informació, jo no en vull saber res. —Bobby va estendre les mans, amb els palmells oberts, en un gest defensiu—. Després em culparien de totes les filtracions per sempre més.

—No tenen ni el número de carnet del partit d’en Levison.

—No en tenen ni punyetera idea —va dir Bobby—. Només tenen suposicions. Però tant hi fa, perquè la gent els creurà.

—Què fem?

—King ha de trencar la relació amb en Levison —va dir Bobby categòricament—. Si no, Hoover ho filtrarà, King sortirà perjudicat, i tot l’embolic dels drets civils encara empitjorarà més.

George no considerava que la campanya pels drets civils fos un «embolic», però els germans Kennedy, sí. No obstant això, aquest no era el tema. L’acusació de Hoover era una amenaça que s’havia de resoldre, i Bobby tenia raó: la solució més senzilla era que King trenqués la relació amb Levison.

—Però com aconseguirem que Luther King ens escolti? —va preguntar George.

—Agafaràs un avió cap a Atlanta i l’hi diràs.

George estava atemorit. Martin Luther King era famós per desafiar l’autoritat, i George sabia per Verena que, tant en privat com en públic, no era fàcil dissuadir-lo. Però George va ocultar les pors sota una aparença de tranquil·litat.

—Ara mateix li truco i quedo amb ell —va afirmar, i es va dirigir a la porta.

—Gràcies, George —va dir Bobby clarament alleujat—. És fantàstic poder comptar amb tu.

L’endemà de nedar amb el president, Maria va despenjar el telèfon i va tornar a sentir la veu de Dave Powers.

—Hi ha una reunió social del personal de la Casa Blanca a dos quarts de sis —va dir—. Vols venir?

Maria i les seves companyes de pis havien fet plans per anar a veure Audrey Hepburn i l’atractiu George Peppard a Esmorzar amb diamants. Però el personal subaltern de la Casa Blanca mai no tenien un «no» per a Dave Powers. Les noies haurien de bavejar amb Peppard sense ella.

—On haig d’anar?

—A dalt.

—A dalt? —«A dalt» solia referir-se a la residència privada del president.

—Vindré a buscar-te. —I Dave va penjar el telèfon.

Maria de seguida es va lamentar de no haver-se posat aquell dia un vestit més elegant. Duia una faldilla escocesa prisada i una brusa blanca llisa amb uns minsos botons daurats. El postís era un senzill bob, curt al darrere amb llargues simitarres de cabells a tots dos costats de la barbeta, a la moda del moment. Temia assemblar-se a qualsevol altra oficinista de Washington.

—T’han convidat a una trobada del personal aquesta tarda?

—A mi no —va dir Nelly—. On es fa?

—A dalt.

—Doncs que afortunada que ets!

A un quart de sis, Maria va anar al lavabo de senyores per arreglar-se els cabells i el maquillatge. Va observar que no hi havia cap altra dona que s’hi mirés d’una manera especial i va deduir que no les hi havien convidat. Potser la trobada era per als més nous.

A dos quarts de sis, Nelly va agafar la bossa per marxar.

—Adéu, i sobretot vigila —va dir.

—Tu també —va respondre Maria.

—Ei, que no és cap broma —va dir Nelly, i va marxar abans que Maria li pogués preguntar a què es referia.

Dave Powers va aparèixer al cap d’un minut. Van sortir fora i la va acompanyar per la Columnata Oest, van deixar enrere l’entrada de la piscina i van tornar a entrar a cobert per pujar amb l’ascensor.

Les portes es van obrir davant d’un imponent passadís il·luminat per dos llums de llàgrimes. Les parets eren d’un color verd pàl·lid blavós que Maria va identificar com a «eau de nil». Pràcticament no havia tingut ni temps d’assimilar-ho.

—Ja hem arribat a la Sala d’Estar Oest —va anunciar Dave, i la va conduir per una àmplia porta que comunicava amb una cambra informal amb tot de còmodes sofàs distribuïts i un finestral semicircular amb vistes al capvespre.

Hi havia les dues mateixes secretàries, la Jenny i la Jerry, i ningú més. Maria va seure i es va preguntar quan arribarien els altres. A la tauleta de centre hi havia una safata amb copes de còctel i una gerra.

—Pren-te un daiquiri —va fer Dave, i ella encara no li havia respost que ja li’n servia una copa.

Maria no solia beure alcohol però el va xarrupar i li va agradar. Després va agafar un ganxet de la safata d’aperitiu. A què treia cap tot allò?

—Que vindrà la primera dama? —va preguntar—. M’encantaria conèixer-la.

Es va fer un silenci sepulcral i Maria es va sentir com si hagués estat indiscreta.

—La Jackie ha marxat a Glen Ora.

Glen Ora era una granja de Middleburg, a Virgínia, on Jackie Kennedy tenia cavalls i muntava amb el club Orange County Hunt. Quedava a una hora de Washington.

—S’ha endut la Caroline i en John John.

Caroline Kennedy era la quarta i John John el primer.

«Si jo estigués casada amb ell», va pensar Maria, «no deixaria que muntés el meu cavall».

De sobte va entrar ell i tothom es va posar dempeus.

Semblava cansat i tens, però el seu somriure era tan afable com sempre. Es va treure la jaqueta, la va penjar al respatller d’una cadira, va seure al sofà, es va tirar enrere, i va descansar els peus sobre la tauleta de centre.

Maria se sentia com si l’acabessin d’admetre al cercle social més exclusiu del món. Era a casa del president, prenent un còctel i un aperitiu mentre ell posava els peus damunt la taula. «Passi el que passi, sempre guardaré aquesta imatge al cap», va pensar Maria. Va escurar la copa i Dave l’hi va tornar a omplir.

Però per què havia dit «passi el que passi»? Tot plegat era molt estrany. Ella de moment només feia recerca, tot i que tenia l’esperança de ser ascendida ben aviat a ajudant del cap de premsa. L’ambient era distès, però no estava entre amics de debò. Cap d’aquelles persones no sabien res d’ella. Què hi feia allí?

—Maria, t’agradaria fer una visita per la residència?

Una visita per la residència? I amb el president en persona de guia? Qui diria que no?

—I tant —va respondre. Es va aixecar i el daiquiri li va pujar al cap. Es va marejar però aviat li va passar.

El president va sortir per una de les portes laterals i ella el va seguir.

—Abans aquesta era l’habitació dels convidats, però la senyora Kennedy l’ha convertit en un menjador —va explicar. La cambra estava empaperada amb escenes de batalla de la revolució americana. Maria trobava que la taula quadrada del centre era massa petita per a una cambra com aquella i el llum de llàgrimes era massa gran per a la taula. Encara que bàsicament va pensar: «Estic sola amb el president a la residència de la Casa Blanca. Jo! La Maria Summers!».

Kennedy li va dirigir una mirada enriolada als ulls.

—Què et sembla? —va preguntar ell, com si no es pogués decidir per si mateix sense sentir l’opinió d’ella.

—M’encanta —va dir, si bé li hauria agradat trobar un compliment més elaborat.

—Per aquí. —Van tornar a la Sala d’Estar Oest i van creuar la porta oposada—. Aquesta és l’habitació de la senyora Kennedy —va dir, i va tancar la porta darrere d’ells.

—Que bonica —va sospirar Maria. A la paret del davant s’alçaven dos finestrals llargs amb cortines blau pàl·lid. A mà esquerra hi havia una llar de foc amb un sofà col·locat sobre una moqueta del mateix blau. Sobre la lleixa s’estenia una col·lecció de dibuixos emmarcats triats per una persona intel·lectual amb bon gust, com Jackie. A l’altre costat, el cobrellit i el cobricel del dosser també feien joc, de la mateixa manera que el cobretaula de la tauleta auxiliar rodona del racó. Maria no havia vist mai una habitació com aquella, ni a les revistes.

«Però com és que l’ha anomenat l’habitació de la senyora Kennedy? Que no hi dorm ell?», es preguntava Maria. El gran llit doble s’havia dividit en dos llits individuals. Maria es va recordar que el president havia de dormir amb un matalàs dur per a l’esquena.

Kennedy la va conduir a la finestra i van mirar l’exterior. La tènue llum del capvespre queia sobre la Gespa Sud i la font on xipollejaven de vegades els petits d’en Kennedy.

—Si que és bonic —va dir Maria.

Ell li va posar una mà sobre l’espatlla. Era la primera vegada que la tocava i es va estremir lleument de l’emoció. Ensumava la seva colònia, i el tenia prou a tocar per flairar el romaní i el mesc sota el cítric. Ell la va mirar amb aquell lleu somriure tan seductor.

—Aquesta habitació és privada, molt privada —va murmurar ell.

—Sí —va respondre Maria mirant-lo als ulls. Va sentir-se profundament íntima amb ell, com si el conegués de tota la vida, com si sabés que podia confiar-hi i estimar-lo sense aturador. Va tenir un moment de remordiment per George Jakes, però ni tan sols no li havia demanat de quedar, i aviat se’l va treure del cap.

El president va posar l’altra mà damunt l’altra espatlla i la va empènyer curosament. Quan les cames li van tocar el llit, Maria va seure.

Ell la va empènyer encara més, fins que ella es va haver de recolzar. Encara amb la mirada fixa als ulls d’ella, el president va començar a desbotonar-li la brusa. Per uns instants Maria es va avergonyir d’aquells botons daurats de fireta, estant com estava en una habitació extraordinàriament elegant. En acabat, ell li va posar les mans sobre els pits.

De sobte, els sostenidors de niló que s’interposaven entre la pell d’ell i la seva li feien tanta nosa que va acabar desbotonant-se’ls ella mateixa, es va treure la brusa, va allargar les mans al darrere per descordar-se’ls i els va llançar a un costat. Ell li va mirar els pits amb delit i després els va agafar entre les mans, primer acariciant-los afectuosament i després engrapant-los voraçment.

El president va allargar la mà per sota la faldilla escocesa i li va abaixar les mitges. Maria va lamentar no haver-se perfilat el parrús, com la Jenny i la Jerry.

Kennedy respirava profundament, i ella també. Ell es va descordar els pantalons de vestir i els va deixar caure, acte seguit va jaure damunt d’ella.

«Això va sempre tan ràpid?», es va preguntar Maria. No ho sabia.

Ell la va penetrar delicadament. Va notar resistència i es va aturar.

—Que és la primera vegada? —va fer ell, sorprès.

—Sí.

—Estàs bé?

—Sí. —Estava més que bé. Estava feliç, il·lusionada, delerosa.

Ell va penetrar-la encara amb més subtilesa. Alguna cosa va cedir, i ella va sentir una fiblada de dolor. Maria no va poder reprimir un petit esglai.

—Estàs bé? —va repetir ell.

—Sí. —Ella no volia que parés.

Ell continuava amb els ulls tancats. I ella va examinar-li el rostre: la cara de concentració, un somriure de plaer. Acte seguit, ell va deixar anar un sospir de satisfacció i tot es va acabar.

El president es va incorporar i es va apujar els pantalons.

—El lavabo és per allà —va dir somrient, i va assenyalar una porta del racó. Després es va apujar la bragueta.

Maria es va desfer de vergonya en veure’s estirada al llit totalment nua i a plena vista de Kennedy. Es va alçar d’una revolada, va agafar la brusa i els sostenidors, es va aturar per agafar les mitges i va córrer al lavabo.

Es va mirar al mirall i es va dir: «Què ha passat?».

«Que he perdut la virginitat», va rumiar, «que he tingut una relació sexual amb un home meravellós, que resulta que és el president dels Estats Units, i que m’ha agradat molt».

Es va vestir i es va arreglar el maquillatge. Per sort, el president no li havia esvalotat els cabells.

«Aquest lavabo és de la Jackie», va pensar amb remordiment, i li van agafar unes ganes terribles de marxar.

A l’habitació no hi quedava ningú. Va dirigir-se a la porta, es va girar i va donar un cop d’ull al llit.

Maria va adonar-se que Kennedy no l’havia besat ni una vegada.

Va anar a la Sala d’Estar Oest. El president seia sol amb els peus damunt la tauleta de centre. Dave i les noies havien marxat deixant una safata de copes brutes i les sobralles de l’aperitiu. Kennedy semblava relaxat, com si no hagués passat res extraordinari. Era el pa de cada dia per a ell?

—Que vols menjar res? —va dir—. La cuina és aquí al costat.

—No, gràcies, senyor president.

«M’acaba de penetrar i encara li dic “senyor president”», va pensar Maria.

Kennedy es va posar dempeus.

—Tens un cotxe que t’espera al Porxo Sud per portar-te a casa —va dir, i la va acompanyar pel passadís central—. Estàs bé? —li va preguntar per tercera vegada.

—Sí.

L’ascensor va arribar. Maria es preguntava si ell li faria un petó de bona nit.

No n’hi va haver cap. Ella va entrar a l’ascensor.

—Bona nit, Maria —va dir.

—Bona nit —va respondre ella, i les portes es van tancar.

Encara va passar una setmana més abans que George pogués dir a Norine Latimer que la relació s’havia acabat.

Li feia pànic dir-l’hi.

Evidentment, no era la primera vegada que trencava amb una noia. Després d’una o dues cites era fàcil: no trucaves i prou. Segons la seva experiència, després d’una relació més llarga el sentiment era normalment compartit: tots dos sabien que la flama s’havia apagat. Però Norine no era ni una cosa ni l’altra. Feia només dos mesos que sortien i els anava prou bé. Ell no havia perdut mai la il·lusió de passar una nit junts. Segur que ella no s’esperava aquest rebuig.

Van quedar per dinar. Ella li va demanar que la portés al restaurant que hi havia al soterrani de la Casa Blanca, conegut com «el menjador», però no s’hi admetien dones. George no la volia dur a cap restaurant sofisticat com el Jockey Club, perquè va pensar que encara s’imaginaria que li volia demanar per casar-s’hi. Al final van anar a l’Old Ebbitt, un restaurant freqüentat per polítics que havia viscut temps millors.

Norine semblava més àrab que no pas africana. Era d’una bellesa fascinant, de cabellera negra ondulada, de pell oliva i nas corb. Duia un jersei de llana d’angora que no li esqueia; George imaginava que intentava no intimidar el seu superior. Els homes s’incomodaven amb dones de mirada autoritària a l’oficina.

—Em va saber molt de greu no poder quedar ahir a la nit —va dir després d’haver demanat el que volien menjar—. Em van convocar a una reunió amb el president.

—Ah, no puc competir amb el president —va admetre ella.

George va trobar el comentari absurd. Evidentment que ella no podia competir amb el president; ningú no podia. Però ell no volia entrar en aquesta discussió i va anar al gra.

—Ha passat una cosa —va dir—. Abans de conèixer-te a tu, hi havia una altra persona.

—Ja ho sé —va dir Norine.

—Com?

—M’agrades, George —va fer Norine—. Ets intel·ligent, divertit i atent. I ets guapo, a part de l’orella.

—Però…

—Però sé veure quan un home està enamorat d’una altra dona.

—Ah, sí?

—És la Maria, oi? —va fer Norine.

—Com diantre ho has sabut?

—L’has esmentat quatre o cinc vegades, i mai no has parlat de cap altra dona del passat. De manera que no cal ser cap geni per endevinar que encara t’importa. Però com que viu a Chicago vaig pensar que potser jo te la faria oblidar. —Norine semblava trista.

—Ha vingut a Washington —va dir George.

—Molt llesta.

—No ha vingut per mi, sinó per la feina.

—Tant és, el cas és que em deixes per ella.

George encara no ho podia afirmar del tot. Però era veritat, així que va guardar silenci.

Van arribar els plats però Norine no va agafar la forquilla.

—Que tinguis sort, George —li va desitjar ella—. Cuida’t.

—Eh…, tu també. —Tot resultava massa sobtat.

Norine es va aixecar de la taula.

—Adéu.

George només podia dir una cosa:

—Adéu, Norine.

—Menja’t la meva amanida si vols —va dir ella, i va desaparèixer.

George va joguinejar amb el menjar uns minuts. Tenia mala consciència. Norine havia estat elegant, a la seva manera. Li havia posat les coses fàcils. Esperava que estigués bé. No es mereixia que li fessin mal.

Quan George va sortir del restaurant, se’n va anar a la Casa Blanca. Havia d’assistir a la reunió del comitè del president per a la Igualtat d’Oportunitats Laborals, presidida pel vicepresident, Lyndon Johnson. George havia forjat una aliança amb un dels assessors de Johnson, Skip Dickerson. Però encara tenia mitja hora lliure abans no comencés la reunió, així que va anar a l’oficina de premsa a buscar Maria.

Aquesta vegada portava un vestit de piquets amb una cinta de cap que hi feia joc. Segurament la cinta subjectava una perruca; era evident que el bob tan seductor de Maria no era natural.

Quan ella li va preguntar com estava, ell es va quedar en blanc. Se sentia culpable per la Norine, però a la vegada ja podia demanar una cita a Maria sense tenir problemes de consciència.

—En general, prou bé —va respondre George—. I tu?

Maria va abaixar la veu.

—Doncs, mira, hi ha dies que odio els blancs.

—Què t’ha passat?

—No coneixes el meu avi, oi?

—No conec ningú de la teva família.

—L’avi encara pronuncia algun sermó a Chicago, però passa la major part del temps al seu poble natal, a Golgotha, Alabama. Diu que mai no es va arribar a acostumar al gèlid vent del Midwest. Però encara té ganes de brega. Així que es va posar el seu millor vestit i se’n va anar als jutjats de Golgotha a inscriure’s per votar.

—I què va passar?

—El van humiliar —va dir Maria sacsejant el cap—. Ja coneixes les seves juguesques. Els donen una prova d’alfabetització, han de llegir en veu alta un fragment de la Constitució de la nació, explicar-lo i en acabat escriure’l. El cap del Registre tria la clàusula que han de llegir. Als blancs els tria una frase ben senzilla, de l’estil: «No s’empresonarà per deutes». Però els negres reben un paràgraf tan llarg i enrevessat que només el pot entendre un advocat. Després el cap del Registre decideix si són analfabets o no, i per descomptat sempre resol que els blancs saben llegir i escriure, i els negres, no.

—Fills de puta.

—I la cosa no s’acaba aquí. Als negres que intenten inscriure’s al Registre els acomiaden de la feina, per escarmentar-los; però amb l’avi no ho han pogut fer perquè ja està jubilat. Per tant, quan sortia dels jutjats, l’han arrestat per vagar per l’espai públic. Ha fet nit a la garjola, i això ha de ser molt dur amb vuitanta anys —va explicar amb llàgrimes als ulls.

Després de sentir aquest episodi George encara n’estava més convençut. Ell no es podia queixar de res. Amb tot, de vegades havia hagut de fer coses que li regiraven l’estómac. Treballar amb Bobby encara era una de les coses més efectives que podia fer per a gent com l’avi Summers. Un dia esclafarien tota aquella trepa de racistes del sud.

—Tinc una reunió amb Lyndon —va dir mirant l’hora.

—Explica-li això de l’avi.

—Sí, potser sí. —L’estona que George passava amb Maria sempre es feia massa curta—. Em sap greu marxar amb presses, però vols quedar després de la feina? —va preguntar—. Podem anar a prendre alguna cosa o fins i tot a sopar?

Maria va somriure.

—Gràcies, George, però avui he quedat.

—Oh. —George es va quedar atònit. No se li havia passat pel cap que potser ella ja sortia amb algú—. Eh…, demà me n’haig d’anar a Atlanta, però d’aquí a un parell de dies ja tornaré a ser aquí. I el cap de setmana?

—No gràcies. —Va dubtar i l’hi va dir—: És que tinc una relació més o menys estable.

George estava abatut. Com podia haver estat tan ximple? Com volia que una noia tan atractiva com Maria no sortís amb algú? Havia fet el ridícul. Es va trobar perdut, sense saber com sortir d’aquell mal tràngol.

—Doncs és un noi amb sort —va aconseguir dir a l’últim.

Maria va somriure.

—Gràcies.

Però George volia saber més coses del seu competidor.

—Qui és?

—No el coneixes.

«No, però el coneixeré així que me’n diguis el nom».

—Intenta-ho.

Ella va fer que no amb el cap.

—M’estimo més no dir-t’ho.

George estava consumit per la frustració. Tenia un rival i ni tan sols en coneixia el nom. Li hauria agradat pressionar-la, però vigilava de no intimidar-la: a les noies no els agradava gens.

—Entesos —va dir ell amb resignació—. Que passeu una bona nit —va afegir amb gran falsedat.

—Segur que sí.

Cadascú va agafar el seu camí. Maria cap a l’oficina de premsa i George en direcció a l’Oficina de la Vicepresidència.

George tenia el cor trencat. Mai no hi havia hagut cap dona que li agradés tant com Maria i l’havia perdut per un altre home.

«Qui deu ser?», va pensar.

Maria es va despullar i va entrar a la banyera amb el president Kennedy.

Jack Kennedy prenia calmants tot el dia però no hi havia res que li alleugés més el mal d’esquena que ser dins l’aigua. Fins i tot als matins s’afaitava dins de la banyera. Si hagués pogut, hauria dormit en remull en una piscina.

Aquesta vegada eren a la banyera d’ell, a l’habitació d’ell, amb la colònia d’etiqueta turquesa i daurada a la lleixa de la pica, la 4711. Llevat de la primera vegada, Maria ja no va tornar mai més a posar un peu a les estances de Jackie. El president tenia una habitació i un bany a part, connectats a la suite de Jackie per un petit corredor on —qui sap per què— hi havia un tocadiscos.

Jackie tornava a ser fora. Maria havia après a no turmentar-se pensant en la dona del seu amant. Ella era conscient que estava traint cruelment una bona dona, i l’afligia, així que s’estimava més no pensar-hi.

Maria adorava el bany, amb tots aquells luxes mai somiats: tovalloles amoroses al tacte, barnussos blancs, sabó car…, i una família d’aneguets de goma grocs.

Tots dos havien entrat en una rutina. Sempre que Dave Powers la convidava, que era un cop per setmana, així que ella plegava de la feina agafava l’ascensor i pujava a la residència del president. Sempre l’esperava una gerra de daiquiris i una safata amb aperitiu a la Sala d’Estar Oest. De vegades coincidia amb Dave, de vegades amb Jenny i Jerry, de vegades amb ningú. Maria se servia una copa i esperava, frisosa però pacient, fins que apareixia el president.

Poc després van passar a l’habitació. Era el lloc del món que més agradava a Maria. Tenia un llit de dosser quadrat, amb cobricel blau, dues cadires davant d’un foc encès, i muntanyes de llibres, revistes i diaris pertot. Va pensar que podria viure feliç de la vida en aquesta cambra per sempre més.

Ell li havia ensenyat de mica en mica a fer sexe oral —era el que solia desitjar el president quan arribava— i ella havia estat una alumna entusiasta. De vegades arribava apressat, gairebé desesperat; i aquesta emergència resultava excitant en certa manera. Però a ella li agradava més després, quan ell es relaxava i era més tendre, més afectuós.

De vegades posava un disc. Li agradaven Sinatra, Tony Bennett i Percy Marquand. No havia sentit a parlar mai de The Miracles ni de The Shirelles.

A la nevera sempre hi havia plats freds per sopar: pollastre, gambes, entrepans, amanida. Havent sopat es despullaven i es banyaven.

Ella seia en una punta de la banyera i ell deixava anar dos aneguets de goma a l’aigua.

—M’hi jugo vint-i-cinc centaus que el meu ànec va més de pressa que el teu —va dir ell amb un marcat accent de Boston.

Ella va agafar un ànec. A Maria li agradava més quan era així: juganer, ximplet, infantil.

—Molt bé, senyor president —deia ella—. Però aviam si els té ben posats i aposta un dòlar.

Ella encara l’anomenava «senyor president» pràcticament sempre. La seva dona li deia «Jack»; els seus germans, de vegades «Johnny». Maria només li deia «Johnny» en moments de passió desaforada.

—No em puc permetre perdre un dòlar —deia ell somrient. Però també era un home sensible i aquell dia va veure que Maria no tenia un bon dia—. Què tens?

—No ho sé —va fer arronsant les espatlles—. Amb tu no acostumo a parlar de política.

—Per què no? La meva vida és la política, i la teva també.

—Ja t’empipen prou tot el dia. La nostra estona és per relaxar-nos i distreure’ns.

—Fes una excepció. —Kennedy li va agafar el peu submergit que tenia al costat de la seva cuixa i li va fer manyagues als dits. Maria tenia uns peus bonics, i ella ho sabia; per això sempre es pintava les ungles amb esmalt—. Hi ha alguna cosa que t’ha molestat —va dir amb veu serena—. Digue’m què és?

La mirada que li va adreçar, tan penetrant, amb aquells ulls verd avellana i el somriure irònic, va deixar Maria desarmada.

—Abans d’ahir van empresonar el meu avi per intentar inscriure’s al Registre per votar.

—Empresonar? Si no ho poden fer. De què se l’acusa?

—De vagar per l’espai públic.

—Vaja. I això ha passat al sud.

—A Golgotha, Alabama; el seu poble natal. —Maria va vacil·lar però finalment li va explicar la veritat, per bé que sabia que no li agradaria—. Saps què va dir quan va sortir de la garjola?

—Què?

—Va dir: «Pensava que amb el president Kennedy a la Casa Blanca podria votar, però ja veig que em vaig equivocar». M’ho ha explicat la meva àvia.

—Caram —va dir el president—. Confiava en mi i jo li he fallat.

—M’imagino que això és el que pensa ell.

—I tu què en penses, Maria? —va preguntar Kennedy encara acariciant-li els dits.

Maria tenia la mirada fixa en el peu negre que agafaven les mans blanques del president. Va tornar a vacil·lar. Tenia por que allò acabés en una discussió aferrissada. Kennedy s’ofenia davant la mínima insinuació que ell era hipòcrita o que no s’hi podia confiar, o que no complia les seves promeses com a polític. Si el pressionava massa, potser posaria punt final a la relació. I ella es moriria.

Però havia de ser sincera, així que va respirar fondo i va intentar conservar la calma.

—Al meu entendre, el tema no té gaire complicació. Els del sud actuen així perquè poden. La llei, tal com està feta, els permet actuar amb total impunitat, a pesar de la Constitució.

—No del tot —va interrompre-la ell—. Amb el meu germà Bob, s’ha intensificat el nombre de plets que el Departament de Justícia ha interposat per violacions del dret de vot. Té un jove advocat negre brillant treballant amb ell.

—George Jakes —va assentir ella—. El conec. Però amb el que fan no n’hi ha prou.

—Això no t’ho nego.

—Tothom coincideix a dir que hem de canviar la llei, que cal una nova llei dels drets civils. Molts votants es pensaven que ho havies promès en la campanya electoral. I…, ningú no entén per què encara no has posat fil a l’agulla. —Maria es va mossegar el llavi abans de córrer l’últim risc—: Fins i tot jo.

Al president li va canviar la cara.

Maria de seguida va lamentar haver estat tan franca.

—No t’enrabiïs —li va suplicar—. No em penso barallar amb tu per res del món. Però m’ho has preguntat i he volgut ser sincera. —Els ulls se li van negar—. I el meu pobre avi ha passat tota la nit a la garjola amb el seu millor vestit.

Ell va fer un somriure forçat.

—No m’enrabio, Maria. En qualsevol cas, no amb tu.

—A mi m’ho pots dir tot —va dir ella—. T’adoro. Jo mai no et jutjaria. Explica’m senzillament com et sents.

—Suposo que estic enfadat perquè sóc feble —va admetre—. La nostra majoria al Congrés depèn dels conservadors demòcrates del sud. Si presento un projecte de llei dels drets civils, me’l boicotejaran. I la cosa no s’acaba aquí. Per venjar-se, votaran en contra de tot el meu programa de legislació nacional, inclòs el Medicare. I, és clar, el Medicare pot millorar la vida dels americans de color, més fins i tot que la legislació sobre els drets civils.

—Això significa que abandones els drets civils?

—No. A mitjan novembre tindrem les eleccions de meitat de mandat. Demanaré al poble americà que enviï més demòcrates al Congrés perquè així jo pugui complir les promeses de campanya.

—I ho faran?

—No ho crec. Els republicans carreguen contra mi en política exterior. Hem perdut Cuba, hem perdut Laos i estem perdent el Vietnam. He hagut de permetre que Khruixtxov instal·li un filat al bell mig de Berlín. I ara estic entre l’espasa i la maleïda paret.

—No ho entenc —va reflexionar Maria—. No pots deixar que els negres del sud votin perquè ets vulnerable en qüestions de política exterior.

—Tot líder ha de semblar fort en l’àmbit internacional, altrament no aconseguirà res de bo.

—I no ho podries intentar? Presentar un projecte de llei sobre drets civils, encara que probablement te’l tombin. Com a mínim així la gent sabrà que ets un home de paraula.

—Si presento un projecte de llei i me’l tomben, donaré la imatge de feblesa, i a partir d’aquí tot trontollarà. I mai no tornaré a tenir una segona oportunitat pel que fa als drets civils.

—I aleshores, què li dic, al meu avi?

—Que fer les coses com cal no és tan fàcil com sembla, fins i tot quan s’és president.

Kennedy es va aixecar i ella va fer el mateix. L’un va eixugar l’altre amb la tovallola i se’n van anar a l’habitació. Maria es va posar una camisa de dormir del president de color blau clar.

Van tornar a fer l’amor. Quan estava cansat, era breu, com la primera vegada de totes; però aquella nit Kennedy se sentia còmode. Va recuperar l’humor juganer i van jaure al llit, fent bromes, com si no importés res més en aquest món.

Al cap de poc ell es va adormir. Maria jeia al seu costat, feliç de la vida. No volia que es fes de dia i haver-se de vestir per anar a la redacció i començar la jornada. Maria vivia en el món real com si fos un somni, delerosa que arribés la trucada de Dave Powers que significava que ja es podia despertar i tornar a l’única realitat que realment li importava.

Sabia que alguns dels seus companys s’imaginaven el que feia. Sabia que ell mai no deixaria la dona per ella. Sabia que l’hauria de preocupar quedar-se en estat. Sabia que tot el que feia era una imprudència i no era correcte, i que probablement acabaria malament.

George va entendre per què Bobby estava tan content d’enviar-lo a ell a dialogar amb King. Quan Bobby necessitava pressionar el moviment pels drets civils, tenia més probabilitats de sortir-se’n amb un missatger negre. George creia que Bobby actuava bé amb Levison però, així i tot, no s’acabava de trobar còmode en aquest paper; i aquest sentiment començava a envair-lo.

A Atlanta feia un dia de fred i pluja. Verena va anar a buscar George a l’aeroport. Duia un abric beix amb un coll de pell negre. Estava preciosa però no podia sentir-s’hi atret. El dolor pel rebuig de Maria encara era latent.

—Conec l’Stanley Levison —va dir Verena mentre conduïa per la perifèria de la ciutat urbanitzada sense control—. Un home molt honest.

—És advocat, oi?

—Més que això. Va ajudar Martin a escriure Stride Toward Freedom. S’entenen molt bé.

—L’FBI diu que en Levison és comunista.

—Segons l’FBI, qualsevol que discrepi de J. Edgar Hoover és comunista.

—Bobby ha dit que Hoover és un xuclapolles.

Verena va esclafir a riure.

—Creus que ho deia seriosament?

—No ho sé.

—Hoover, del ram de l’aigua? —Verena va sacsejar el cap amb escepticisme—. Massa bo per ser veritat. La vida real mai no és tan divertida.

Verena conduïa sota la pluja rumb al barri d’Old Fourth Ward, on s’aplegaven centenars de negocis regentats per negres. Era com si hi hagués una església a cada illa. L’avinguda d’Auburn va arribar a ser el carrer negre més pròsper d’Amèrica. La Conferència dels Líders Cristians del Sud tenia la seu al número tres-cents vint. Verena va aparcar davant d’un gran edifici d’obra vista de dues plantes.

—Segons Bobby, Luther King és arrogant —va dir George.

—Segons Martin, Bobby és arrogant —li va replicar Verena arronsant les espatlles.

—I tu què en penses?

—Que tots dos tenen raó.

George va somriure. Li agradava l’agudesa de Verena.

Tots dos van passar rabent la vorera molla i van entrar a l’edifici. Van esperar fora del despatx de King un quart d’hora, fins que els van cridar.

Martin Luther King era un home de bon veure: trenta-tres anys, bigoti, cabells negres i entrades prematures. Era més aviat baix, metre seixanta-vuit, i molsut. Duia un vestit gris fosc ben planxat, camisa blanca i una corbata de ras negre estreta. Lluïa un mocador de seda blanc a la butxaca de pit i grans botons de puny. A George li va arribar un baf de colònia. Decididament per a Luther King la dignitat era una qüestió important, i George l’entenia perfectament: ell era del mateix parer.

—L’última vegada que ens vam veure va ser en el Viatge per la Llibertat camí d’Anniston. Com va el braç?

—Totalment recuperat, gràcies —va dir George—. Ja no competeixo en lluita lliure, però de tota manera la volia deixar. Ara entreno l’equip d’un institut a Ivy City. —Ivy City era una barriada negra de Washington.

—Està molt bé que ensenyis als nois negres a fer servir la força en un esport disciplinat, amb normes —va dir King—. Seu, sisplau. —Li va mostrar una cadira amb la mà i va tornar darrere l’escriptori—. Explica’m per què t’ha enviat el fiscal general a parlar amb mi. —La veu estava empeltada d’un orgull ferit. Potser King considerava que hi hauria d’haver anat Bobby en persona. George va recordar aleshores que el sobrenom amb què es coneixia King dins del moviment pels drets civils era De Lawd, el Déu.

George va anar per feina i li va plantejar el problema que tenien amb Stanley Levison. No es va deixar cap detall, excepte la petició per intervenir-li el telèfon.

—Bobby m’ha enviat aquí per convence’l, amb totes les meves forces, que trenqui tota mena de lligam amb el senyor Levison —va dir en conclusió—. És l’única manera de protegir-lo del càrrec de simpatitzar amb la causa comunista, una acusació que faria un mal incalculable al moviment en què tant vostè com jo creiem.

Quan va acabar, King va dir:

—Stanley Levison no és comunista.

George va desplegar els llavis per fer una pregunta, però King va alçar la mà per silenciar-lo: no acceptava que l’interrompessin.

—Stanley mai no ha estat membre del Partit Comunista. El comunisme és ateístic, i a mi, com a cristià devot que sóc, em seria impossible ser amic íntim d’un ateu. Ara bé… —Va vinclar el tors damunt la taula—. Això no és tota la veritat.

Va romandre una estona callat, però George sabia que no podia badar boca.

—T’explicaré tota la veritat sobre l’Stanley Levison —va continuar King finalment. George va tenir la sensació d’estar a punt d’escoltar un sermó—. L’Stanley es bo fent diners i això li crea un problema de consciència. Té el sentiment que hauria de dedicar-se a ajudar els altres. De manera que, de jove, es va…, encisar. Sí, aquesta seria la paraula. Es va encisar amb els ideals comunistes. Tot i que mai no s’hi va afiliar, va posar el seu gran talent al servei del Partit Comunista dels Estats Units de diverses maneres. No va trigar a adonar-se que s’equivocava i va deixar de col·laborar-hi. Després va traslladar el seu suport a la causa per la llibertat i la igualtat dels negres. I així és com ens vam fer amics.

Abans de parlar, George va esperar fins que va tenir clar que King havia acabat.

—Lamento profundament el que acabo de sentir, reverend —va dir a l’últim—. Si en Levison ha estat un assessor financer del Partit Comunista ja està marcat de per vida.

—Però ha canviat.

—Jo me’l crec, però els altres no el creuran. Si continua la relació amb en Levison donarà arguments als nostres enemics.

—Doncs que així sigui —va dir King.

—Com? —George no se’n sabia avenir.

—Les lleis morals s’han d’obeir encara que no ens convingui. Altrament, per què necessitaríem les lleis?

—Però si ho sospesa…

—No sospesem res —va dir King—. L’Stanley es va equivocar ajudant els comunistes. S’ha penedit i està reparant els seus errors. Jo sóc un predicador al servei de Nostre Senyor. Haig de perdonar de la mateixa manera que ho va fer Jesús, i rebre Stanley amb els braços oberts. Hi ha més alegria al cel per un sol pecador que es converteix, que per noranta-nou justos que no tenen necessitat de conversió. Jo mateix sovint necessito la gràcia de Déu per haver negat la pietat a una altra persona.

—Però el preu…

—Sóc un pastor cristià, George. Duc la doctrina del perdó al fons de la meva ànima, i és més profunda fins i tot que la llibertat i la justícia. No la trairia per res del món.

George va veure que la seva missió estava condemnada al fracàs. King havia estat sincer. No hi havia perspectives de fer-lo canviar d’idea.

George es va aixecar.

—Gràcies per dedicar-me el seu temps i explicar-me el seu punt de vista. L’hi agraeixo, i el fiscal general també.

—Que Déu el beneeixi —va dir King.

George i Verena van deixar el despatx i van sortir al carrer. Sense intercanviar cap paraula, van pujar al cotxe de la noia.

—T’acompanyo a l’hotel —va dir ella.

George va assentir. Encara li ballaven al cap les paraules de King. No tenia ganes de conversa.

Tots dos van romandre en silenci fins que Verena va aparcar davant l’hotel.

—I doncs? —va fer ella.

—Luther King m’ha fet avergonyir de mi mateix.

—Els predicadors fan això —va dir la seva mare—. És la seva feina. I et fa bé. —Va omplir un got de llet per a George i li va donar un tros de pastís. Però tampoc no en volia.

S’havien assegut a la taula de la cuina i l’hi havia explicat tot.

—Va ser tan ferm —va dir George—. Un cop va tenir clar què era el correcte, estava decidit a fer-ho tant sí com no.

—No l’idealitzis tant —va dir la seva mare—. Ningú no és un àngel, i encara menys si és un home. —Era mitja tarda i ella encara portava l’uniforme de la feina, un vestit negre llis i unes sabates planes.

—Ja ho sé. Però allà em tenies intentant persuadir-lo que trenqués la relació amb un amic lleial per raons polítiques cíniques, i ell només parlava del que és correcte i el que no ho és.

—I la Verena, com està?

—Tant de bo l’haguessis vist, amb aquell abric i el coll de pell negre.

—La vas convidar a sortir?

—Vam sopar plegats. —Ell no li havia fet cap petó de bona nit.

—Doncs a mi la Maria Summers m’agrada —va etzibar-li Jacky de sobte.

—De què la coneixes? —va preguntar George, perplex.

—És del club. —Jacky era l’encarregada del personal de color del Club Femení Universitari—. Com que no tenim gaires sòcies negres, parlem. M’ha dit que treballa a la Casa Blanca, jo li he parlat de tu, i hem descobert que ja us coneixíeu. És molt simpàtica, la seva família.

—Com ho saps, tu? —va preguntar George, enriolat.

—Va portar els seus pares a dinar. El seu pare és un advocat de pes a Chicago. Coneix l’alcalde Daley.

Daley era un gran partidari de Kennedy.

—Doncs tu ja saps més coses d’ella que jo!

—Les dones escoltem. Els homes xerren.

—A mi també m’agrada la Maria.

—Perfecte. —Jacky va arrufar el front en recordar el tema inicial de la conversa—. I què t’ha dit Bobby Kennedy en tornar d’Atlanta?

—Aprovarà les escoltes a en Levison. Això vol dir que l’FBI escoltarà algunes de les trucades de King.

—I tant important és? Tot el que fa King és amb la intenció de divulgar-ho.

—Poden saber amb antelació quin serà el pròxim moviment de King. Si és així, alertaran els segregacionistes, que es podran preparar amb temps, i podrien trobar la manera de minar la seva feina.

—És una mala cosa, però no és la fi del món.

—Podria alertar King de les escoltes. Podria dir a la Verena que avisi King, que vagi amb compte quan parli amb en Levison per telèfon.

—Trairies la confiança dels teus companys de feina.

—Això és el que em preocupa.

—De fet, hauries de renunciar al teu lloc de treball.

—Sí, perquè em sentiria un traïdor.

—A més, descobririen que algú ha xerrat i quan busquessin el culpable només veurien una cara negra en tota l’oficina, la teva.

—Potser ho hauria de fer igualment, si és el correcte.

—Si te’n vas, George, no hi haurà cap cara negra en el cercle més proper a Bobby Kennedy.

—Sabia que em diries que callés i m’hi quedés.

—És dur, però sí, crec que t’hi hauries de quedar.

—Jo també —va dir George.





12


—Vius en una casa fabulosa —va dir Beep Dewar a Dave Williams.

Dave tenia tretze anys; havia viscut en aquella casa tota la vida i no s’hi havia fixat mai. Es va mirar la façana d’obra vista que donava al jardí del davant, amb les fileres uniformes de finestres georgianes.

—Fabulosa? —va repetir.

—És molt antiga.

—Crec que és del segle XVIII. O sigui que només té dos-cents anys.

—Només! —La noia va riure—. A San Francisco no hi ha res que tingui dos-cents anys!

La casa era al carrer Great Peter de Londres, no gaire lluny del Parlament; s’hi podia anar caminant. Gairebé totes les cases del barri eren del segle XVIII, i Dave sabia vagament que s’havien construït per als parlamentaris i els pars que havien d’assistir a la Cambra dels Comuns i a la Cambra dels Lords. Lloyd Williams, pare de Dave, era parlamentari.

—Fumes? —va preguntar Beep, traient un paquet de cigarrets.

—Només quan puc.

La noia li va donar un cigarret i cadascú va encendre el seu.

Ursula Dewar, anomenada Beep, també tenia tretze anys, però semblava més gran que Dave. Portava roba americana bona, jerseis cenyits, texans ajustats i botes. Deia que sabia conduir. Deia que la ràdio anglesa era avorrida: només tres emissores, cap d’elles no emetia rock…, i només funcionaven fins a mitjanit! Quan va enxampar Dave mirant-li els bonyets que li feien els pits al jersei negre de coll alt, no es va cohibir gens; va somriure. Però no li va donar l’oportunitat de fer-li un petó.

No seria la primera noia que Dave besava. Li hauria agradat poder-l’hi dir, perquè no es pensés que no tenia experiència. Seria la tercera, si hi incloïa Linda Robertson, que ell comptava per molt que ella no li hagués tornat el petó. La qüestió era que sabia el que havia de fer.

Però amb Beep no se n’havia sortit, de moment.

Havia estat a punt. Li havia passat el braç discretament per les espatlles al seient de darrere del Humber Hawk del seu pare, però ella havia apartat la cara i havia mirat cap als carrers il·luminats pels fanals. No reia quan li feia pessigolles. Havien ballat el jive amb el tocadiscos Dansette de l’habitació d’Evie, la seva germana de quinze anys, però Beep no va voler ballar un lent quan Dave va posar Elvis cantant «Are You Lonesome Tonight?».

Tanmateix, el noi no perdia l’esperança. Malauradament, aquell no era el moment, drets al jardinet una tarda d’hivern, Beep arraulida pel fred, tots dos engavanyats amb la roba de mudar. Anaven a una celebració familiar formal. Però després hi hauria una festa. Beep portava una ampolla petita de vodka a la bossa de mà per animar els refrescos que els donarien mentre els hipòcrites dels seus pares engolien whisky i ginebra. I aleshores podia passar de tot. Va mirar-li els llavis rosats tancats al voltant del filtre del Chesterfield i es va imaginar amb anhel com serien.

La mare d’ell els va cridar, amb el seu accent americà, des de la casa.

—Entreu, nens, que ens n’anem!

Van llançar els cigarrets al parterre de flors i van entrar a la casa.

Les dues famílies s’havien aplegat al vestíbul. «Presentarien» Eth Leckwith, àvia de Dave, a la Cambra dels Lords. Això volia dir que a partir d’ara seria baronessa, tindria el tractament de lady Leckwith i seuria a la cambra alta del Parlament com a par laborista. Lloyd i Daisy, pares de Dave, Evie, la seva germana, i Jasper Murray, un jove amic de la família, s’estaven esperant. També hi eren els Dewar, amics dels temps de guerra. Woody Dewar era fotògraf i estava destinat un any a Londres, on havia anat amb la seva esposa, Bella, i els seus fills, Cameron i Beep. Als nord-americans sempre els fascinava la pantomima de la vida pública anglesa, per això els Dewar acompanyaven els Williams a la celebració. Així doncs, el grup que va sortir de la casa per anar a Parliament Square era nombrós.

En travessar els boirosos carrers londinencs, Beep va transferir la seva atenció de Dave a Jasper Murray, que tenia divuit anys i era alt, ros i cepat com un víking. Portava una americana de xeviot gruixuda. Dave es delia per ser tan gran i masculí com ell, i que Beep el mirés amb aquella expressió d’admiració i desig.

Dave tractava Jasper com un germà gran i li demanava consell. Li havia confessat que li agradava Beep amb bogeria i que no sabia com conquistar-la.

—Insisteix —havia dit Jasper—. De vegades és qüestió de perseverança.

Dave sentia la conversa dels altres dos.

—Ets cosí d’en Dave? —va preguntar Beep a Jasper mentre travessaven Parliament Square.

—De fet, no —va contestar Jasper—. No som família.

—Llavors, com és que vius aquí sense pagar lloguer ni res?

—La meva mare va anar a escola amb la mare d’en Dave, a Buffalo. Allà van conèixer el teu pare. Des d’aleshores que són amics.

Dave sabia que era una mica més complicat. Eva, la mare de Jasper, havia estat refugiada de l’Alemanya nazi, i Daisy, la mare de Dave, l’havia acollit amb aquella generositat que la caracteritzava. Però Jasper preferia rebaixar el deute que la seva família tenia amb els Williams.

—Què estudies? —va preguntar Beep.

—Francès i alemany. Vaig al Saint Julian’s College, que és una de les facultats més grans de la Universitat de Londres. Però sobretot escric per al diari dels alumnes. Vull ser periodista.

Dave tenia enveja. Ell no aprendria mai francès ni aniria a la universitat. Era a la cua de la classe en tot. El seu pare es desesperava.

—On són els teus pares? —va preguntar Beep a Jasper.

—A Alemanya. Viatgen per tot el món amb l’exèrcit. El meu pare és coronel.

—Coronel! —va exclamar Beep, admirada.

—Que bandarra que és —va murmurar Evie al seu germà a cau d’orella—, què s’ha pensat? Primer et mira a tu amb ulls d’encantada i ara flirteja amb un noi cinc anys més gran!

Dave no va fer cap comentari. Sabia que la seva germana estava perdudament enamorada de Jasper. Li hauria pogut prendre el pèl amb això, però no ho va fer. S’estimava Evie i, a més a més, una cosa així era millor guardar-se-la i utilitzar-la la pròxima vegada que la seva germana es portés malament amb ell.

—No cal ser aristòcrata per ser coronel? —deia Beep.

—Fins i tot a les famílies més antigues algú ho va ser per primera vegada —va dir Jasper—. Però avui dia tenim pars vitalicis, que no transmeten el títol als seus hereus. La senyora Leckwith serà una par vitalícia.

—Li haurem de fer una reverència?

—No siguis burra —va dir Jasper, rient.

—Hi serà, la reina, a la cerimònia?

—No.

—Quina llàstima!

—Estúpida! —va murmurar Evie.

Van entrar al Palau de Westminster per la porta dels Lords. Els va rebre un home amb el vestit de cort, pantalons fins als genolls inclosos i mitges de seda.

—Els uniformes obsolets són un senyal inequívoc que una institució necessita una reforma —va sentir dir Dave a la seva àvia amb la seva cantarella gal·lesa.

Dave i Evie havien anat moltes vegades a l’edifici del Parlament, però per als Dewar era una experiència nova, i estaven meravellats. Beep va deixar de fer-se la ximpleta.

—Totes les superfícies estan decorades! Les rajoles de terra, les catifes estampades, el paper pintat, l’enteixinat, els vitralls i la pedra tallada!

Jasper la va mirar amb més interès.

—És el típic estil gòtic victorià.

—De debò?

Dave es començava a irritar per la manera com Jasper impressionava Beep.

El grup es va separar i la majoria va seguir un uixer escales amunt fins a una galeria que donava a la cambra de debat. Els amics d’Ethel ja hi eren. Beep va seure al costat de Jasper, però Dave s’ho va fer venir bé per posar-se a l’altre costat d’ella i Evie es va esquitllar al costat d’aquest. Dave havia anat sovint a la Cambra dels Comuns, a l’altre extrem del mateix palau, però aquesta sala estava més decorada i tenia els bancs de pell vermella en lloc de verda.

Després d’una llarga espera es va sentir activitat a baix i va entrar la seva àvia, caminant en fila amb quatre persones més, totes disfressades amb uns barrets curiosos i unes túniques ridícules amb el voraviu de pell.

—Oh, que bonic! —va dir Beep.

Però Dave i Evie es morien de riure.

La processó es va aturar davant d’un tron, i l’àvia es va agenollar amb dificultat; tenia seixanta-vuit anys. Es van passar molts documents enrotllats que s’havien de llegir en veu alta. Daisy, la mare de Dave, explicava la cerimònia en veu baixa als pares de Beep, l’alt Woody i la rodanxona Bella, però Dave no l’escoltava. Tot plegat li semblava una bestiesa.

Al cap d’una estona Ethel i dos dels seus acompanyants van anar a seure en un banc. Llavors va començar la part més divertida.

Van seure i es van tornar a aixecar immediatament. Es van treure els barrets i van fer una reverència. Van seure i es van tornar a posar el barret. Ho van tornar a repetir, com si fossin tres marionetes: dempeus, barrets fora, reverència, asseguts, barrets al cap. Dave i Evie es trencaven de riure sense poder-ho evitar. I van repetir la mateixa seqüència per tercera vegada. Dave va sentir que a la seva germana se li escapava un «que parin, per favor, que parin!» i això encara el va fer riure més. Daisy els va dirigir una mirada severa amb els seus ulls blaus, però ella també ho trobava divertit i va acabar somrient.

Finalment la cerimònia va acabar i Ethel va sortir de la cambra. La seva família i els seus amics es van aixecar. La mare de Dave els va guiar per un laberint de passadissos i escales cap a la sala del soterrani on s’havia de fer la festa. Dave va comprovar que la guitarra era en un racó. Ell i Evie actuarien, però l’estrella era la seva germana: ell només l’acompanyava.

Uns minuts després hi havia vora cent persones a la sala.

Evie va acorralar Jasper i el va interrogar sobre el diari dels alumnes. Al noi l’apassionava el tema i va respondre amb entusiasme, però Dave estava segur que Evie no hi tenia res a fer. Jasper era dels que sabien mirar pels seus interessos. En aquell moment tenia allotjament de luxe, no pagava lloguer i anava a la universitat amb autobús. No era probable que desestabilitzés aquella situació tan còmoda per iniciar un idil·li amb la filla de la casa, segons l’opinió cínica de Dave.

Fos com fos, Evie va aconseguir que Jasper desviés l’atenció de Beep, i va deixar el camp lliure a Dave, que li va portar una cervesa de gingebre i li va preguntar què li havia semblat la cerimònia. Dissimuladament, ella va afegir un rajolí de vodka als refrescos de tots dos. Al cap d’un minut va entrar Ethel vestida amb roba normal, vestit vermell, abric que hi feia joc i un barretet sobre els rínxols argentats, i tothom va aplaudir.

—Fa temps, devia fer caure d’esquena —va murmurar Beep.

A Dave li va fer angúnia pensar en la seva àvia com una dona atractiva.

—És un plaer compartir aquesta ocasió amb tots vosaltres —va començar a dir Ethel—. L’única cosa que lamento és que en Bernie no hagi viscut prou per veure-ho. Era l’home més savi que he conegut.

L’avi Bernie havia mort feia un any.

—És molt estrany que se t’adrecin dient-te «lady», sobretot per a una socialista de tota la vida —va continuar, i tothom va riure—. En Bernie em preguntaria si he vençut els meus enemics o si m’hi he afegit. Per tant, deixeu-me que us digui que he acceptat el títol per abolir-lo.

Van aplaudir.

—De debò, camarades, vaig renunciar a ser parlamentària d’Aldgate perquè creia que era l’hora de deixar pas a algú més jove, però no m’he retirat. Hi ha massa injustícies a la nostra societat, massa problemes d’habitatge i pobresa, massa fam al món…, i potser només em queden vint o trenta anys de campanya!

Això va provocar més rialles.

—M’han dit que a la Cambra dels Lords és recomanable escollir un tema i fer-te’l teu, i ja he decidit quin serà.

Van callar tots. A tothom li interessava saber què faria ara Eth Leckwith.

—La setmana passada va morir el meu estimat amic Robert von Ulrich. Va combatre a la Primera Guerra Mundial, als anys trenta els nazis li van amargar la vida i va acabar dirigint el millor restaurant de Cambridge. Una vegada, quan jo era una jove modista que treballava en un taller clandestí de l’East End, em va comprar un vestit nou i em va convidar a sopar al Ritz. I… —Va alçar la barbeta amb bel·ligerància—. I era homosexual.

Un murmuri de sorpresa va recórrer la sala.

—Bufa! —va murmurar Dave.

—M’agrada la teva àvia —va dir Beep.

La gent no estava acostumada a sentir parlar d’aquest tema tan obertament, i menys a una dona. Dave va somriure. L’àvia, com sempre, parlava sense embuts.

—No murmureu, que no us heu de sorprendre de res —va dir secament—. Tots sabeu que hi ha homes que estimen altres homes. Són persones que no fan mal a ningú; de fet, en la meva experiència acostumen a ser més bondadosos que altres homes. Tanmateix, el que fan és un delicte segons les lleis del nostre país. Pitjor encara, detectius de la policia de paisà, que es fan passar per homes com ells, els enganyen, els arresten i els tanquen a la presó. A parer meu això està tan malament com perseguir algú per ser jueu, pacifista o catòlic. Per això la meva campanya principal a la Cambra dels Lords serà la reforma de la legislació sobre l’homosexualitat. Espero que tots em desitgeu sort. Gràcies.

Va rebre un aplaudiment entusiàstic. Dave va pensar que gairebé tots els que hi havia a la sala li desitjaven sort sincerament. Estava impressionat. Ell creia que empresonar homosexuals era una bajanada. La Cambra dels Lords va pujar en la seva estima: si s’hi podia fer campanya per aplicar aquesta mena de canvis, potser no era del tot inútil.

—I ara —va acabar Ethel—, en honor dels nostres parents i amics nord-americans, una cançó.

Evie va anar al davant i Dave la va seguir.

—L’àvia, com sempre, donant motius a la gent per pensar —va murmurar Evie—. I segur que se’n surt.

—Normalment aconsegueix el que vol. —Dave va agafar la guitarra i va tocar l’acord de sol.

Evie va començar immediatament:


O, say can you see by the dawn’s early light

La majoria dels assistents eren anglesos, no nord-americans, però la veu d’Evie els va fer escoltar.


What so proudly we hail’d at the twilight’s last gleaming

Dave creia que l’orgull patriòtic era una bajanada, i tot i això estava una mica commogut. Era la cançó.


Whose broad stripes and bright stars, through the perilous fight

O’er the ramparts we’d watched, were so gallantly streaming



La sala estava tan silenciosa que Dave sentia la seva pròpia respiració. Evie era especialista en això. Quan sortia a l’escenari, tothom la mirava.


And the rocket’s red glare, the bombs bursting in air

Gave proof through the night that our flag was still there



Dave va mirar la seva mare i va veure que s’eixugava una llàgrima.


O say does that star-spangled banner yet wave

O’er the land of the free and the home of the brave?[1]



Tothom els va aplaudir i victorejar. Dave ho havia de reconèixer: la seva germana era una pesada de vegades, però sabia com captivar el públic.

Va agafar una altra cervesa de gingebre i va buscar Beep amb la mirada, però no era a la sala. Sí que va localitzar Cameron, el repel·lent germà gran de Beep.

—Ei, Cam, on és la Beep?

—Deu haver sortit a fumar —va dir ell.

Dave va pensar que podia sortir a buscar-la. Va decidir fer-ho i va deixar el refresc.

Va arribar a la sortida alhora que la seva àvia, i li va aguantar la porta. Devia anar al lavabo de senyores: li feia l’efecte que les dones grans hi anaven sovint. Ella li va somriure i va pujar una escala encatifada de vermell. Dave no sabia on era i la va seguir.

A mig replà la seva àvia es va trobar un home vell que s’ajudava amb un bastó. Dave es va adonar que duia un vestit elegant d’una roba gris clar amb una ratlla fina. De la butxaca de l’americana li sortia un mocador de seda estampat. Tenia la cara tacada i els cabells blancs, però era evident que havia estat un home ben plantat.

—Felicitats, Ethel —va dir, i li va donar la mà.

—Gràcies, Fitz. —Semblava que es coneixien bé.

Ell no li va deixar anar la mà.

—Ara ets baronessa, eh.

—Quines coses que té la vida, oi? —va dir ella, somrient.

—Em desconcerta.

Li barraven el pas i Dave va esperar. Les seves paraules eren trivials, però la conversa tenia un to subjacent de passió. Dave no acabava d’entendre per què.

—No et fa res que hagin donat un títol a la teva minyona? —va dir Ethel.

Minyona? Dave sabia que Ethel havia començat fent de donzella en una gran casa de Gal·les. Aquell home devia ser-ne l’amo.

—Fa molt de temps que tot això va deixar d’importar-me —va dir l’home. Va acariciar la mà d’Ethel abans de deixar-la anar—. Durant el govern d’Attlee, per ser exactes.

Ethel va riure. Era evident que li agradava parlar amb ell. Hi havia un corrent intens en la seva conversa, que no era ni amor ni odi, sinó una altra cosa. Si no haguessin sigut tan vells, Dave hauria dit que era sexe.

Es va impacientar i va tossir.

—És el meu nét —va dir Ethel—. David Williams. Si de debò ja no t’importa, dóna-li la mà. Dave, et presento el comte Fitzherbert.

El comte va dubtar i Dave va pensar per un moment que no li volia donar la mà, però es va decidir i l’hi va allargar. Dave va encaixar.

—Molt de gust —va dir.

—Gràcies, Fitz —va dir Ethel.

O va estar a punt de dir-ho però es va ennuegar abans d’acabar la frase. Sense dir res més, es va allunyar. Dave va fer amb el cap un gest educat al vell comte i la va seguir.

Un moment després Ethel va obrir una porta que on deia: SENYORES.

Dave es va imaginar que hi havia alguna cosa entre Ethel i Fitz. Va decidir preguntar-ho a la seva mare. Llavors va veure una sortida que devia donar a l’exterior i es va oblidar dels vells.

Va travessar la porta i va anar a parar a un pati interior de forma irregular on hi havia contenidors d’escombraries. Va pensar que era un racó perfecte per fer un cigarret d’amagat. No era un lloc de pas, no hi havia finestres i tenia amagatalls. Es va animar.

Beep no es veia per enlloc, però Dave sentia olor de tabac.

Va passar pel costat dels contenidors i va mirar rere una cantonada.

Era allà, com esperava, i tenia un cigarret a la mà esquerra. Però no estava sola, també hi havia Jasper, i estaven abraçats. Dave es va quedar encantat. Els seus cossos semblaven enganxats amb cola i es besaven apassionadament; la mà dreta d’ella acaronava els cabells d’ell, la mà dreta d’ell, el pit d’ella.

—Ets un malparit traïdor, Jasper Murray —va dir Dave, es va girar i va tornar a entrar a l’edifici.

A la representació de Hamlet a l’escola, Evie Williams va proposar fer l’escena de la bogeria d’Ofèlia despullada.

Només de pensar-hi Cameron Dewar sentia una escalfor inquietant.

Cameron adorava Evie. El que no suportava eren les seves idees. S’afegia a qualsevol causa sensiblera que fos notícia, des de la crueltat contra els animals fins al desarmament nuclear, i parlava com si les persones que no ho feien fossin brutals i estúpides. Però en Cameron hi estava acostumat: no estava d’acord ni amb la majoria dels nois de la seva edat ni amb la seva família. Els seus pares eren uns liberals sense remei, i la seva àvia havia estat editora d’un diari amb un títol tan inversemblant com The Buffalo Anarchist.

Els Williams no eren gaire millors, tots ells esquerrans. L’únic resident de la casa del carrer Great Peter que es podia considerar mig sensat era l’aprofitat de Jasper Murray, que tenia una actitud més aviat cínica respecte de tot. Londres era un cau de subversius, fins i tot pitjor que San Francisco, la ciutat natal de Cameron. Tindria una alegria el dia que destinessin el seu pare de retorn als Estats Units.

És clar que enyoraria Evie. Cameron tenia quinze anys i estava enamorat per primera vegada. No volia una història d’amor: tenia massa feina. Però quan seia al seu pupitre de l’escola intentant memoritzar vocabulari francès i llatí, no podia evitar recordar Evie cantant «The Star-Spangled Banner».

A ella també li agradava ell, n’estava segur. Evie veia que era intel·ligent, i li feia preguntes serioses: com funcionava una planta nuclear? Existia realment, Hollywood? Com tractaven els negres a Califòrnia? I, millor encara, escoltava atentament les seves respostes. No xerrava perquè sí: com a ell, no li interessava la conversa banal. En la fantasia de Cameron, serien una parella d’intel·lectuals famosos.

Aquell any Cameron i Beep anaven a l’escola d’Evie i Dave, un centre progressista de Londres, on —pel que Cameron podia veure— la majoria dels professors eren comunistes. La controvèrsia sobre l’escena de bogeria que volia interpretar Evie es va escampar per l’escola en un tres i no res. El professor de teatre, Jeremy Faulkner, un noi barbut amb una bufanda universitària de ratlles, ho va trobar la mar de bé. Tanmateix, el director no era tan estúpid i ho va descartar amb contundència.

Aquest era un dels pocs casos en què Cameron s’hauria alegrat de veure prevaler la decadència liberal.

Les famílies Williams i Dewar van anar juntes a veure la funció. Cameron no suportava Shakespeare, però tenia moltes ganes de veure què feia Evie a l’escenari. Tenia un aire d’intensitat que li sortia davant del públic. Segons Ethel, s’assemblava al seu besavi, Dai Williams, un sindicalista pioner i predicador evangelista.

—El meu pare tenia la mateixa lluïssor de destinat a la grandesa als ulls —deia Ethel, filla de Dai.

Cameron havia estudiat Hamlet a consciència —com ho estudiava tot, per treure bones notes— i sabia que el paper d’Ofèlia tenia fama de difícil. Havia de ser patètica, però, amb les seves cançons obscenes, podia caure fàcilment en la comicitat. Com s’ho faria una noia de quinze anys per interpretar aquell paper i guanyar-se el favor del públic? Cameron no volia veure-la fracassar (si bé en un raconet del cap tenia una fantasia en què es veia passant-li el braç per les espatlles i consolant-la mentre ella plorava pel seu fracàs humiliant).

Amb els seus pares i la seva germana petita, Beep, va entrar a la sala d’actes de l’escola, que també servia de gimnàs, i per tant feia una barreja d’olor de llibres polsegosos d’himnes i de vambes suades. Es van asseure al costat de la família Williams: Lloyd Williams, el parlamentari laborista; Daisy, la seva esposa nord-americana; Eth Leckwith, l’àvia, i Jasper Murray, l’hoste. El jove Dave, el germà petit d’Evie, era en un altre lloc organitzant un bar per a la mitja part.

Els darrers mesos Cameron havia sentit explicar unes quantes vegades com s’havien conegut els seus pares a Londres, durant la guerra, en una festa de Daisy. El pare havia acompanyat la mare a casa: quan ho explicava, al seu pare se li il·luminaven els ulls i la mare el mirava com dient «calla ara mateix» i ell no deia res més. Cameron i Beep s’imaginaven lascivament què havien fet els seus pares anant cap a casa.

Uns dies després el pare havia saltat amb paracaigudes sobre Normandia i la mare havia pensat que no el tornaria a veure, però de tota manera havia trencat el seu compromís amb un altre home.

—La meva mare estava furiosa —deia—. No m’ho va perdonar mai.

Cameron trobava incòmodes les cadires de la sala d’actes de l’escola, fins i tot per a la mitja hora de l’assemblea matinal. Aquella nit seria un martiri. Sabia perfectament que la representació durava cinc hores. Evie li havia assegurat que era una versió reduïda. Com de reduïda era el que Cameron no sabia.

—Què es posarà Evie per a l’escena de bogeria? —va preguntar a Jasper, assegut al seu costat.

—No ho sé. No ho ha volgut dir a ningú.

Es van apagar els llums i el teló es va alçar sobre els merlets d’Elsinore.

Els decorats del fons que formaven l’escenografia eren obra de Cameron. Tenia un agut sentit visual, segurament heretat del seu pare, el fotògraf. Estava especialment content amb la manera com la lluna pintada amagava un focus que ressaltava el sentinella.

No hi havia gaire cosa més que li agradés. Totes les funcions de l’escola que havia vist Cameron havien estat penoses, i aquella no n’era una excepció. El noi de disset anys que feia de Hamlet intentava fer un posat enigmàtic però semblava encarcarat. Evie, en canvi, no hi tenia res a veure.

En la seva primera escena, Ofèlia feia poca cosa més que escoltar el seu condescendent germà i el seu pompós pare, fins al final, en què advertia el seu germà contra la hipocresia en un breu parlament que Evie va fer amb un delit irascible. Però a la seva segona escena, parlant amb el seu pare de l’enfollida intrusió de Hamlet a la seva estança privada, es va obrir com una flor. Al començament estava frenètica, després es va calmar, més tranquil·la, més concentrada, fins que el públic amb prou feines gosava respirar mentre ella deia: «Llançà un sospir profund ple de misèria». I després, a l’escena següent quan Hamlet enfurit l’escridassava perquè volia ingressar en un convent, semblava tan perplexa i dolguda que Cameron volia saltar a l’escenari i tirar Hamlet a terra d’un cop de puny. Jeremy Faulkner havia decidit encertadament acabar la primera part en aquell punt i l’aplaudiment va ser eixordador.

Dave estava al càrrec d’un bar on venien refrescos i caramels durant la mitja part. Tenia una dotzena d’amics servint tan de pressa com podien. Cameron es va meravellar: no havia vist mai treballar els alumnes amb tanta diligència.

—Que els has donat pastilles energètiques? —va preguntar a Dave quan li va donar un vas de refresc de cirera.

—No —va dir Dave—. Només el vint per cent de comissió de tot el que venguin.

Cameron esperava que Evie sortís a parlar amb la família durant l’entreacte, però quan va sonar el timbre avisant del començament de la segona part encara no havia aparegut i ell se’n va tornar al seu seient, decebut però amb ganes de veure què faria.

Hamlet va millorar quan va haver d’assetjar Ofèlia amb bromes procaces davant de tothom. Potser a l’actor li sortia natural, va pensar Cameron de mal humor. La vergonya i el malestar d’Ofèlia van augmentar fins a fregar la histèria.

Però l’escena de bogeria va entusiasmar el públic.

Va sortir que semblava una interna d’un manicomi, amb una camisa de dormir de cotó prim que només li arribava a mitja cuixa tacada i estripada. Així que, en lloc de fer llàstima, era burleta i agressiva, com una meuca borratxa al carrer. Quan va dir: «Diuen que la xibeca era filla d’un forner», una frase que en opinió de Cameron no volia dir res de res, va fer que sonés com un escarni brutal.

—No em puc creure que aquesta noia només tingui quinze anys —va sentir que deia la seva mare al seu pare.

En el vers: «Només que en tinguin l’ocasió, els joves sempre ho fan», Ofèlia va fer un gest com per agafar els genitals del rei, que va provocar una rialleta nerviosa del públic.

Llavors va canviar de cop. Li van lliscar llàgrimes per les galtes i la veu se li va abaixar en un xiuxiueig quan parlava del seu pare mort. El públic va callar. Tornava a ser una nena quan va dir: «Però no puc deixar de plorar, quan penso que el van deixar ajagut sobre la terra freda».

Cameron també tenia ganes de plorar.

Aleshores va alçar els ulls al cel, va vacil·lar i va riure com una vella bruixa. «Que em portin la carrossa!», va cridar enfollida. Es va posar les mans a l’escot del vestit i el va estripar. El públic va esbufegar. «Bona nit, senyores!», va cridar, deixant caure la roba a terra. Nua de pèl a pèl, va cridar: «Bona nit, bona nit, bona nit!». I va sortir corrent.

Després d’aquesta escena l’obra estava acabada. L’enterramorts no feia gràcia i la lluita d’espases del final era tan artificial, que resultava avorrida. Cameron no podia pensar en res més que en l’Ofèlia nua desvariejant a l’escenari, amb els pits petits orgullosos, els pèls de l’engonal rogencs i flamejants; una noia preciosa enfollida. S’imaginava que tots els homes del públic se sentien així. A ningú no li importava Hamlet.

Quan va caure el teló l’aplaudiment més fort va ser per a Evie. Però el director no va sortir a l’escenari per elogiar els actors i donar les gràcies, com feia normalment amb les funcions d’aficionats més dolentes.

Quan sortien de la sala d’actes, tots miraven la família d’Evie. Daisy conversava animadament amb els altres pares, posant bona cara al mal temps. Lloyd, amb un vestit gris fosc sever amb armilla, no deia res però semblava amoïnat. L’àvia d’Evie, Eth Leckwith, somreia vagament: potser tenia reserves, però no es queixava.

La família de Cameron també tenia reaccions contradictòries. La mare estava disgustada i premia fort els llavis. El seu pare feia un somriure tolerant i divertit. Beep estava exultant d’admiració.

—La teva germana és genial —va dir Cameron a Dave.

—La teva també m’agrada —va dir Dave amb un somriure.

—Ofèlia ha robat la funció a Hamlet!

—Evie és un geni —va contestar Dave—. Els meus pares s’enfilen per les parets.

—Per què?

—No creuen que el món de l’espectacle sigui una feina com cal. Volen que tots dos ens dediquem a la política. —Va fer cara de desesperació.

Woody Dear, el pare de Cameron, els va sentir.

—A mi em va passar el mateix —va explicar—. El meu pare era senador dels Estats Units i el meu avi també. No entenien per què volia ser fotògraf. No els semblava una feina de veritat.

Woody treballava per a la revista Life, segurament la millor revista fotogràfica del món després de Paris Match.

Les dues famílies van anar entre bastidors. Evie va sortir del camerino de les noies vestida amb modèstia, duia un conjunt de jersei i jaqueta, i una faldilla per sota el genoll, una roba clarament escollida per dir: «Jo no sóc una exhibicionista, aquella era Ofèlia, no jo». Però també tenia una expressió triomfal. Diguessin el que diguessin de la seva nuesa, ningú no podia negar que la seva interpretació havia captivat el públic.

El seu pare va ser el primer de parlar.

—Espero que no t’arrestin per exhibicionisme.

—No ho havia planificat —va dir Evie, com si li hagués fet un compliment—. Ha estat una decisió d’última hora. Ni tan sols sabia si la roba s’estriparia.

«Una merda», va pensar Cameron.

Jeremy Faulkner va aparèixer amb la seva bufanda universitària habitual. Era l’únic professor que permetia que els alumnes li diguessin pel nom.

—Fabulós! —va dir entusiasmat—. Un moment culminant! —Li brillaven els ulls d’emoció.

Cameron va pensar que potser Jeremy també estava enamorat d’Evie.

—Jerry, et presento els meus pares, Lloyd i Daisy Williams —va dir Evie.

El professor es va esglaiar un moment, però es va recuperar ràpidament.

—Senyor i senyora Williams, deuen estar encara més sorpresos que jo —va dir, espolsant-se la responsabilitat hàbilment—. Sàpiguen que l’Evie és l’alumna més brillant a qui he ensenyat mai.

Va donar la mà a Daisy i després a Lloyd, que l’hi va estrènyer de mala gana.

—Estàs convidat a la festa dels actors —va dir Evie a Jasper—. Ets el meu convidat especial.

—Una festa? —Lloyd va fer mala cara—. Després d’això?

Era evident que no li semblava bé celebrar res.

Daisy li va tocar el braç.

—Bé, d’acord —va dir.

Lloyd va arronsar les espatlles.

—Només una horeta —va dir Jeremy animadament—. Que demà hi ha escola!

—Sóc massa gran —va dir Jasper—. Em sentiria fora de lloc.

—Només tens un any més que els alumnes de sisè —va protestar Evie.

Cameron no entenia per què el volia a la festa. Era massa gran. Era un estudiant d’universitat: no tenia res a fer en una festa d’institut.

Sortosament, Jasper estava d’acord amb ell.

—Ja ens veurem a casa —va dir amb fermesa.

—No arribis més tard de les onze, sisplau —va puntualitzar Daisy.

Els pares van marxar.

—Ostres, ho has fet —va dir Cameron.

—Sí —va dir Evie somrient.

Van celebrar-ho amb cafè i pastís. Cameron va desitjar que Beep hi fos per afegir un rajolí de vodka al cafè, però no havia participat en la funció i se n’havia anat a casa, com Dave.

Evie era el centre d’atenció. Fins i tot el noi que havia fet de Hamlet va reconèixer que ella era l’estrella de la vetllada. Jeremy Faulkner no podia parar de comentar que amb la seva nuesa havia expressat tota la vulnerabilitat d’Ofèlia. Tants elogis d’Evie van acabar sent incòmodes i finalment anguniosos.

Cameron va esperar amb paciència i va permetre que els altres la monopolitzessin, sabent que tenia l’avantatge definitiu: l’acompanyaria a casa.

Van marxar a dos quarts d’onze.

—M’alegro que destinessin el meu pare a Londres —va dir Cameron mentre tallaven per carrers secundaris—. No em va agradar gens marxar de San Francisco, però aquí s’hi està molt bé.

—Me n’alegro —va dir ella, sense entusiasme.

—El millor és haver-te conegut.

—Que amable. Gràcies.

—M’ha canviat la vida.

—No exageris.

Allò no anava com s’havia imaginat Cameron. Estaven sols pels carrers deserts, parlant en veu baixa mentre caminaven de costat sota els cercles de llum dels fanals i pels trams de foscor, però no hi havia cap sensació d’intimitat. Més aviat eren dues persones que parlaven de banalitats. Tot i això, no es va rendir.

—M’agradaria que fóssim bons amics —va dir.

—Ja ho som —va dir ella, amb una punta d’impaciència.

Van arribar al carrer Great Peter i ell encara no havia dit el que volia dir. Quan s’acostaven a la casa es va aturar. Ella va continuar, però ell li va agafar el braç i la va retenir.

—Evie —va dir—, estic enamorat de tu.

—No diguis bestieses, Cam.

Cameron es va sentir com si li hagués donat un cop de puny.

Evie va intentar continuar. Cameron li va estrènyer més fort el braç, sense preocupar-se de si li feia mal.

—Bestieses? —va dir. Va detectar un tremolor vergonyós a la seva veu i va parlar amb més fermesa—. Per què bestieses?

—No saps res —va dir ella en un to d’exasperació.

Va ser un retret especialment feridor. Cameron estava orgullós de les coses que sabia, i s’imaginava que a ella li agradava per això.

—Què és el que no sé? —va demanar.

Ella es va desfer de la seva mà fent una estrebada vigorosa.

—Estic enamorada d’en Jasper, idiota —va dir, i se’n va anar cap a la casa.





13


Al matí, quan encara era fosc, Rebecca i Bernd van tornar a fer l’amor.

Feia tres mesos que vivien junts, a la vella mansió de Berlín-Mitte. Era una casa gran, i era una sort, perquè la compartien amb els pares d’ella, Werner i Carla, a més del seu germà Walli i la seva germana Lili, i l’àvia Maud.

Durant un temps, l’amor els havia consolat del que havien perdut. Tots dos estaven sense feina, i la policia secreta els impedia trobar-ne, malgrat la greu escassesa de mestres que hi havia a l’Alemanya Oriental.

Però tots dos estaven sent investigats per parasitisme social, el delicte de no tenir feina en un país comunista. Tard o d’hora els condemnarien i els empresonarien. Bernd aniria a un camp de treball, on el més probable era que morís.

Així que fugirien.

Aquell era el seu últim dia sencer al Berlín Oriental.

—Estic massa nerviosa —va dir Rebecca quan Bernd va ficar la mà delicadament sota la camisa de dormir de Rebecca.

—Potser no tindrem una altra oportunitat —va dir ell.

Ella el va abraçar molt fort. Sabia que tenia raó. Podien morir tots dos intentant fugir.

O pitjor, un podia morir i l’altre no.

Bernd va agafar un preservatiu. Havien decidit que es casarien quan arribessin al món lliure; fins aleshores evitarien l’embaràs. Si els seus plans es torçaven, Rebecca no volia tenir un fill a l’Alemanya Oriental.

Malgrat totes les pors, Rebecca es va deixar arrossegar pel desig i va reaccionar intensament a les carícies de Bernd. La passió era un descobriment recent per a ella. Amb Hans havia gaudit mitjanament del sexe, en general, i amb dos amants anteriors també, però mai no s’havia sentit inundada de desig, tan completament posseïda, que durant un moment s’oblidava de tota la resta. Pensar que aquella podia ser l’última vegada intensificava encara més el plaer que sentia.

—Ets una tigressa —va dir Bernd quan van acabar.

—Abans no era així —va dir Rebecca rient—. Ets tu.

—Som nosaltres —va dir ell—. Som perfectes.

—Cada dia fuig gent —va dir Rebecca quan va recuperar l’alè.

—Ningú no sap quanta.

Els fugitius travessaven canals i rius nedant, s’enfilaven per tanques de filferro espinós, s’amagaven en cotxes i camions. Els alemanys occidentals, que podien entrar al Berlín Oriental, portaven passaports falsos de l’Alemanya Occidental per als seus familiars. Els soldats aliats podien anar i venir, així que un alemany oriental es va comprar un uniforme de l’exèrcit dels Estats Units en una botiga de vestuari de teatre i va travessar un control sense que ningú li demanés res.

—I moltes persones moren —va dir Rebecca.

Els guàrdies de la frontera no tenien pietat ni vergonya. Tiraven a matar. De vegades deixaven que els ferits es dessagnessin en terra de ningú per donar una lliçó als altres. La mort era el càstig per intentar abandonar el paradís comunista.

Rebecca i Bernd pensaven fugir per la Bernauerstrasse.

Una de les macabres ironies del Mur era que en alguns carrers els edificis eren al Berlín Oriental, però la vorera era a l’Occidental. Els residents del cantó oriental de Bernauerstrasse van obrir la porta del carrer el diumenge 13 d’agost de 1961 i es van trobar una tanca de filat que els impedia sortir. D’entrada, molts van saltar des de les finestres superiors a la llibertat i alguns es van fer mal, d’altres van saltar sobre una manta sostinguda per bombers del Berlín Occidental. Però en aquell moment tots aquells edificis havien estat evacuats i n’havien segellat portes i finestres.

Rebecca i Bernd tenien un pla diferent.

Es van vestir i van baixar a esmorzar amb la família, segurament l’últim àpat que farien plegats en molt de temps. Va ser una tensa repetició de l’esmorzar del 13 d’agost de l’any anterior. En aquella ocasió la família estava trista i neguitosa: Rebecca tenia pensat marxar, però no arriscant la seva vida. Aquesta vegada tots tenien por.

Rebecca va intentar animar l’ambient.

—Potser algun dia també vosaltres travessareu la frontera —va dir.

—Saps que no ho farem —va dir Carla—. Tu te n’has d’anar. Aquí no hi tens cap futur. Però nosaltres ens quedem.

—I la feina del pare?

—De moment vaig fent —va dir Werner. Ja no podia anar a la fàbrica que tenia perquè era al Berlín Occidental. Intentava dirigir-la a distància, però era gairebé impossible. No hi havia servei telefònic entre els dos Berlín, o sigui que ho havia de fer tot per correu, i sempre hi havia la possibilitat que els censors endarrerissin les cartes.

Per a Rebecca era un martiri. La seva família era el més important del món, però no tenia més remei que deixar-la.

—Mireu, no hi ha mur que duri per sempre —va dir—. Un dia Berlín es reunificarà i llavors podrem tornar a estar junts.

Van trucar a la porta i Lili va saltar de la taula.

—Espero que sigui el carter amb els comptes de la fàbrica —va dir Werner.

—Penso travessar el Mur tan aviat com pugui —va dir Walli—. No em penso passar la vida a l’Est, amb uns comunistes carques que em diuen la música que he de tocar.

—Quan siguis gran prendràs la decisió que voldràs —va dir Carla.

Lili va tornar a la cuina amb cara d’espantada.

—No és el carter. És en Hans —va dir.

Rebecca es va esglaiar. No era possible que el marit amb qui ja no vivia estigués al cas dels seus plans de fugida.

—Ha vingut sol? —va preguntar Werner.

—Em sembla que sí.

—Recordes com ens vam desfer de Joachim Koch? —va preguntar l’àvia Maud a Carla.

Carla va mirar els fills. Òbviament no tenien per què saber com s’havien desfet de Joachim Koch.

Werner va anar a l’armari de la cuina i va obrir el calaix de baix. Estava ple de cassoles. Va treure el calaix i el va deixar a terra. Va ficar la mà al forat i en va treure una pistola amb una empunyadura marró i una capseta de munició.

—Déu meu —va exclamar Bernd.

Rebecca no entenia gaire d’armes, però li va semblar que era una Walther P38. Werner la devia conservar de la guerra.

«Què se’n devia fer de Joachim Koch?», va pensar Rebecca. «L’havien mort?».

«La mare? I l’àvia?».

—Si en Hans Hoffmann et treu de casa no et tornarem a veure —va dir Werner a Rebecca. I va començar a carregar l’arma.

—Potser no ha vingut a arrestar la Rebecca —va suggerir Carla.

—Tens raó —va dir Werner. I a Rebecca—: Parla amb ell. Esbrina què vol. Si cal, crida.

Rebecca es va aixecar. Bernd va fer el mateix.

—Tu no —el va aturar Werner—. Si et veu, es pot enfadar.

—Però…

—El pare té raó. Estigues a punt per si crido —va dir Rebecca.

—Entesos.

Rebecca va respirar fondo, es va calmar i va sortir al rebedor.

Hans s’esperava amb un vestit blau gris nou i una corbata de ratlles que Rebecca li havia regalat pel seu últim aniversari.

—Porto els papers del divorci —va dir.

—Devies esperar-los amb impaciència —va dir Rebecca amb un cop de cap.

—En podem parlar?

—Queda alguna cosa per dir?

—Potser sí.

Rebecca va obrir la porta del menjador, que es feia servir de tant en tant per a sopars formals o bé per fer els deures. Van entrar-hi i van seure. Rebecca no va tancar la porta.

—Estàs segura que ho vols fer? —va preguntar Hans.

Rebecca es va espantar. Es referia a fugir? Ho sabia.

—Fer què? —va dir amb un esforç.

—Divorciar-te —va fer ell.

—Per què no? —va preguntar Rebecca, estranyada—. També és el que tu vols.

—Sí?

—Hans, què intentes dir-me?

—Que no cal que ens divorciem. Podem tornar a començar. Aquesta vegada no hi haurà enganys. Ara que saps que sóc oficial de l’Stasi, no caldrà dir mentides.

Era com un somni absurd en què passaven les coses més inversemblants.

—Però, per què? —va preguntar Rebecca.

Hans es va inclinar per sobre de la taula.

—No ho saps? No ho endevines?

—No, no ho sé! —va dir Rebecca, tot i que començava a tenir una sospita esparverant.

—T’estimo —va dir Hans.

—Per l’amor de Déu! —va cridar Rebecca—. Com pots dir una cosa així? Després del que has fet!

—Ho dic de debò —va insistir ell—. Al començament sí que fingia. Però de seguida vaig veure que eres una dona meravellosa. Em volia casar amb tu, no ho vaig fer per obligació. Ets preciosa, i llesta i una gran professora. Admiro la teva dedicació. No he conegut mai una dona com tu. Torna amb mi, Rebecca, t’ho prego.

—No! —va cridar ella.

—Pensa-t’ho. Un dia. Una setmana.

—No!

Rebecca cridava amb tota la seva veu, però ell es comportava com si ella el rebutgés per coqueteria.

—Ja en parlarem —va dir amb un somriure.

—No! —va cridar—. Mai, mai, mai! —I va sortir corrents del menjador.

Eren tots a la porta de la cuina, amb cara d’espantats.

—Què? Què ha passat? —va dir Bernd.

—No es vol divorciar —va dir Rebecca gemegant—. Diu que m’estima. Vol tornar a començar, donar-nos una altra oportunitat!

—L’escanyaré, et juro que l’escanyaré! —va exclamar Bernd.

Però no va caldre subjectar Bernd. En aquell moment van sentir que la porta del carrer es tancava.

—Se n’ha anat —va dir Rebecca—. Gràcies a Déu.

Bernd la va abraçar i ella va amagar la cara a la seva espatlla.

—Uf —va fer Carla amb la veu tremolosa—, això sí que no m’ho esperava.

Werner va descarregar la pistola.

—Això no s’ha acabat —va dir l’àvia Maud—. En Hans tornarà. Els oficials de l’Stasi no creuen que una persona corrent tingui dret a dir-los que no.

—I tenen raó —va dir Werner—. Rebecca, us n’heu d’anar avui mateix.

Es va separar de Bernd.

—No, avui no.

—Ara —va dir el seu pare—. Corres un gran perill.

—Té raó —va dir Bernd—. En Hans pot tornar amb reforços. Hem de fer ara el que teníem pensat per a demà al matí.

—Entesos. —Rebecca va claudicar.

Bernd i Rebecca van pujar a l’habitació. Bernd es va posar els pantalons i l’americana de pana negra amb una camisa blanca i una corbata negra, com si anés a un funeral. Rebecca també es va vestir de negre. Tots dos es van posar sabatilles negres de gimnàstica. De sota el llit Bernd va agafar un rotlle de corda d’estendre que havia comprat la setmana anterior. Se la va enrotllar al cos en bandolera, i es va posar una jaqueta de pell a sobre per amagar-la. Rebecca es va posar un abric negre curt sobre el jersei negre de coll alt i els pantalons negres.

Van tardar només uns minuts a preparar-se.

La família els esperava al rebedor. Rebecca els va abraçar i besar a tots. Lili plorava.

—No et moris —va dir sanglotant.

Bernd i Rebecca es van posar guants de pell i van sortir.

Es van acomiadar amb la mà de la família una vegada més i se’n van anar.

Walli els va seguir de lluny.

Volia saber com els anava. No havien explicat el seu pla a ningú, ni tan sols a la família. La mare deia que l’única manera de mantenir un secret era no explicar-lo a ningú. Ella i el pare van ser ferms en això, fins al punt que Walli sospitava que tenia a veure amb les misterioses experiències de la guerra que no explicaven mai.

Walli va dir a la família que anava a tocar la guitarra a la seva habitació. Ara tenia un instrument elèctric. Si no sentien soroll, els seus pares es pensarien que tocava sense endollar-lo.

Es va escapolir per la porta del darrere.

Rebecca i Bernd caminaven agafats de bracet, a bon pas, però no tan de pressa que poguessin cridar l’atenció. Eren dos quarts de nou i la boira matinal es començava a dissipar. Walli podia seguir fàcilment les dues figures i veia perfectament el bony de la corda d’estendre que destacava a l’espatlla de Bernd. Cap dels dos no va mirar enrere, i les vambes de Walli no feien gens de soroll. Es va adonar que ells no portaven vambes i no entenia per què.

Walli estava excitat i espantat. Quin matí. Una mica més i cau de cul quan el pare havia estirat el calaix i havia tret una pistola. El seu pare estava disposat a matar Hans Hoffmann! Potser el pare no era tan figaflor, al capdavall.

Walli patia per la seva estimada germana. La podien matar en els minuts següents. Però alhora estava emocionat. Si ella aconseguia fugir, ell també ho faria.

Walli encara estava decidit a fugir. Després d’haver desafiat el seu pare anant al club Minnesänger i contravenint les seves ordres, no el van castigar: el seu pare va dir que la destrucció de la guitarra ja era un càstig suficient. Fos com fos estava sotmès a dos tirans, Werner Franck i el secretari general, Walter Ulbrich, i estava decidit a deslliurar-se de tots dos tan aviat com pogués.

Rebecca i Bernd van arribar a un carrer que anava a parar directament al Mur. A l’altre extrem hi havia dos guàrdies de frontera a la vista, picant de peus per fer-se passar el fred. Penjats de les espatlles duien un subfusell soviètics PPSh-41 amb carregador de tambor. Walli no veia cap possibilitat que algú saltés la tanca de filferro espinós amb aquells dos guàrdies vigilant.

Però Rebecca i Bernd es van desviar i van entrar en un cementiri.

Walli no els podia seguir pels camins entre les tombes: se’l veuria d’una hora lluny en aquell espai obert. Va caminar ràpidament en angle recte respecte del camí que seguien ells fins que va arribar al darrere d’una capella que hi havia al bell mig del cementiri. Va espiar per la cantonada de la capella. Era clar que no l’havien vist.

Va veure que anaven cap a l’angle nord-occidental del cementiri.

Hi havia una tanca de filat i, just al darrere, el pati posterior d’una casa.

Rebecca i Bernd es van enfilar a la tanca.

Llavors Walli va entendre per què portaven aquelles sabatilles.

I per què devia ser la corda d’estendre?

Les cases de Bernauerstrasse estaven abandonades, però els carrers laterals encara estaven habitats amb normalitat. Rebecca i Bernd, tensos i temorosos, van travessar furtivament el pati d’una casa adossada d’un d’aquests carrers laterals, a cinc portes del final del carrer que el Mur bloquejava. Van saltar una altra tanca i després una altra; cada vegada s’acostaven més al Mur. Rebecca tenia trenta anys i era àgil. Bernd era més gran, en tenia quaranta, però estava en forma: havia entrenat l’equip de futbol de l’escola. Van arribar a la part de darrere de la tercera casa comptant des del final.

Ja hi havien estat una vegada al cementiri, també vestits de negre per fer-se passar per visitants, però la seva intenció era estudiar aquelles cases. No en tenien una visió perfecta i no es podien arriscar a mirar amb prismàtics, però estaven força segurs que a la tercera casa trobarien la manera d’enfilar-se a la teulada.

I una teulada portava a l’altra i finalment arribarien als edificis buits de Bernauerstrasse.

Com més s’hi acostaven, més aprensiva se sentia Rebecca.

Havien planificat l’ascensió pujant per un dipòsit baix de carbó, després un cobert amb la teulada plana i finalment un gablet amb un ampit de finestra que sobresortia de la façana. Però les alçàries no es veien tan considerables des del cementiri, en canvi, de la vora, l’ascensió semblava formidable.

No podien entrar a la casa. Els ocupants podien donar l’alarma: si no ho feien, més endavant rebrien un càstig sever.

Les teulades estaven humides a causa de la boira i segur que relliscarien, però almenys no plovia.

—Preparada? —va preguntar Bernd.

No ho estava. Estava aterrida.

—Sí, què carai —va dir.

—Ets una tigressa —va dir Bernd.

El dipòsit de carbó els arribava al pit. S’hi van enfilar. Amb les sabatilles toves gairebé no feien soroll.

Des d’allà, Bernd va repenjar els colzes sobre la vora de la teulada plana del cobert i es va impulsar cap amunt. Estirat de bocaterrosa, va allargar els braços per alçar Rebecca. Ja eren tots dos drets sobre la teulada. Rebecca se sentia espantosament vulnerable, però quan va mirar al voltant no va veure res més que una figura llunyana i negra al cementiri.

El tram següent feia molt de respecte. Bernd va posar un genoll a l’ampit de la finestra, que era força estret. Sortosament les cortines estaven corregudes, de manera que si hi havia algú a l’habitació no veuria res, sempre que no sentís soroll i anés a investigar. Amb dificultat Bernd va repenjar l’altre genoll a l’ampit. Subjectant-se a l’espatlla de Rebecca per no caure, va aconseguir posar-se dret. Amb els peus assegurats, malgrat que fos sobre una superfície estreta, va ajudar Rebecca a pujar-hi.

Ella es va agenollar a l’ampit i va procurar no mirar avall.

Bernd es va agafar a la vora inclinada de la teulada de dos aiguavessos: el pas següent. Des d’allà, no es podia enfilar tot sol a la teulada: no hi havia res on agafar-se fora de la vora d’una teula. Ja n’havien parlat, d’aquest problema. Encara agenollada, Rebecca va respirar fondo. Bernd va posar un peu sobre l’espatlla dreta de la noia. Agafat al caire de la teulada per no caure, va deixar anar tot el seu pes sobre ella, que se’n va ressentir, però va aguantar la tensió. Un moment després, tenia el peu esquerre de Bernd sobre l’espatlla esquerra. En aquella posició podia aguantar-li el pes un moment.

Al cap d’un segon, Bernd va passar la cama per sobre la vora de les teules i va rodolar sobre la teulada.

Per obtenir més adherència va estendre el cos pels costats al màxim i es va estirar cap per avall. Amb una mà enguantada va agafar el coll de l’abric de Rebecca i ella se li va aferrar a l’avantbraç.

De sobte algú va descórrer les cortines i Rebecca va veure la cara d’una dona a pocs centímetres de la seva.

La dona va cridar.

Fent un esforç, Bernd va alçar Rebecca fins que ella va poder passar la cama per la vora de la teulada, i després la va estirar cap a ell perquè se sentís segura.

Però tots dos van perdre el control i van començar a relliscar.

Rebecca va estirar els braços i va prémer els palmells de les mans enguantades sobre les teules, intentant aturar la baixada. Bernd va fer el mateix. Però continuaven lliscant, lentament però sense parar, fins que les sabatilles de Rebecca van tocar una canal de ferro. No semblava resistent, però va aguantar i tots dos es van aturar.

—Qui ha cridat? —va preguntar Bernd de seguida.

—Una dona de la casa, que m’ha vist. Però no crec que se l’hagi sentit des del carrer.

—Però podria donar l’alarma.

—No hi podem fer res. Continuem.

Van avançar de costat per la teulada inclinada. Les cases eren velles i algunes teules estaven trencades. Rebecca intentava no posar el pes sobre la canal que tocaven els seus peus. Avançaven amb una lentitud desesperant.

Es va imaginar la dona de la finestra parlant amb el seu marit: «Si no fem res ens acusaran de complicitat. Podríem dir que dormíem i no vam sentir res, però segurament ens arrestarien de tota manera. I encara que truquem a la policia ens podrien arrestar per sospitosos. Quan les coses es torcen arresten a tothom que veuen. Val més que no fem res. Tornaré a córrer les cortines».

La gent normal evitava tenir contacte amb la policia, però la dona de la finestra podia no ser normal. Si ella o el seu marit estaven afiliats al Partit, i tenien una feina descansada i privilegis, gaudirien d’un cert grau d’immunitat enfront de l’assetjament policial, i en aquest cas no hi havia cap dubte que donarien l’alarma.

Però van passar els segons i Rebecca no va sentir cap soroll, cap enrenou. Potser ella i Bernd se n’havien sortit.

Van arribar a l’aresta de la teulada. Amb un peu a cada banda, Bernd va poder anar pujant fins que va agafar-se amb les mans al carener. Estava ben agafat però encara corria el risc que els dits dins del guants foscos cridessin l’atenció dels policies que feien guàrdia al carrer.

Va girar la cantonada i va avançar arrossegant-se, cada segon una mica més a prop de Bernauerstrasse i la llibertat.

Rebecca el va seguir. Va mirar enrere per comprovar si algú els podia veure a un dels dos. Amb la roba negra no destacaven sobre les teules grises, però tampoc no eren invisibles. Els observava algú? Veia els patis del darrere de les cases i el cementiri. La figura fosca que havia vist feia un minut corria de la capella cap al reixat del cementiri. Una por feixuga li va refredar l’estómac. Els havia vist i corria a avisar la policia?

Va tenir un moment de pànic, però de cop es va adonar que la figura li sonava.

—En Walli?

Quina una en portava de cap? Òbviament els havia seguit. Però amb quin objectiu? I ara, per què corria tant?

No podia fer res més que amoïnar-se.

Van arribar a la part de darrere de la finca de pisos de Bernauerstrasse.

Les finestres estaven segellades amb taulons. Bernd i Rebecca havien sospesat si trencar-ne una per entrar, i després trencar-ne una altra per sortir per la part de davant, però van decidir que farien massa soroll, tardarien massa i seria massa difícil. Creien que seria més fàcil passar per dalt.

La carena de la teulada on eren estava al mateix nivell que les canals de l’edifici contigu, que era més alt, de manera que podien passar fàcilment d’una teulada a l’altra.

A partir d’allà estarien a la vista dels guàrdies amb els subfusells del carrer lateral de sota.

En aquell moment és quan eren més vulnerables.

Bernd es va arrossegar teulada amunt cap al carener, s’hi va encavallar i des d’allà va passar a la teulada més alta de la finca del costat. Va continuar pujant.

Rebecca el va seguir. Ara respirava amb dificultat. Tenia els genolls matxucats i li feien mal les espatlles d’haver aguantat el pes de Bernd.

Quan estava encavallada sobre la teulada més baixa va mirar avall. Estava perillosament a prop dels policies del carrer, que encenien cigarrets. Si un mirava cap amunt, estarien perduts. Tant ella com Bernd serien blancs fàcils per als subfusells que duien.

Però eren a només unes passes de la llibertat.

Es va mentalitzar i es va recargolar per passar a l’altra teulada. Sota el seu peu esquerre es va moure alguna cosa. La sabatilla li va relliscar i va caure. Encara estava encavallada al carener i l’impacte li va fer mal a l’engonal. Va fer un crit sufocat, es va inclinar vertiginosament cap a un costat durant un instant aterridor i va recuperar l’equilibri.

Malauradament la causa de la seva ensopegada, una teula fluixa, va relliscar de la coberta, va rebotar a la canal, va caure al carrer i es va partir sorollosament.

Els policies van sentir el soroll i van mirar els fragments a la vorera.

Rebecca es va quedar quieta.

Els policies van mirar el carrer amunt i avall. En qualsevol segon, a un d’ells se li acudiria que la teula havia caigut del terrat i aixecaria el cap. Però abans que això passés, un dels guàrdies va entomar una pedra voladora. Un segon després, Rebecca va sentir la veu del seu germà.

—Tots els policies són uns cabrons! —va cridar.

Walli va recollir una altra pedra i la va llançar al policia. Aquesta no el va encertar.

Provocar els policies de l’Alemanya Oriental era una estupidesa i un suïcidi, i ell ho sabia. El més probable era que l’arrestessin, l’apallissessin i l’empresonessin. Però ho havia de fer.

Veia que Rebecca i Bernd estaven perillosament a la vista. Els policies els detectarien en qualsevol moment i no dubtaven mai a disparar contra els fugitius. Estaven a poca distància, uns quinze metres. Els dos fugitius quedarien cosits a bales de subfusell en pocs segons.

O podia distreure els policies.

No eren gaire més grans que Walli, que tenia setze anys. Ells semblaven tenir-ne uns vint. Miraven al voltant desorientats, amb els cigarrets acabats d’encendre als llavis, incapaços d’entendre per què s’havia partit una teula i els havien llançat dues pedres.

—Porcs de merda! —va cridar Walli—. Cagarros! Les vostres mares són unes putes!

Aleshores el van veure. Era a cent metres, visible malgrat la boira. Tan bon punt el van tenir a la vista es van abraonar cap a ell.

Walli va retrocedir.

Els policies es van posar a córrer.

Walli es va girar i va sortir disparat.

Al reixat del cementiri va mirar enrere. Un dels homes s’havia aturat, segurament pensant que no podien abandonar la vigilància del Mur tots dos alhora per perseguir algú que només els havia llançat pedres. Encara no havien tingut temps de raonar per què faria ningú una cosa tan agosarada.

El segon policia es va agenollar i va apuntar l’arma.

Walli va entrar al cementiri.

Bernd va passar la corda d’estendre al voltant d’una xemeneia de totxo, la va estrènyer fort i hi va fer un nus de seguretat.

Rebecca estava estirada plana sobre el carener de la teulada, mirant avall i panteixant. Veia un policia corrent pel carrer a l’encalç de Walli, i el noi que entrava al cementiri. El segon policia tornava al lloc de vigilància, però sortosament continuava mirant enrere, pendent del seu company. Rebecca no sabia si sentir-se agraïda o horroritzada pel que havia fet el seu germà: arriscar la seva vida per distreure l’atenció de la policia en un moment crucial.

Va mirar cap a l’altre cantó, cap al món lliure. A Bernauerstrasse, a l’extrem més allunyat del carrer, un home i una dona l’observaven i enraonaven amb vehemència.

Subjectant la corda, Bernd es va asseure i va lliscar de cul pel vessant occidental de la coberta inclinada. A continuació es va passar la corda dues vegades al voltant del pit i per sota les aixelles, deixant-ne una cua llarga de quinze metres, si fa no fa. Així es podia inclinar per sobre la vora, sostingut per la corda lligada a la xemeneia.

Va tornar amb Rebecca i es va encavallar al carener.

—Seu ben dreta —va dir.

Li va lligar la punta solta de la corda d’estendre al voltant i hi va fer un nus. Va subjectar amb força la corda amb les mans enguantades.

Rebecca va fer una última mirada al Berlín Oriental. Va veure Walli escalant àgilment la tanca de l’extrem més allunyat del cementiri. La seva figura va travessar un carrer i va desaparèixer per un carrer lateral. El policia es va rendir i va tornar enrere.

Llavors l’home va mirar amunt, cap a la teulada de la finca de pisos i va obrir la boca estupefacte.

Rebecca no tenia cap dubte que els havia vist. Ella i Bernd estaven encimbellats a la teulada, nítids amb la línia de l’horitzó darrere seu.

El policia va cridar i els va assenyalar; després es va posar a córrer.

Rebecca va deixar-se caure del carener i va lliscar a poc a poc pel vessant de la teulada fins que les sabatilles li van tocar la canal de la façana.

Va sentir una ràfega de foc de subfusell.

Bernd es va posar dret al seu costat, aguantant-se amb la corda lligada a la xemeneia.

Rebecca va sentir que se situava per resistir el seu pes.

«Som-hi», va pensar.

Va rodolar sobre la canal i es va deixar caure al buit.

La corda li va tibar dolorosament sobre el tors i als pits. Va quedar penjant un moment, i llavors Bernd va deixar anar corda i ella va començar a descendir a batzegades.

Ho havien assajat a casa dels seus pares. Bernd l’havia deixat caure de la finestra més alta fins al pati del darrere. Es destrossaria les mans, va dir, però ho podia fer, si tenia uns bons guants. Igualment, ella sabia que havia de parar sempre que pogués i repenjar el pes en un sortint d’una finestra per deixar-lo descansar.

Va sentir crits de suport i es va imaginar que s’havia congregat un grup de persones a Bernauerstrasse, al cantó occidental del Mur.

Per sota veia la vorera i el filat que resseguia la façana de l’edifici. Ja era al Berlín Occidental? La policia fronterera dispararia contra qualsevol mentre fos al cantó oriental, però tenien instruccions estrictes de no disparar en territori occidental perquè els soviètics no volien incidents diplomàtics. Ella, però, estava penjada just a sobre del filat, ni en un país ni en l’altre.

Va sentir una altra ràfega de foc de subfusell. On eren els policies, i a qui disparaven? Es va imaginar que intentarien pujar a la teulada i disparar contra ella i Bernd abans no fos massa tard. Si seguien la mateixa laboriosa ruta que les seves preses, no arribarien a temps. Però segurament es podien estalviar temps entrant a l’edifici i pujant senzillament l’escala.

Gairebé hi era. Els peus li van tocar el filat espinós. Es va impulsar per separar-se de l’edifici, però no aconseguia passar les cames del tot a l’altra banda del filat. Sentia que les espines li estripaven els pantalons i li esgarrapaven la pell dolorosament. Llavors es va congregar una munió de gent que la va ajudar, la va sostenir i la va desenganxar del filat desfent-li la corda del pit. Finalment, la van deixar a terra.

Tan bon punt es va aixecar, va mirar amunt. Bernd era al caire de la teulada, deixant anar la corda que tenia enrotllada al pit. Rebecca va recular per poder-lo veure més bé. Els policies encara no havien arribat a la teulada.

Bernd subjectava amb força la corda amb totes dues mans i es va apartar de l’edifici. Va baixar fent ràpel a poc a poc per la paret, afluixant la corda a mesura que baixava. Era extremament difícil, perquè aguantava tot el pes agafant-se a la corda. Havia assajat a casa, baixant per la paret del darrere a les nits, quan no el podien veure, però aquell edifici era més alt.

La gentada del carrer l’animava.

Llavors va aparèixer un policia a la teulada.

Bernd va baixar més de pressa, arriscant-se a perdre l’agafada de la corda amb les presses.

—Porteu una manta! —va cridar algú.

Rebecca sabia que ja no hi eren a temps.

El policia va apuntar el subfusell a Bernd, però va dubtar. No podia disparar a l’Alemanya Occidental. Podia errar el tret i ferir algú altre. Era la mena d’incidents que podien provocar una guerra.

L’home es va girar i va mirar la corda lligada a la xemeneia. La podia deslligar però Bernd arribaria abans a terra.

Tenia una navalla, el policia?

Semblava que no.

Llavors va tenir una inspiració. Va posar el canó de l’arma contra la corda tensa i va disparar una sola bala.

Rebecca va cridar.

La corda es va partir, i l’extrem va baixar volant sobre Bernauerstrasse.

Bernd va caure com una pedra.

La gent es va apartar.

Bernd va topar contra la vorera amb un cop sec esgarrifós.

I es va quedar quiet.

Tres dies després Bernd va obrir els ulls i va mirar Rebecca.

—Hola.

—Déu meu, gràcies —va dir Rebecca.

Estava a punt de tornar-se boja de preocupació. Els metges li havien dit que Bernd recuperaria el coneixement, però fins que no ho va veure no s’ho podia creure. Li havien fet diverses operacions, i tot aquell temps havia estat molt sedat. Aquella era la primera vegada que Rebecca li veia la lluïssor de la intel·ligència a la cara.

Intentant no plorar, es va inclinar sobre el llit d’hospital per fer-li un petó als llavis.

—Has tornat —va dir—. Que contenta que estic.

—Què ha passat? —va preguntar Bernd.

—Vas caure.

—La teulada. Me’n recordo —va dir ell, assentint—. Però…

—El policia va partir la corda.

Bernd es va mirar el cos.

—Estic enguixat?

Rebecca havia desitjat que recuperés el coneixement, però també havia temut aquell moment.

—De cintura en avall —va dir.

—No…, no puc moure les cames. No les sento. —Es va esverar—. M’han amputat les cames?

—No. —Rebecca va respirar fondo—. T’has trencat gairebé tots els ossos de les cames, però no les sents perquè tens la medul·la espinal parcialment seccionada.

Es va quedar capficat un moment.

—Es curarà? —va preguntar.

—Els metges diuen que els nervis es poden curar, ni que sigui lentament.

—Per tant…

—Per tant, pots recuperar algunes funcions de cintura en avall algun dia. Però quan surtis d’aquest hospital aniràs en cadira de rodes.

—Han dit quant de temps?

—Han dit… —Va haver de fer un esforç per no plorar—. T’has de preparar per a la possibilitat que sigui permanent.

Ell va girar la cara.

—Sóc un invàlid.

—Però som lliures. Ets al Berlín Occidental. Hem fugit.

—He fugit per anar a parar a una cadira de rodes.

—No ho pensis, això.

—Què punyeta faré?

—Ja hi he pensat. —Va parlar amb veu ferma i segura, més del que se’n sentia—. Et casaràs amb mi i tornaràs a ensenyar.

—No ho crec.

—He telefonat a l’Anselm Weber. Te’n recordes que ara és director d’una escola d’Hamburg? Té feina per a tots dos. Comencem al setembre.

—Un professor en cadira de rodes?

—Quina diferència hi ha? Encara podràs explicar física d’una manera que el més ruc de la classe l’entengui. Per fer això no necessites cames.

—No tens per què casar-te amb un invàlid.

—No —va dir ella—. Però em vull casar amb tu. I m’hi casaré.

El to d’ell es va agrejar.

—No et pots casar amb un home sense funcions de cintura en avall.

—Escolta’m —va dir Rebecca amb vehemència—. Fa tres mesos no sabia què era l’amor. T’acabo de trobar i no et penso perdre. Hem fugit, hem sobreviscut i viurem. Ens casarem, ensenyarem en una escola i ens estimarem.

—No ho sé.

—Només vull una cosa de tu —va dir Rebecca—. Que no perdis l’esperança. Afrontarem plegats les dificultats, i resoldrem plegats tots els problemes. Ho suportaré tot sempre que sigui amb tu. Promet-m’ho, Bernd Held. Promet-me que no et rendiràs mai. Mai.

Hi va haver un llarg silenci.

—Promet-m’ho —va repetir Rebecca.

Bernd va somriure.

—Ets una tigressa —va dir.





TERCERA PART


L’illa

1962





14


Dimka i Valentin eren a la roda de fira del Parc Gorki amb Nina i Anna.

Després que Dimka hagués de marxar del camp de vacances per qüestions de feina, Nina havia començat a sortir amb un enginyer i la relació havia durat uns mesos, però ja havien trencat i ella tornava a estar sola. Mentrestant, Valentin i Anna s’havien aparellat, i ell dormia gairebé tots els caps de setmana al pis de les noies. Valentin havia dit un parell de vegades a Dimka que tenir relacions sexuals amb una dona darrere l’altra només era una etapa que passaven els homes quan eren joves.

«Ja m’agradaria», va pensar Dimka.

El primer cap de setmana de bon temps del breu estiu moscovita, Valentin va proposar una sortida de parelles. Dimka va acceptar entusiasmat. Nina era espavilada i tenia caràcter, i el posava a prova: li agradava. Però sobretot era sexi. Sovint recordava l’entusiasme amb què l’havia besat. Tenia moltes ganes de tornar-ho a fer. Recordava com se li marcaven els mugrons amb l’aigua freda. Li hauria agradat saber si ella també pensava alguna vegada en el dia del llac.

El seu problema era que no podia compartir l’actitud jovialment explotadora de Valentin amb les noies. Valentin deia el que fos per endur-se una noia al llit. Dimka creia que no estava bé manipular o intimidar els altres. També creia que si algú deia que no, s’havia d’acceptar; Valentin en canvi sempre es prenia un «no» com un «de moment no».

El Parc Gorki era un oasi en el desert del comunisme recalcitrant, un lloc on els moscovites anaven només a passar-s’ho bé. La gent es mudava, comprava gelats i caramels, flirtejava amb desconeguts i es petonejava rere els matolls.

Anna feia veure que li feia por la roda de fira, i Valentin li seguia la veta passant-li el braç per les espatlles i dient-li que no passava res. Nina semblava tranquil·la i despreocupada, cosa que Dimka preferia al fals terror, però no li donava oportunitats d’intimar.

Nina estava maca amb el vestit que duia, de ratlles taronges i verdes amb botons al cosset. Pujant a la roda, Dimka pensava que la visió des de darrere era especialment incitant. Per a aquella sortida portava texans americans i una camisa blava de quadres. Els havia aconseguit a canvi dues entrades per al ballet que Khruixtxov no aprofitaria: Romeo i Julieta al Bolxoi.

—Què has fet des de l’última vegada que ens vam veure? —va preguntar Nina mentre passejaven pel parc bevent un refresc de taronja tebi comprat en una parada.

—Treballar —va dir Dimka.

—Res més?

—Normalment vaig al despatx una hora abans que Khruixtxov, per tenir-ho tot a punt: els documents que necessita, els diaris estrangers, els expedients que pot demanar. Sovint treballa fins tard, i jo no acostumo a anar-me’n a casa abans que ell. —Li hauria agradat transmetre a la noia com n’era d’emocionant la seva feina—. No tinc gaire temps per fer res més.

—En Dimka ja era així a la universitat —va intervenir Valentin— treballar, treballar, treballar.

Sortosament, Nina no semblava pensar que la vida de Dimka fos avorrida.

—I de debò que cada dia treballes amb el camarada Khruixtxov?

—Sí, gairebé cada dia.

—On vius?

—A la Casa del Govern. —Era una finca de pisos per a l’elit, no gaire lluny del Kremlin.

—Que bé.

—Amb la meva mare —va afegir.

—Jo viuria amb la meva mare per tenir un pis en aquella finca.

—La meva germana bessona vivia amb nosaltres, però se n’ha anat a Cuba. És periodista de la TASS.

—M’agradaria anar a Cuba —va dir Nina, melancòlica.

—És un país pobre.

—No em faria res ser pobre en un país que no té hivern. Imagina’t ballar a la platja al gener.

Dimka va assentir. A ell l’atreia Cuba per una altra raó. La revolució de Castro demostrava que la rígida ortodòxia soviètica no era l’única via possible per al comunisme. Castro tenia idees noves i diferents.

—Espero que Castro sobrevisqui —va dir.

—Per què no ho hauria de fer?

—Els nord-americans ja han envaït Cuba una vegada. La invasió de la badia de Cochinos va ser un desastre, però ho tornaran a intentar, amb un exèrcit més potent, segurament el 1964, quan el president Kennedy faci campanya per a la reelecció.

—Quin horror! No s’hi pot fer res?

—Castro intenta signar la pau amb Kennedy.

—Creus que podrà?

—El Pentàgon hi està en contra i els congressistes conservadors s’hi oposen, o sigui que la idea està condemnada al fracàs.

—Hem de donar suport a la revolució cubana!

—Hi estic d’acord, però als conservadors d’aquí tampoc no els agrada Castro. No estan convençuts que sigui un comunista autèntic.

—Què passarà?

—Depèn dels nord-americans. Pot ser que deixin Cuba en pau. Però no crec que siguin tan intel·ligents. Diria que continuaran assetjant Castro fins que no tingui més remei que recórrer al suport de la Unió Soviètica. Per tant, acabarà demanant la nostra protecció tard o d’hora.

—Què podem fer?

—Bona pregunta.

Valentin els va interrompre.

—Tinc gana. Teniu menjar a casa, noies?

—És clar que en tenim —va dir Nina—. Vaig comprar un tros de cansalada per fer un estofat.

—Doncs no ens encantem. En Dimka i jo comprarem cervesa pel camí.

Van agafar el metro. Les noies tenien un pis en una finca controlada pel sindicat de l’acer, que era on treballaven totes dues. Era petit: un dormitori amb dos llits individuals, una saleta amb un sofà davant d’un televisor, una cuina amb una taula diminuta de menjador i una cambra de bany. Dimka es va imaginar que Anna era la responsable dels coixins de puntes que hi havia sobre el sofà i les flors de plàstic en un gerro sobre el televisor, i que Nina havia comprat les cortines de ratlles i els pòsters de la paret amb paisatges muntanyosos.

L’habitació compartida va amoïnar Dimka. Si Nina volia anar al llit amb ell, les dues parelles farien l’amor a la mateixa habitació? En Dimka ho havia vist quan era estudiant universitari i vivia en allotjaments atapeïts. Fos com fos, no li feia gens de gràcia. Entre altres coses, no volia que Valentin sabés que era tan inexpert.

No s’imaginava on dormia Nina quan Valentin es quedava a passar la nit amb Anna. Llavors va veure una pila de mantes al terra de la saleta i va deduir que la noia dormia al sofà.

Nina va posar el tall de cansalada en una cassola grossa; Anna va tallar un nap gros; Valentin va treure coberts i plats, i Dimka va servir la cervesa. Tots menys Dimka semblaven saber què passaria a continuació. Estava una mica nerviós, però es va deixar portar.

Nina va preparar una safata de coses per picar: xampinyons en conserva, blinis, salsitxes i formatge. Mentre l’estofat es coïa van anar tots a la saleta. Nina va seure al sofà i va donar uns copets al seu costat perquè Dimka també hi segués. Valentin va seure a la butaca i Anna a terra, als seus peus. Van escoltar música a la ràdio mentre bevien cervesa. Nina havia posat herbes a la cassola i l’aroma que els arribava de la cuina va obrir la gana a Dimka.

Van parlar dels seus pares. Els de Nina estaven divorciats, els de Valentin estaven separats i els d’Anna no es podien veure.

—A la meva mare no li agradava el meu pare —va dir Dimka—. A mi tampoc. A ningú no li agraden els agents del KGB.

—Em vaig casar una vegada…, i mai més —va dir Nina—. Coneixeu algú que estigui casat i sigui feliç?

—Sí —va dir Dimka—. El meu oncle Volódia. Això sí, la tieta Zoia és una bellesa. És física, però sembla una estrella de cine. Quan era petit li deia tieta Revista perquè s’assemblava a les dones inversemblantment belles de les fotos de les revistes.

Valentin va acaronar els cabells d’Anna, i ella va repenjar el cap a la seva cuixa d’una manera que Dimka va trobar sexi. Volia tocar Nina, i estava segur que a ella no li semblaria malament, per què l’havia convidat al seu pis, si no? Però se sentia incòmode i matusser. Tant de bo fes alguna cosa ella, que tenia més experiència. Però la noia somreia discretament, semblava satisfeta escoltant música i bevent cervesa.

A la fi, el sopar va estar a punt; l’estofat era deliciós. Nina era bona cuinera. Se’l van menjar amb pa negre.

Quan van acabar i després d’haver desparat taula, Valentin i Anna van anar al dormitori i van tancar la porta.

Dimka va anar al lavabo. La cara que va veure al mirall de sobre la pica no era atractiva. El més bonic eren els ulls, de color blau i força grossos. Portava els cabells castanys foscos tallats ben curts a l’estil militar que es considerava adequat per als joves apparàtxiks. Semblava un jove seriós els pensaments del qual estaven per sobre del sexe.

Va tocar el preservatiu que duia a la butxaca. No abundaven i li havia costat molt trobar-ne. Tot i això, no estava d’acord amb el que deia Valentin, que l’embaràs era problema de les dones. Estava segur que ell no gaudiria del sexe si sentia que estava obligant una noia a tenir un fill o a avortar.

Va tornar a la sala. El va sorprendre trobar Nina amb l’abric posat.

—He pensat que t’acompanyaria a l’estació de metro —va dir ella.

—Per què? —va preguntar Dimka, perplex.

—Em sembla que no coneixes el barri. No vull que et perdis.

—El que volia dir era per què vols que me’n vagi?

—I què vols fer, si no?

—M’agradaria quedar-me i fer-te petons —va dir.

Nina va riure.

—El que et falta de sofisticació ho compenses amb entusiasme. —Es va treure l’abric i va seure.

Dimka va seure al seu costat i la va besar dubitativament.

Ella li va correspondre amb un entusiasme tranquil·litzador. Dimka es va adonar cada vegada més excitat que a ella tant li feia que fos inexpert. De seguida estava potinejant els botons del seu vestit. Tenia uns pits meravellosament grans. Els duia amagats dins uns sostenidors utilitaris formidables, però se’ls va treure ella mateixa i els va oferir a Dimka perquè els besés.

A partir d’aleshores tot va anar molt de pressa.

Quan va arribar el gran moment, ella es va estirar al sofà amb el cap en un dels braços i un peu a terra, una posició que va adoptar amb tanta facilitat que Dimka va pensar que ja ho havia fet abans.

El noi va treure el preservatiu i es va atabalar intentant obrir l’embolcall.

—No cal —va dir ella.

—Què vols dir? —va preguntar Dimka, sobresaltat.

—No puc tenir fills. M’ho van dir els metges. Per això es va divorciar el meu marit.

Dimka va deixar caure el preservatiu a terra i es va estirar a sobre d’ella.

—Veuràs que fàcil —va dir Nina, guiant-lo a dintre seu.

«Ho he fet», va pensar Dimka, «finalment he perdut la virginitat».

La llanxa motora era de les que abans es coneixien com a transportarom: llarga i estreta, molt veloç, i espantosament incòmoda. Travessava els estrets de Florida a vuitanta nusos, colpejant totes les onades com un cotxe envestint una tanca de fusta. Els sis homes que hi havia a bord duien cordat el cinturó de seguretat, l’única manera de no acabar malament en una barca sense cabina a aquella velocitat. A la petita bodega de càrrega portaven subfusells M3, pistoles i bombes incendiàries. Es dirigien a Cuba.

George Jakes no hi hauria d’haver estat.

Mirava enllà per sobre l’aigua il·luminada per la lluna i estava marejat. Quatre dels homes a bord eren cubans que vivien exiliats a Miami: George només en sabia el nom de pila. Odiaven el comunisme, odiaven Castro i odiaven tothom que no estava d’acord amb ells. El sisè era Tim Tedder.

Tot havia començat quan Tim Tedder va entrar a l’oficina del Departament de Justícia. Li sonava d’alguna cosa i George el va situar com un agent de la CIA, oficialment «jubilat», això sí, que treballava com a assessor autònom de seguretat.

En George era sol a la sala.

—El puc ajudar? —va dir educadament.

—He vingut per a la reunió de Mangosta.

George havia sentit a parlar d’Operació Mangosta, un projecte en què participava el poc fiable Dennis Wilson, però no en coneixia els detalls.

—Passi —va dir, indicant una cadira. Tedder va entrar amb una carpeta sota el braç. Devia tenir deu anys més que George, però anava vestit com als anys quaranta: portava una americana creuada i els cabells ondulats, amb brillantina i la clenxa molt caiguda—. En Dennis tornarà de seguida —va dir George.

—Gràcies.

—Com va? Mangosta, vull dir.

Tedder es va posar en guàrdia.

—N’informaré a la reunió —va dir.

—Jo no hi seré. —George va mirar el rellotge. Estava insinuant enganyosament que l’hi havien convidat, cosa que no era certa, però estava intrigat—. Tinc una reunió a la Casa Blanca.

—Llàstima.

George en va recordar alguna cosa.

—Segons el pla original, ara deuen ser a la segona fase, el desenvolupament.

La cara de Tedder es va il·luminar pensant que George formava part del grup.

—L’informe, miri —va dir, obrint la carpeta.

George feia veure que en sabia més del que en sabia. Mangosta era un projecte per ajudar els cubans anticomunistes a fomentar una contrarevolució. El pla tenia un calendari la culminació del qual era el derrocament de Castro a l’octubre d’aquell mateix any, just abans de les eleccions al Congrés a mitjan legislatura. Equips d’infiltrats entrenats per la CIA s’encarregarien de l’organització política i la propaganda anti-Castro.

Tedder va donar un parell de fulls a George, que va fer veure que no hi estava gaire interessat.

—Estem complint el calendari? —va preguntar.

Tedder va esquivar la pregunta.

—És l’hora d’augmentar la pressió —va dir—. Amb la distribució de pamflets furtivament que fan mofa de Castro no obtenim els resultats que volem.

—Com podem augmentar la pressió?

—Tot és aquí —va dir Tedder, assenyalant el paper.

George el va llegir, i el que deia era pitjor del que s’esperava. La CIA es proposava sabotejar ponts, refineries de petroli, centrals elèctriques, fàbriques de sucre i transports.

En aquell moment va entrar Dennis Wilson. Duia el coll de la camisa descordat, la corbata fluixa i les mànigues arromangades; «com Bobby», va pensar George; encara que les entrades no podien competir amb la mata vigorosa de cabells del fiscal general. Quan Wilson va veure Tedder parlant amb George, en primer lloc es va sorprendre i després es va neguitejar.

—Si fa volar una refineria de petroli —va dir George a Tedder— i mor algú, tots els que hagin aprovat el projecte a Washington seran culpables d’assassinat.

Dennis Wilson es va dirigir a Tedder, enfurismat.

—Què li ha dit?

—Em pensava que tenia autorització! —va exclamar Tedder.

—I en tinc —va dir George—. La meva autorització és del mateix nivell que la d’en Dennis. —Es va dirigir a Wilson—. Es pot saber per què t’has pres tantes molèsties per amagar-m’ho?

—Perquè sabia que t’ho agafaries malament.

—I tenies raó. No estem en guerra amb Cuba. Matar cubans és assassinat.

—Estem en guerra —va dir Tedder.

—Ah, sí? —va fer George—. O sigui que si Castro enviés agents a Washington i volés una fàbrica i matés la teva dona, no seria un delicte?

—No diguis bestieses.

—Deixant de banda el fet que és un assassinat, te n’imagines les conseqüències, si això se sap? Hi hauria un escàndol internacional! Imagina’t Khruixtxov a les Nacions Unides, exigint al nostre president que deixi de finançar el terrorisme internacional. Pensa en els articles al New York Times. Bobby hauria de dimitir. I la campanya per a la reelecció del president, què? Ningú no s’ha parat a pensar en les repercussions polítiques?

—És clar que hi hem pensat. Per això és top secret.

—I com ho fareu? —George va girar la pàgina—. Però que estic llegint? —va dir—. Intentem assassinar Fidel Castro amb cigars enverinats?

—No formes part de l’equip d’aquest projecte —va etzibar Wilson—. Oblida-te’n, entesos?

—Ni ho somiïs. Aniré a parlar directament amb Bobby.

—Mira que n’ets, d’idiota —va dir Wilson, rient—. Que no ho veus? Bobby és el cap de l’operació!

George es va desinflar.

Fos com fos, havia anat a veure Bobby.

—Vés a Miami, George, i supervisa l’operació —havia dit Bobby amb calma—. Que en Tedder t’ho ensenyi tot. Torna i digue’m què en penses.

Així que George havia visitat el gran campament nou de la CIA a Florida, on s’entrenaven els exiliats cubans per a les missions d’infiltrats.

—Per què no ve en una missió? —havia dit llavors Tedder—. Així ho veurà vostè mateix.

Era un desafiament, i Tedder no esperava que George l’acceptés. Però ell pensava que si s’hi negava es col·locaria en una posició de debilitat. En aquell moment trepitjava terra ferma: estava en contra de Mangosta per raons morals i polítiques. Si es negava a participar en una incursió, quedaria com un pusil·lànime. I potser hi havia una part d’ell que no es podia resistir al repte de demostrar el seu coratge.

—Sí —va dir estúpidament—. Vostè també vindrà?

Això va agafar Tedder per sorpresa i George va veure clarament que al seu company li hauria agradat poder retirar l’oferta. Però ara a ell també li havien llançat un desafiament. Era el que Greg Peixkov anomenaria un concurs de pixats. I Tedder tampoc no havia sabut com retirar-se.

—Llàstima que no li puguem dir a Bobby que vingui —havia dit, per acabar-ho de rematar.

I per això eren allà. Era una pena, rumiava George, que el president Kennedy fos tan aficionat a les novel·les d’espies de Ian Fleming, l’autor anglès. El president semblava pensar que James Bond podia salvar el món en la vida real com ho feia als llibres. Bond tenia «llicència per matar». Quina estupidesa. Ningú no en tenia, de llicència per matar.

El seu objectiu era un poblet que es deia La Isabela. Estava situat en una península estreta que sobresortia com un dit a la costa nord de Cuba. Era un port, i les úniques transaccions que s’hi feien eren comercials. El propòsit era destrossar les instal·lacions portuàries.

Estava previst arribar-hi amb la primera claror. Per l’est, el cel s’estava tornant gris quan un tal Sánchez, el patró, va abaixar la vàlvula reguladora del motor i el rugit es va apagar alhora que es produïa un bombolleig. Sánchez coneixia bé aquell tram de costa: abans de la revolució, el seu pare havia estat l’amo d’una plantació de sucre de la rodalia. En l’horitzó en penombra va començar a sorgir la silueta d’un poble, i ell va apagar el motor i va treure un parell de rems.

La marea els va portar cap al poble; els rems eren més aviat per fer de timó. Sánchez havia calculat l’acostament a la perfecció. Van veure una filera de molls de formigó. Darrere els molls, George va distingir els grans magatzems amb teulades de dos aiguavessos. No hi havia grans vaixells al port, només algunes barquetes de pesca fondejades. Un onatge baix xiuxiuejava a la platja; fora d’això el món estava en repòs. La llanxa silenciosa va topar amb el moll.

Van obrir la bodega i els homes es van armar. Tedder va oferir una pistola a George, que va refusar-la bellugant el cap.

—Agafi-la —va insistir Tedder—. Això és perillós.

George sabia què volia fer Tedder: volia que es taqués les mans de sang. Així perdria autoritat per criticar Mangosta. Però George no era tan fàcil de manipular.

—No, gràcies —va dir—. Sóc un mer observador.

—Sóc el cap d’aquesta missió i li ordeno que l’agafi.

—I jo li dic que vagi a prendre pel sac.

Tedder va cedir.

Sánchez va lligar la llanxa i van desembarcar tots. Ningú no va parlar. Sánchez va assenyalar el magatzem més proper, que també semblava el més gran. Tots van córrer cap allà. George anava al darrere.

No es veia ningú. George podia veure una filera de cases que semblaven poca cosa més que barraques de fusta. Un ase lligat rosegava l’herba escassa en un cantó del camí. L’únic vehicle a la vista era una camioneta rovellada dels anys quaranta. Va veure que aquell lloc, on en altres temps hi havia hagut molta activitat, ara era molt pobre. George es va imaginar que el president Eisenhower l’havia arruïnat el 1960 quan va imposar un embargament en el comerç entre els Estats Units i Cuba.

Es va sentir un gos que bordava.

El magatzem tenia les parets de fusta i la teulada d’uralita, però no tenia finestres. Sánchez va trobar una porteta i la va obrir d’una puntada de peu. Van entrar-hi tots ràpidament. Estava buit exceptuant-ne un escampall de restes de material per empaquetar: caixes de fusta, caixes de cartró, cordes i cordills, sacs abandonats i xarxes esquinçades.

—Perfecte —va dir Sánchez.

Els quatre cubans van llançar bombes incendiàries a terra. Al cap d’un moment es van encendre. Les deixalles van agafar de seguida. Les parets de fusta no tardarien a cremar. Van sortir corrent d’allà.

—Ei! Qui hi ha? —va cridar algú en castellà.

George es va girar i va veure un cubà de cabells blancs amb una mena d’uniforme. Era massa vell per ser un policia o un soldat, i George es va imaginar que era un vigilant nocturn. Duia sandàlies. Tanmateix, tenia una pistola al cinturó i intentava treure-la de la funda.

Abans no pogués treure la pistola, Sánchez li va disparar. La sang li va brollar al pit i va tacar la camisa blanca de l’uniforme; l’home va caure d’esquena.

—Som-hi! —va dir Sánchez, i els cinc homes van tornar corrent a la llanxa.

George es va agenollar al costat del vell. Els ulls oberts fitaven el cel que s’aclaria, però no hi veien.

—George! Corri! —va cridar Tedder, darrere d’ell.

La sang va continuar brollant de la ferida un moment més i després es va reduir a un filet. George li va buscar el pols, però no el va trobar. Almenys s’havia mort de pressa.

Les flamarades s’escampaven ràpidament al magatzem; George ja sentia l’escalfor.

—George! No l’esperarem! —va advertir Tedder.

El motor de la llanxa va comença a rugir.

George va tancar els ulls al vell. Es va aixecar. Es va quedar un moment dret, amb el cap cot, i en acabat va tornar corrent a la llanxa.

Tan bon punt va pujar a bord, la barca va virar separant-se del moll i va apuntar cap a l’altre extrem de la badia. George es va cordar el cinturó.

—Què coi feia? —va cridar-li Tedder a l’orella.

—Hem mort un home innocent —va dir George—. Crec que es mereixia un moment de respecte.

—Treballava per als comunistes!

—Era el vigilant nocturn, segurament no sabia ni què significa el comunisme.

—Ets un figaflor.

George va mirar enrere. El magatzem ja era una gegantina foguera. La gent s’hi congregava al davant, segurament per intentar apagar el foc. Es va girar cap al mar i no va tornar a mirar enrere.

Quan a la fi van arribar a Miami i van tornar a trepitjar terra ferma, George va tornar a parlar.

—Mentre érem a mar obert, m’ha dit figaflor. —Sabia que era una estupidesa, gairebé tan grossa com haver-se afegit a la incursió, però era massa orgullós per deixar-ho estar—. Ara som a terra, i no hem de preocupar-nos per la seguretat. Per què no m’ho repeteix aquí?

Tedder el va mirar. Era més alt que George, però no tan cepat. Devia estar entrenat en el combat sense armes, i George va veure que sospesava les seves possibilitats, mentre els cubans els observaven amb un interès neutral.

Per un moment Tedder va dirigir la mirada a l’orella amb forma de coliflor de George.

—Em sembla que seria millor oblidar-ho —va dir.

—Ja m’ho pensava —va assentir George.

En l’avió de tornada a Washington va redactar un informe breu per a Bobby, dient que al seu parer Operació Mangosta era inútil perquè no es veia cap senyal que la població cubana (al contrari que els exiliats) volgués enderrocar Castro. A més era un perill per al prestigi mundial dels Estats Units, ja que provocaria un sentiment d’hostilitat contra els americans si mai es feia públic. Quan va lliurar l’informe a Bobby, l’hi va resumir.

—Mangosta és inútil, i és perillosa.

—Ho sé —va dir Bobby—, però hem de fer alguna cosa.

Dimka veia totes les dones d’una manera diferent de com ho feia abans.

Ell i Valentin passaven gairebé cada cap de setmana amb Nina i Anna al pis de les noies, i les parelles feien torns per dormir al llit o al terra de la sala. En una nit ell i Nina feien l’amor dues i fins i tot tres vegades. Sabia, amb més detall del que hauria somiat, com era el cos d’una dona, l’olor que feia i el gust que tenia.

En conseqüència mirava les altres dones d’una manera nova i múrria. Se les podia imaginar nues, especular sobre la forma dels pits, visualitzar-ne el pèl corporal, imaginar-ne la cara quan feien l’amor. Ras i curt, coneixent una dona, les coneixia totes.

Se sentia una mica deslleial amb Nina quan admirava Natàlia Smotrova a la platja de Pitsunda, amb un banyador groc canari, els cabells xops i els peus arrebossats de sorra. La seva figura esvelta no era tan voluptuosa com la de Nina, però no era menys seductora. Potser el seu interès era perdonable: feia dues setmanes que era a la costa del mar Negre amb Khruixtxov, fent vida de monjo. Tampoc no era que es plantegés cedir a la temptació, perquè Natàlia portava anell de casada.

Un migdia, a la platja, mentre Dimka es banyava, la noia llegia un informe a màquina; després ella es va posar un vestit sobre el banyador i ell els pantalons curts fets a casa. En acabat van tornar caminant cap al que anomenaven els Barracons.

Era un edifici nou i lleig, on hi havia dormitoris per als visitants de posició relativament baixa, com ara ells. Es van reunir amb els altres ajudants al menjador buit, que feia olor de porc i col bullida.

Era una reunió per establir prèviament les posicions de cadascú a la sessió de la setmana següent del Politburó. La intenció, com sempre, era identificar temes controvertits i avaluar el suport per a una banda i per a l’altra. Així un ajudant podia estalviar al seu cap la vergonya d’argumentar en favor d’una proposta que acabaria sent rebutjada.

Dimka va anar per feina immediatament.

—Per què va tan lent el Ministeri de Defensa venent armes als nostres camarades de Cuba? —va preguntar—. Cuba és l’únic estat revolucionari del continent americà. És la prova que el marxisme es pot aplicar a tot el món, no sols a orient.

La flaca que tenia Dimka per la revolució cubana era més que ideològica. Li feien molta gràcia els seus herois barbuts amb els pantalons de combat i els cigars, que contrastaven amb les fesomies lúgubres dels dirigents soviètics amb vestits grisos. El comunisme havia de ser una croada feliç per construir un món millor, però, de vegades, la Unió Soviètica semblava un monestir medieval on tothom hagués fet vot de pobresa i obediència.

Ievgueni Filípov era ajudant del ministre de Defensa i es va ofendre.

—Castro no és un marxista autèntic —va dir—. Ignora la línia correcta dissenyada pel Partit Socialista Popular de Cuba. —El PSP era el partit pro-Moscou—. Té la seva pròpia via revisionista.

Dimka creia que el comunisme necessitava una bona revisió, però no ho va dir.

—La revolució cubana és un cop massiu a l’imperialisme capitalista. Hauríem de donar-li suport pel sol fet que els germans Kennedy odien Castro!

—Ah, sí? —va dir Filípov—. No ho sé pas. Ha passat un any des de la invasió de la badia de Cochinos. Què han fet els nord-americans des d’aleshores?

—Han desdenyat els intents de pau de Castro.

—És cert: els conservadors del Congrés no deixen que Kennedy pacti amb Castro encara que ho vulgui. Però això no significa que li declari la guerra.

Dimka va mirar al seu voltant i va observar els ajudants reunits, anaven amb camisa de màniga curta i sandàlies. Tots el miraven a ell i a Filípov, i callaven discretament esperant a veure qui guanyaria aquella competició de gladiadors.

—Hem d’assegurar-nos que no enderrocaran la revolució cubana —va dir Dimka—. El camarada Khruixtxov creu que hi haurà una altra invasió nord-americana, més ben organitzada aquesta vegada i més ben finançada.

—Però quines proves en tens?

Dimka estava derrotat. Havia estat agressiu i havia fet el que havia pogut, però la seva posició era feble.

—No tenim proves ni d’una cosa ni de l’altra —va reconèixer—. Hem de treballar amb probabilitats.

—O podem ajornar l’enviament d’armes a Castro fins que la posició sigui més clara.

Al voltant de la taula diverses persones van assentir. Filípov havia puntuat molt per sobre de Dimka.

—La veritat és que sí que n’hi ha, de proves —va intervenir Natàlia en aquell moment.

Va allargar a Dimka els fulls escrits a màquina que estava llegint a la platja.

Dimka va repassar ràpidament el document. Era un informe del cap de la delegació del KGB als Estats Units i estava encapçalat amb el títol: «Operació Mangosta».

—Contràriament al que argumenta el camarada Filípov del Ministeri de Defensa, el KGB està segur que els nord-americans no s’han donat per vençuts amb Cuba —va continuar Natàlia mentre Dimka llegia les pàgines ràpidament.

Filípov estava furiós.

—Per què no s’ha fet circular aquest document?

—Acaba d’arribar de Washington —va dir Natàlia fredament—. En rebrà una còpia aquesta tarda, no pateixi.

Semblava que Natàlia sempre rebés informació clau una mica abans que els altres, va cavil·lar Dimka. Era una gran habilitat per a un ajudant. Sens dubte devia ser molt valuosa per al seu cap, el ministre d’Afers Estrangers, Gromiko. Segurament per això tenia una feina amb tant de poder.

Dimka va quedar estupefacte en llegir l’informe. Aquell dia guanyaria la discussió gràcies a Natàlia, però eren males notícies per a la revolució cubana.

—Això encara és pitjor del que temia el camarada Khruixtxov! —va dir—. La CIA té equips de sabotatge a Cuba a punt per destruir les fàbriques de sucre i les centrals elèctriques. És una guerra de guerrilles! I s’estan conxorxant per assassinar Castro!

—Ens en podem refiar, d’aquesta informació? —va dir Filípov, que no es volia rendir.

—Quina opinió tens del KGB, camarada? —va dir Dimka, mirant-lo.

Filípov va callar.

Dimka es va posar dret.

—Perdoneu que doni per acabada aquesta reunió abans d’hora —va dir—. Però crec que el primer secretari ha de veure això immediatament. —Va sortir de la casa.

Va enfilar un camí per una pineda fins a la vil·la blanca d’estuc de Khruixtxov. Estava moblada d’una manera impactant, amb cortines blanques i mobles fets amb fusta blanquejada, com si fossin derelictes. No es podia imaginar qui havia triat un estil tan radicalment contemporani: sens dubte el pagerol Khruixtxov, no. Si s’hagués interessat en la decoració hauria preferit tapisseria de vellut i catifes amb estampat de flors.

Dimka va trobar el dirigent a la galeria de dalt, que donava a la badia. Khruixtxov tenia uns potents prismàtics Komz a la mà.

Dimka no estava nerviós. Sabia que Khruixtxov l’apreciava. Al seu cap li agradava la manera com plantava cara als altres ajudants.

—He cregut que voldria veure l’informe de seguida —va dir Dimka—. Operació Mangosta…

—L’acabo de llegir —el va interrompre Khruixtxov. Va passar els prismàtics a Dimka—. Mira cap allà —va dir assenyalant l’aigua en direcció a Turquia.

Dimka es va posar els prismàtics davant dels ulls.

—Míssils nuclears nord-americans —va dir Khruixtxov—. Apuntant a la meva datxa!

Dimka no veia cap míssil. Només veia Turquia, que era a dos-cents quaranta quilòmetres en aquella direcció. Però sabia que aquell gest teatral característic de Khruixtxov no anava gaire desencaminat. A Turquia els Estats Units havien desplegat míssils Júpiter, obsolets però no precisament inofensius. Dimka tenia aquesta informació pel seu oncle Volódia, de la intel·ligència de l’Exèrcit Roig.

Dimka no sabia què havia de fer. Havia de fingir que veia els míssils amb els prismàtics? Però Khruixtxov prou que ho sabia, que no els veia.

Khruixtxov va resoldre el problema arrencant-li els prismàtics.

—I saps què penso fer? —va dir.

—Digui-m’ho, sisplau.

—Procuraré que Kennedy sàpiga què en penso. Desplegaré míssils nuclears a Cuba, apuntant a la seva datxa!

Dimka es va quedar mut. Això sí que no s’ho esperava. I no li semblava una bona idea. Estava d’acord amb el seu cap que calia enviar més ajuda militar a Cuba, i s’havia barallat amb el Ministeri de Defensa per aquest tema, però ara Khruixtxov volia anar massa lluny.

—Míssils nuclears? —va repetir, intentant guanyar temps per pensar.

—Això mateix! —Khruixtxov va assenyalar l’informe del KGB sobre l’Operació Mangosta que Dimka encara tenia a les mans—. I això convencerà el Politburó de donar-me suport. Cigars enverinats. Ha!

—La nostra línia oficial ha estat que no desplegaríem armes nuclears a Cuba —va dir Dimka, com aquell que transmet una informació, fugint del to argumental—. Hem donat aquesta garantia als nord-americans diverses vegades, i públicament.

Khruixtxov va somriure amb trapelleria.

—Així Kennedy encara tindrà una sorpresa més gran!

Quan estava d’aquest humor, Khruixtxov li feia por, a Dimka. El primer secretari no era ximple, però era jugador. Si aquell pla fracassava el podia conduir a una humiliació diplomàtica que significaria la caiguda en desgràcia de Khruixtxov com a dirigent i, com a dany col·lateral, el final de la carrera de Dimka. Pitjor encara, podia provocar la invasió nord-americana de Cuba que es pretenia prevenir, i la seva estimada germana era a Cuba. Fins i tot hi havia la possibilitat que encengués la guspira de la guerra nuclear que posaria fi al capitalisme, al comunisme i possiblement al gènere humà.

D’altra banda, Dimka no podia evitar sentir certa emoció. Quin cop més fort contra els pretensiosos i rics Kennedy, contra el pinxo mundial que eren els Estats Units i contra tot el bloc de poder capitalista imperialista. Si la jugada sortia bé, quina victòria suposaria per a la Unió Soviètica i Khruixtxov!

Què havia de fer? Va recórrer al seu sentit pràctic i es va esforçar per pensar maneres de reduir el riscos apocalíptics del pla:

—Podríem començar signant un tractat de pau amb Cuba —va dir—. Els nord-americans no s’hi podran oposar sense reconèixer que tenien pensat atacar un pobre país del Tercer Món. —Khruixtxov semblava entusiasmat però no va dir res i Dimka va continuar—: Aleshores podríem començar el subministrament d’armes convencionals. Kennedy tampoc no podria protestar sense quedar malament: per què no pot comprar armes un país per al seu exèrcit? Finalment podríem enviar els míssils…

—No —va dir Khruixtxov bruscament. Anar a pams no li havia agradat mai, i Dimka ho sabia—. El que farem és això —va continuar—: Enviarem els míssils en secret. Els ficarem en caixes etiquetades com a «canonades de desguàs», o el que sigui. Ni els capitans dels vaixells no sabran què porten. Enviarem els nostres artillers a Cuba per muntar els llançamíssils. Els nord-americans no tindran ni idea del que fem.

Dimka estava una mica marejat, de por i d’eufòria alhora. Seria extraordinàriament difícil mantenir en secret un projecte així, fins i tot a la Unió Soviètica. Caldrien milers d’homes per embalar les armes, enviar-les en tren als ports, obrir les caixes quan arribessin a Cuba i desplegar-les. Era possible mantenir-los a tots en silenci?

Tanmateix, no va dir res.

—I, aleshores, quan les armes estiguin a punt per al llançament —va continuar Khruixtxov—, farem un comunicat. Serà un fet consumat, els nord-americans no hi podran fer res.

Era la mena de gest teatral que agradava a Khruixtxov, i Dimka sabia que no el convenceria mai de no fer-ho.

—Qui sap com reaccionarà el president Kennedy a una comunicació així —va dir amb cautela.

Khruixtxov va esbufegar, burleta.

—És un marrec, no té experiència, és dèbil.

—És cert —va admetre Dimka, tot i que temia que Khruixtxov infravalorava el jove president—. Però tenen eleccions a mitjan legislatura el 6 de novembre. Si anunciéssim els míssils durant la campanya, Kennedy estaria molt més pressionat per actuar d’una manera dràstica, per evitar la humiliació a les urnes.

—Llavors has de mantenir-ho en secret fins al sis de novembre.

—Qui, jo? —va preguntar Dimka.

—Tu. Et posaré al capdavant del projecte. Seràs el meu enllaç amb el Ministeri de Defensa, que serà l’encarregat de portar-ho a terme. Serà feina teva procurar que el secret no es filtri fins que no estiguem a punt.

Dimka estava tan estupefacte que se li va escapar un «per què jo?» sense voler.

—No suportes el malparit d’en Filípov. Per això puc confiar que el faràs anar recte.

Dimka estava massa horroritzat per amoïnar-se per com sabia Khruixtxov que no suportava Filípov. Acabaven d’encarregar a l’exèrcit una tasca gairebé impossible i, si fracassava, Dimka en seria el responsable. Era una catàstrofe.

Però sabia que no ho podia dir.

—Gràcies, Nikita Serguéievitx —va dir formalment—. Pot confiar en mi.





15


El model GAZ-13 l’anomenaven Gavina pels alerons de darrere d’estil americà aerodinàmic. Assolia els cent seixanta quilòmetres per hora, si bé anar a aquella velocitat per les carreteres soviètiques era difícil. Estava disponible en dos tons de vermell fosc i crema amb pneumàtics de banda blanca, però el de Dimka era negre.

Seia darrere del vehicle que passava pel costat del moll a Sebastòpol, Ucraïna. La ciutat estava situada a la punta de la península de Crimea, que s’endinsava en el mar Negre. Vint anys enrere els bombardejos i el foc d’artilleria alemanys l’havien arrasat. Després de la guerra l’havien reconstruït com una alegre ciutat de vacances amb miradors mediterranis i arcs venecians.

Dimka va baixar del cotxe i va mirar l’embarcació atracada al port, un vaixell de càrrega de fusta amb grans escotilles dissenyades perquè hi cabessin troncs d’arbre. Sota l’ardent sol estiuenc, els estibadors carregaven esquís i contenidors etiquetats clarament com a roba per a baixes temperatures, per transmetre la impressió que el vaixell es dirigia al gèlid nord. Dimka havia ideat el codi expressament enganyós anomenat Operació Anadir, el nom d’una ciutat de Sibèria.

Un segon Gavina es va aturar al moll i va aparcar darrere del de Dimka. En van baixar quatre homes amb uniforme de la intel·ligència de l’Exèrcit Roig, que esperaven instruccions.

Una grua enorme estava situada a sobre d’unes vies de tren que seguien la línia del moll, a punt per traslladar la càrrega directament dels vagons al vaixell. Dimka va mirar l’hora al rellotge de polsera.

—El tren ja hauria d’haver arribat, punyeta.

Dimka tenia els nervis de punta. No havia estat tan tens en tota la seva vida. De fet, abans d’encarregar-se d’aquest projecte no sabia què era l’estrès.

L’home amb més rang de l’Exèrcit Roig era un coronel anomenat Pànkov. Malgrat el seu rang, es va dirigir a Dimka amb un respecte formal.

—Vols que faci una trucada, Dmitri Ílitx?

—Em sembla que ja ve —va dir un altre oficial, el tinent Meyer.

Dimka va mirar via avall. En la llunyania va veure que s’acostava lentament una fila de vagons oberts i baixos, carregats de capses allargades de fusta.

—Es pot saber per què tothom pensa que arribar un quart d’hora tard és normal? —va dir Dimka.

Estava amoïnat pels espies. Havia visitat el cap de la delegació local del KGB i havia repassat amb ell la llista de persones sospitoses de la zona. Eren tots dissidents: poetes, capellans, pintors d’art abstracte i jueus que volien anar a viure a Israel; els típics descontents soviètics i tan inofensius com un club de ciclistes. Dimka els havia fet arrestar de tota manera, encara que cap d’ells no representés una amenaça. Per força hi havia d’haver agents de la CIA de debò a Sebastòpol, però el KGB no sabia qui eren.

Un home amb uniforme de capità va baixar al moll per la passarel·la del vaixell i va anar a parlar amb Pànkov.

—Estàs al capdavant d’això, coronel?

Pànkov va inclinar el cap en direcció a Dimka.

El capità es va tornar menys deferent.

—El meu vaixell no pot anar a Sibèria —va dir.

—La seva destinació és informació classificada —va dir Dimka—. No en parlis.

A la butxaca Dimka tenia un sobre segellat que el capità obriria després de salpar del mar Negre cap al Mediterrani. En aquell moment sabria que es dirigia a Cuba.

—Necessito oli lubricant per a temperatures baixes, anticongelant, equipament descongelant…

—Calla ara mateix —va dir Dimka.

—Però haig de protestar. Les condicions siberianes…

—Dóna-li un cop de puny a la boca —va dir Dimka al tinent Meyer.

Meyer era un homenàs i va colpejar amb força el capità, que va caure a terra amb sang als llavis.

—Torna a bord del teu vaixell, espera ordres i calla —va dir Dimka.

El capità va marxar i els homes que esperaven al moll van tornar a mirar el tren que s’acostava.

L’Operació Anadir era descomunal. Aquell tren era el primer d’un comboi de vint trens, necessaris només per fer arribar aquell primer regiment de míssils a Sebastòpol. En total, Dimka enviaria cinquanta mil homes i dues-centes trenta mil tones d’equipament a Cuba. Tenia una flota de vuitanta-cinc vaixells.

Encara no tenia ni idea de com mantindria l’operació en secret.

A la Unió Soviètica la majoria de les persones amb autoritat eren poc eficients, mandroses, borratxes i directament estúpides. Entenien malament les instruccions, se n’oblidaven, abordaven les tasques difícils de mala gana i es rendien; de vegades fins i tot decidien pel seu compte fer-ho a la seva manera. Raonar-hi era inútil; oferir al·licients era pitjor. Si es mostrava tou es pensaven que era un neci que podien ignorar.

El tren es va aturar a l’altura del vaixell i els frens van grinyolar. Cada vagó, construït expressament per a aquella missió, duia només una caixa de fusta de vint-i-cinc metres de llarg per tres d’ample. El conductor de la grua va pujar a la cabina de control. Els estibadors van pujar als vagons i van preparar les caixes per ser carregades. Una companyia de soldats que havia viatjat amb el tren es va posar a ajudar els estibadors. Dimka es va tranquil·litzar en veure que, d’acord amb les instruccions, s’havien tret les insígnies dels uniformes del regiment de míssils.

Un home amb vestit de paisà va saltar d’un vagó i Dimka es va irritar en veure que era Ievgueni Filípov, el seu homòleg al Ministeri de Defensa. Filípov va anar cap a Pànkov, com havia fet el capità, però el coronel el va aturar.

—Aquí està al capdavant el camarada Dvorkin.

Filípov va arronsar les espatlles.

—Tan sols uns minuts de retard —va dir tot satisfet—. Ens ha endarrerit…

Dimka va notar una cosa.

—Oh, no —va dir—. Merda.

—Què passa? —va preguntar Filípov.

Dimka va picar de peus sobre el moll de formigó.

—Merda, merda, merda.

—Què passa?

Dimka el va mirar enfurismat.

—Qui és el responsable del tren?

—Amb nosaltres ha vingut el coronel Kats.

—Porta’m aquest imbècil ara mateix.

A Filípov no li feia gens de gràcia obeir les ordres de Dimka, però no s’hi podia negar i se’n va anar.

Pànkov va mirar Dimka amb expressió interrogant.

—Veus el que hi ha gravat als laterals de totes les caixes? —va dir Dimka, cansat i rabiós.

—És un número en codi de l’exèrcit —va dir Pànkov.

—Exacte —va dir Dimka amb amargor—. Significa: «Míssil balístic R-12».

—Merda —va fer Pànkov.

Dimka va sacsejar el cap amb fúria, impotent.

—La tortura és poca cosa per a alguns.

Sempre havia temut que tard o d’hora acabaria tenint un enfrontament amb l’exèrcit i, comptat i debatut, ja li anava bé que fos llavors, amb el primer carregament. Estava preparat.

Filípov va tornar amb un coronel i un comandant.

—Bon dia, camarades —va dir l’home amb més rang—. Sóc el coronel Kats. Un petit retard, però tret d’això tot va segons…

—No, no va, cabró sense cervell —va dir Dimka.

Kats no s’ho podia creure.

—Què has dit?

—Vigila, Dvorkin —va dir Filípov—, no pots parlar així a un oficial de l’exèrcit.

Dimka va ignorar Filípov i va continuar dirigint-se a Kats.

—Has posat en perill la seguretat de tota l’operació amb la teva desobediència. Les teves ordres eren tapar amb pintura els números de l’exèrcit de les caixes. Se’t van proporcionar noves plantilles que deien «Canonades de plàstic per a construcció». Havies de pintar-les de nou a totes les caixes.

—No hi va haver temps —va dir Kats, indignat.

—Sigues raonable, Dvorkin —va demanar Filípov.

Dimka sospitava que Filípov estaria encantat si el secret es filtrava, perquè així Khruixtxov quedaria desacreditat i fins i tot podria perdre el càrrec.

Dimka va assenyalar el mar, en direcció sud.

—Hi ha un país de l’OTAN a només dos-cents cinquanta quilòmetres en aquella direcció, Kats, idiota de merda. No saps que els nord-americans tenen espies? I que els envien a llocs com Sebastòpol, que és una base naval i un port soviètic important?

—Els rètols estan en codi…

—En codi? De què està fet el teu cervell, de caca de gos? Quin ensinistrament et penses que donen als espies imperialistes capitalistes? Els ensenyen a reconèixer insígnies d’uniforme, com la del regiment de míssils que portes al coll, contravenint les ordres, i altres insígnies militars i identificacions d’equipament. Perquè ho sàpigues, tifa, qualsevol traïdor i informador de la CIA a Europa sap interpretar el codi de l’exèrcit en aquestes caixes.

Kats va intentar mantenir la dignitat.

—Qui et penses que ets? —va protestar—. Com goses parlar-me així. Tinc fills més grans que tu.

—Quedes rellevat del comandament —va dir Dimka.

—No diguis bestieses.

—Ensenya-l’hi, sisplau.

El coronel Pànkov va treure’s un full de paper de la butxaca i el va ensenyar a Kats.

—Com veus al document —va comunicar Dimka—, tinc l’autoritat que cal.

Dimka va veure que Filípov obria la boca, estupefacte.

—Estàs arrestat per traïdor —va dir Dimka a Kats—. Vés amb aquests homes.

El tinent Meyer i un altre home del grup de Pànkov es van situar àgilment a cada costat de Kats, el van agafar un per cada braç i el van conduir cap a la limusina.

Filípov va recuperar la parla.

—Dvorkin, pensa-t’ho bé…

—Si no pots dir res útil, calla —va dir Dimka. Va mirar el comandant del regiment de míssils, que no havia obert la boca—. Ets el segon del coronel Kats?

L’home semblava aterrit.

—Sí, camarada. Comandant Spéktor, al teu servei.

—Des d’ara estàs al capdavant.

—Gràcies.

—Emporta’t aquest tren. Una mica més al nord hi ha unes grans cotxeres. Parla amb el director del ferrocarril perquè s’hi pugui estar dotze hores mentre repinteu les caixes. Demà torna a portar el tren aquí.

—Sí, camarada.

—El coronel Kats passarà la resta de la seva vida, que no serà gaire, en un camp de treball a Sibèria. No cometis errors, comandant Spéktor.

—No, camarada, no ho faré.

Dimka va pujar a la limusina. Tot passant, va veure Filípov al moll, quiet, com si no entengués què acabava de passar.

Tània Dvorkin era al moll de Mariel, a la costa nord de Cuba i a quaranta quilòmetres de l’Havana, on una estreta ansa s’obria en un port natural immens ocult entre els turons. Mirava ansiosament un vaixell soviètic amarrat en un moll de formigó. Aparcat al moll hi havia un camió ZIL-130 soviètic enganxat a un tràiler de vint-i-cinc metres. Una grua aixecava una caixa llarga de fusta de la bodega del vaixell i la traslladava amb lentitud penosa cap al camió. La caixa estava senyalitzada en rus amb les paraules «Canonades de plàstic per a construcció».

Ho veia tot amb la llum de reflectors. Per ordre del seu germà, els vaixells s’havien de descarregar de nit. S’havia desallotjat el port i no hi havia altres vaixells. Les barques patrulla havien tancat l’ansa i els homes granota escorcollaven l’aigua al voltant del vaixell per prevenir perills submarins. El nom de Dimka es pronunciava amb temor: la seva paraula era llei, i la seva ira, terrible, deien.

Tània escrivia articles per a la TASS que explicaven les ajudes que rebia Cuba de la Unió Soviètica i l’agraïment dels cubans per l’amistat del seu aliat de l’altra punta del globus. Però es reservava la veritat per als cables codificats que enviava a Dimka al Kremlin, a través del sistema telegràfic del KGB. I ara Dimka li havia encarregat la tasca extraoficial d’assegurar que les seves instruccions es complissin al peu de la lletra. Per això estava tan nerviosa.

Amb Tània hi havia el general Paz Oliva, l’home més atractiu que havia vist mai.

Paz feia caure d’esquena: era alt i fort i feia una mica de por, fins que somreia i parlava amb una veu baixa i càlida que recordava a Tània les cordes d’un violoncel acariciades per un arc. Tenia trenta anys i escaig: la majoria dels militars de Castro eren joves. La pell fosca i els cabells arrissats feien que semblés més negre que llatí. Era un noi ideal per a pòster de propaganda de la política de Castro sobre igualtat racial, en contrast radical amb la de Kennedy.

A Tània li encantava Cuba, però li havia costat una mica acostumar-s’hi. Enyorava més Vassili del que es pensava. S’adonava que, tot i que no haguessin estat mai amants, l’estimava molt. Patia per ell; era en un camp de treball de Sibèria, passant fam i fred. La campanya per la qual l’havien castigat —fer pública la malaltia del cantant Ustin Bodian— havia reeixit fins a un cert punt: havien tret Bodian de la presó, però havia mort poc després en un hospital de Moscou. Segur que a Vassili no se li havia escapat la ironia.

Tanmateix, hi havia coses a les quals no es podia acostumar. Encara es posava jaqueta per sortir, per molt que no fes mai fred. Estava tipa de les mongetes i l’arròs, i, sorprenentment, enyorava menjar-se un bol de kasha amb crema agra. Un dia darrere l’altre feia sol i calor i de vegades desitjava un ruixat que refresqués els carrers.

Els pagesos cubans eren tan pobres com els pagesos soviètics, però semblaven més feliços, potser pel clima. I al final la irresistible joie de vivre dels cubans va encisar Tània. Fumava cigars i bevia rom amb tuKola, el substitut nacional de la Coca-Cola. Li encantava ballar amb Paz els ritmes irresistiblement sensuals de la música tradicional que anomenaven «trova». Castro havia tancat gairebé tots els clubs nocturns, però ningú no podia impedir que els cubans toquessin la guitarra i els músics s’havien traslladat a bars més petits anomenats «casas de la trova».

No obstant això, patia per la població cubana. Havien desafiat els Estats Units, el seu poderós veí a només cent cinquanta quilòmetres de distància a l’estret de Florida, i sabia que algun dia podien ser castigats. Quan hi pensava, Tània se sentia com l’ocell del cocodril, planant valerosament entre la mandíbula oberta de la gran bèstia, picotejant menjar d’una filera de dents com ganivets esmolats.

Valia la pena el desafiament cubà? El temps ho diria. Tània era pessimista amb les perspectives de reformar el comunisme, però algunes de les coses que havia fet Castro eren admirables. El 1961, l’Any de l’Educació, deu mil estudiants s’havien traslladat al camp per ensenyar els pagesos a llegir, una croada heroica per eliminar l’analfabetisme. La primera frase del manual era «els pagesos treballen per a la cooperativa», però, a què treia cap? Les persones que sabien llegir estaven més preparades per reconèixer com a tal la propaganda del govern.

Castro no era bolxevic. Se’n reia, de l’ortodòxia, i sempre anava darrere de noves idees. Per això irritava tant el Kremlin. Però tampoc no era un demòcrata. Tània s’havia entristit quan Castro va anunciar que la revolució feia innecessàries les eleccions. I en un camp havia imitat la Unió Soviètica sense manies: amb l’assessorament del KGB havia creat un cos despietat de policia secreta per aixafar la dissidència.

Comptat i debatut, Tània desitjava el millor a la revolució. Cuba havia d’escapar del subdesenvolupament i el colonialisme. Ningú no volia que tornessin els nord-americans, amb els seus casinos i les seves prostitutes. Però Tània es preguntava si als cubans se’ls permetria algun dia prendre les seves decisions. L’hostilitat nord-americana els empenyia als braços dels soviètics, i alhora, com més s’acostava Castro a la Unió Soviètica, més augmentava la probabilitat que els nord-americans envaïssin Cuba. El que necessitava el país era que el deixessin en pau.

Però potser ara tindria una possibilitat. Ella i Paz eren de les poques persones que sabien què hi havia en aquelles caixes allargades de fusta. Ella informava directament Dimka de l’eficàcia de la tapadora de seguretat. Si el pla funcionava podia protegir Cuba per sempre del perill d’una invasió nord-americana i donar al país l’espai suficient per trobar el seu camí cap al futur.

Si més no, era el que esperava.

Feia un any que coneixia Paz.

—No parles mai de la teva família —va dir Tània, mentre observaven com es posicionava la caixa al tràiler.

Va parlar en castellà, que ja començava a dominar. També havia après alguna cosa de l’anglès amb accent americà que molts cubans utilitzaven de vegades.

—La revolució és la meva família —va dir ell.

«Creu-t’ho», va pensar Tània.

Tant li feia, perquè segurament es ficaria al llit amb ell.

Paz podia ser una versió de pell fosca de Vassili, atractiu, encantador i descregut. Probablement hi havia cua de cubanes flexibles amb ulls brillants per ficar-se al seu llit.

Es va renyar a ella mateixa per ser tan cínica. Que un home fos captivador no volia dir que fos un conquistador superficial. Potser Paz només esperava trobar la dona adequada perquè fos la seva companya i treballés amb ell en la construcció d’una nova Cuba.

Van lligar la caixa del míssil al terra del tràiler. Un tinent baixet i obsequiós anomenat Lorenzo es va acostar a Paz.

—Estem a punt per marxar, general.

—Endavant —va dir Paz.

El camió es va allunyar a poc a poc del moll. Un grup nombrós de motos es van engegar i van passar davant del camió per obrir-li el camí. Tània i Paz van pujar al cotxe de l’exèrcit, un Buick Le Sabre verd, i van seguir el comboi.

Les carreteres cubanes no estaven pensades per a camions de vint-i-cinc metres. Els últims tres mesos, l’Exèrcit Roig havia construït ponts nous i havia eliminat revolts tancats, i tot i això, a estones, el comboi es movia a pas de tortuga. Tània va notar amb alleujament que no hi havia més vehicles a les carreteres. Als pobles que travessaven, les cases baixes de fusta de dues habitacions estaven fosques i tancades i barrades. Dimka estaria satisfet.

Tània sabia que al moll ja estaven carregant un altre míssil en un altre camió. El procés continuaria fins a trenc d’alba. Per descarregar-ho tot necessitarien dos dies.

De moment, l’estratègia de Dimka funcionava. No semblava que ningú sospités què feia la Unió Soviètica a Cuba. No hi havia rumors al circuit diplomàtic ni a les pàgines fora de control dels diaris occidentals. La temuda explosió d’indignació a la Casa Blanca no s’havia produït.

Però encara faltaven dos mesos per a les eleccions nord-americanes a mitjan legislatura; dos mesos més durant els quals aquells míssils enormes s’havien de posar a punt per al llançament en el secret més absolut. Tània no veia clar que fos possible.

Al cap de dues hores van entrar en una ampla vall que havia estat ocupada per l’Exèrcit Roig. Allà els enginyers estaven construint un lloc de llançament. Era un de més d’una dotzena que hi havia amagats de la vista en replecs de les muntanyes per tots els mil dos-cents cinquanta quilòmetres de llarg de l’illa de Cuba.

Tània i Paz van baixar del cotxe per observar com descarregaven la grua del camió, també amb reflectors.

—Ja està —va dir Paz en un to satisfet—. Ara tenim armes nuclears. —Va treure un cigar i el va encendre.

—Quant temps es necessita per desplegar-les? —va preguntar Tània, que havia percebut una nota de cautela.

—No gaire —va dir ell, traient-hi importància—. Un parell de setmanes.

Paz no estava d’humor per pensar en problemes, però a Tània li semblava que aquella tasca exigia més de dues setmanes. La vall era un lloc de construcció polsegós on no s’havia avançat gaire de moment. Però, al capdavall, Paz tenia raó: la part més difícil, que era portar les armes nuclears a Cuba sense que els nord-americans ho descobrissin, estava feta.

—Mira aquesta preciositat —va dir Paz—. Un dia podria aterrar al bell mig de Miami. Bang.

Tània es va esgarrifar només de pensar-hi.

—Espero que no.

—Per què?

De debò necessitava que l’hi expliquessin?

—L’objectiu d’aquestes armes és dissuasiu. Han d’impedir que els nord-americans envaeixin Cuba. Si s’han de fer servir, voldrà dir que han fracassat.

—Potser sí —va admetre ell—. Però si ens ataquen, podrem esborrar del mapa ciutats senceres dels Estats Units.

A Tània la va irritar l’evident gust amb què ell imaginava aquella perspectiva esgarrifosa.

—Què se’n trauria?

La pregunta el va sorprendre.

—Mantenir la dignidad de la nació cubana. —Va pronunciar la paraula «dignidad» en castellà com si fos sagrada.

Tània no s’ho podia creure.

—No em diguis que iniciaries una guerra nuclear per una qüestió d’orgull.

—Ja ho crec que sí. Què hi pot haver més important?

—La supervivència del gènere humà, per començar —va dir Tània, amb indignació.

Paz va gesticular amb el cigar desdenyosament.

—A tu et preocupa el gènere humà —va dir—. A mi em preocupa l’honor.

—Merda —va dir Tània—. T’has tornat boig?

Paz la va mirar.

—El president Kennedy està disposat a utilitzar les armes nuclears si ataquen els Estats Units —va dir—. El secretari Khruixtxov les utilitzarà si ataquen la Unió Soviètica. El mateix que De Gaulle a França i qui sigui que mani a la Gran Bretanya. Si algun d’ells digués el contrari el destituirien immediatament. —Va xuclar el cigar i la punta se li va posar vermella; després va treure fum—. Si jo m’he tornat boig —va dir—, ells també.

George Jakes no sabia per què l’havien cridat amb urgència. Bobby Kennedy l’havia convocat, juntament amb Dennis Wilson, a una reunió de crisi a la Casa Blanca el matí del dimarts 16 d’octubre. Però s’imaginava que el tema sortiria a la primera plana del New York Times d’aquell dia, amb un titular així:


EISENHOWER ACUSA EL PRESIDENT DE DEBILITAT EN POLÍTICA EXTERIOR

La norma no escrita deia que els expresidents no atacaven els seus successors. Tanmateix, a George no li estranyava que Eisenhower s’hagués saltat la convenció. Jack Kennedy havia guanyat acusant Eisenhower de debilitat i inventant-se un «desequilibri de míssils» inexistent en favor dels soviètics. Era evident que Iker l’hi tenia jurada. Ara que Kennedy era susceptible de ser acusat del mateix, Eisenhower aprofitava per venjar-se’n, exactament tres setmanes abans de les eleccions de meitat de legislatura.

L’altra possibilitat era pitjor. El temor més gran de George era que s’hagués filtrat l’Operació Mangosta. La revelació que el president i el seu germà estaven organitzant operacions de terrorisme internacional seria munició per a qualsevol candidat republicà. Dirien que el que feien els Kennedy era delicte i a sobre que eren imbècils per deixar-se descobrir. I quina represàlia s’inventaria Khruixtxov?

George veia que el seu cap estava furiós. Bobby no sabia amagar els seus sentiments. La ràbia es mostrava en la mandíbula serrada, la tensió de les espatlles i la foguerada àrtica de la seva mirada d’ulls blaus.

A George li agradava Bobby per la sinceritat de les seves emocions. Els que treballaven amb ell veien sovint el que li passava per dins, cosa que el feia més vulnerable, però també més encantador.

Quan van entrar a la Sala del Gabinet, el president Kennedy ja hi era. Estava assegut a l’altre cantó d’una taula llarga, sobre la qual hi havia uns quants cendrers grans. El president era al centre, sota el segell presidencial, que penjava a la paret de darrere seu. A cada cantó del segell, una finestra alta amb arc donava al Rose Garden.

Amb ell hi havia una nena amb un vestit blanc, que sens dubte era la seva filla Caroline, que encara no havia fet els cinc anys. Tenia els cabells castanys; els duia curts i amb la ratlla al costat, com el seu pare, i subjectats amb un passador senzill. La nena parlava amb ell, li explicava alguna cosa amb solemnitat i ell l’escoltava captivat, com si les paraules de la menuda fossin tan vitals com tot el que es deia en aquella sala del poder. George es va sentir profundament commogut per la intensitat de la relació entre pare i filla. «Si mai tinc una filla», va pensar, «l’escoltaré així, perquè sàpiga que és la persona més important del món».

Els ajudants es van asseure d’esquena a la paret. George va seure al costat de Skip Dickerson, que treballava per al vicepresident Lyndon Johnson. Skip tenia els cabells molt llisos i clars, i la pell molt pàl·lida, gairebé com un albí. Es va apartar el serrell dels ulls i va parlar amb accent del sud.

—Algú sap on s’ha calat foc?

—Bobby no ens n’ha dit res —va contestar George.

Va entrar una dona que George no coneixia i es va endur Caroline.

—La CIA té novetats —va dir el president—. Comencem.

En un extrem de la sala, davant de la llar de foc, hi havia un cavallet amb una gran fotografia en blanc i negre a sobre. L’home que s’estava dret al costat es va presentar com un expert en la interpretació de fotografies. George no sabia que aquesta professió existís.

—Les fotos que ara veuran les va treure diumenge a gran altitud un avió U-2 de la CIA que volava sobre Cuba.

Tothom coneixia els plans d’espionatge de la CIA. Feia dos anys els soviètics havien abatut un avió a Sibèria i havien jutjat el pilot per espionatge.

Tothom va mirar la foto del cavallet. Era borrosa i granulosa, i no s’hi veia res que George pogués reconèixer, fora d’arbres, potser. Necessitaven un intèrpret perquè els expliqués què veien.

—Això és una vall de Cuba a uns trenta quilòmetres a l’interior des del port de Mariel —va revelar l’agent de la CIA. Va assenyalar amb un bastó curt—. Una carretera nova i de qualitat porta a un gran camp obert. Aquestes petites formes escampades al voltant són vehicles de construcció: buldòzers, retroexcavadores i camions bolquets. I aquí… —Va picar la foto emfàticament—. Aquí al mig, veuen un grup de formes que semblen taulons de fusta en fila. De fet són caixes de fusta de vint-i-cinc metres de llarg per tres d’ample. Són les dimensions exactes d’un míssil balístic soviètic R-12 d’abast mitjà dissenyat per carregar-hi un cap nuclear.

George va reprimir a temps un «hòstia puta», però altres no van tenir tanta contenció i, de cop, la sala es va omplir d’exclamacions.

—N’està segur? —va preguntar algú.

—Fa molts anys que estudio fotografies de reconeixement aeri i els puc assegurar dues coses: una, així és exactament com són els míssils nuclears i, dues, no hi ha cap altra cosa igual —va dir l’intèrpret de fotos.

«Que Déu ens empari», va pensar George atemorit, «els maleïts cubans tenen armes nuclears».

—Com dimonis hi han arribat? —va preguntar un altre.

—Sembla que els soviètics els han transportat a Cuba en condicions extremament secretes —va declarar l’intèrpret de fotos.

—Ens els han colat davant dels nassos —va gemegar el que havia fet la pregunta abans.

—Quin abast tenen aquests míssils? —va preguntar un altre.

—Més de mil cinc-cents quilòmetres.

—Per tant arribarien fins a…

—Fins a aquesta casa, sí, senyor.

George es va haver de reprimir per no aixecar-se i tocar el dos.

—I quant tardaria?

—A arribar des de Cuba? Calculem que uns trenta minuts.

Involuntàriament, George va mirar cap a les finestres, com si pogués veure un míssil arribant pel Rose Garden.

—El fill de puta de Khruixtxov em va mentir —va dir el president—. Em va dir que no desplegaria míssils nuclears a Cuba.

—I la CIA ens va recomanar que el creguéssim —va afegir Bobby.

—Això acabarà dominant la campanya electoral —va dir un altre dels presents—, tres setmanes més.

Agraït per la distracció, George es va concentrar en les conseqüències de la informació en la política nacional: la possibilitat d’una guerra nuclear era massa horrible per entretenir-s’hi. Va pensar en el New York Times del matí. Tot el que podria dir ara Eisenhower! Almenys quan ell era president no havia permès que la Unió Soviètica convertís Cuba en una base nuclear comunista.

Era un desastre i no sols per a la política exterior. Un triomf dels republicans al novembre representaria que Kennedy estaria lligat de mans i peus els dos últims anys de la seva presidència i allò significaria el final dels avenços en drets civils. Si s’afegien més republicans als demòcrates del sud que s’oposaven a la igualtat dels negres, Kennedy no podria tirar endavant una llei sobre els drets civils. Quant temps passaria abans que l’avi de Maria pogués registrar-se per votar sense que l’arrestessin?

En política tot estava relacionat.

«Hem de fer alguna cosa amb això dels míssils», va pensar George.

No tenia ni idea de què.

Sortosament, Jack Kennedy, sí.

—Primer, hem d’incrementar la vigilància de Cuba amb U-2 —va dir el president—. Hem de saber quants míssils tenen i on els tenen. I després, juro per Déu que ens n’apoderarem.

George es va animar una mica. De sobte el problema no semblava tan gros. Els Estats Units tenien centenars d’avions i milers de bombes. I que el president Kennedy prengués mesures decidides i violentes per protegir el país no perjudicaria els demòcrates en les eleccions.

Tothom va mirar el general Maxwell Taylor, president del Comitè d’Assessors de Defensa i cap militar de més rang dels Estats Units després del president. Els cabells ondulats, engominats i amb la clenxa al mig, van fer pensar a George que era presumit. Era un home de confiança tant de Jack com de Bobby, però George no sabia per què.

—Un atac aeri hauria d’anar seguit d’una invasió de Cuba a gran escala —va dir Taylor.

—I tenim un pla alternatiu per a això.

—Podem desembarcar-hi cent cinquanta mil homes al cap d’una setmana del bombardeig.

Kennedy encara estava rumiant com apoderar-se dels míssils soviètics.

—Podem garantir que destruirem tots els llocs de llançament de Cuba? —va preguntar.

—Això mai no es pot garantir al cent per cent, senyor president —va contestar Taylor.

George no havia previst aquest obstacle. Cuba feia mil dos-cents cinquanta quilòmetres de llarg. Les Forces Aèries potser no podrien localitzar tots els emplaçaments, i menys encara destruir-los.

—I m’imagino que qualsevol míssil que quedés després del nostre atac aeri seria disparat immediatament contra els Estats Units —va fer el president.

—Hauríem de suposar que sí —va dir Taylor.

El president semblava enfonsat, i de sobte George va tenir clar el terrible pes de la responsabilitat que suportava.

—Digui’m una cosa —va dir Kennedy—. Si caigués un míssil sobre una ciutat mitjana dels Estats Units, quin mal causaria?

A George li van fugir del cap les eleccions polítiques i una vegada més el cor se li va glaçar en pensar en la possibilitat que esclatés una guerra nuclear.

El general Taylor va parlar amb els seus assessors un moment i després va tornar a dirigir-se a la resta.

—Senyor president —va dir—, calculem que moririen sis-centes mil persones.





16


Ània, la mare de Dimka, volia conèixer Nina, cosa que el va sorprendre. La relació que tenia amb Nina era estimulant i dormia amb ella sempre que podia, però què tenia a veure tot plegat amb la seva mare?

L’hi va dir així mateix i ella va respondre amb exasperació.

—A escola eres el més llest, però de vegades sembles ruc —va dir—. A veure, cada cap de setmana que no ets fora amb Khruixtxov, ets amb aquesta noia. És evident que és important. Fa tres mesos que sortiu. Sóc la teva mare i vull saber com és! Com pot ser que m’ho preguntis?

Segurament tenia raó. Nina no era una amiga ni tan sols la seva xicota. Era la seva amant. Havia esdevingut part de la seva vida.

Estimava la seva mare, però no l’obeïa en tot: a ella no li agradava ni la seva moto, ni els texans, ni Valentin. Tanmateix, faria qualsevol cosa raonable per complaure-la i per això va convidar Nina a casa.

D’entrada Nina s’hi va negar.

—No hi aniré perquè la teva família m’inspeccioni com si fos un cotxe usat que et vols vendre! —va dir amb ressentiment—. Digues a la teva mare que no em vull casar. Així perdrà l’interès per mi.

—No és la meva família. Només és ella —va dir Dimka—. El pare és mort i la meva germana és a Cuba. A més, què tens en contra del matrimoni?

—Per què? Que t’estàs declarant?

Dimka es va quedar tallat. Nina era divertida i sexi, i ell mai no havia estat tan íntimament unit a una dona, però no havia pensat en el matrimoni. Volia passar amb ella la resta de la vida?

Va esquivar la pregunta.

—Només intento entendre’t.

—Vaig provar el matrimoni i no em va agradar —va dir Nina—. Content?

La bel·ligerància era un dels seus trets per defecte. A Dimka li semblava bé. Formava part del que la feia tan estimulant.

—Prefereixes estar soltera —va dir.

—És evident.

—Què té de bo?

—No haig de complaure un home, i em puc complaure a mi mateixa. I si vull alguna cosa més, et tinc a tu.

—Omplo perfectament el buit.

La noia va somriure amb el doble sentit.

—Això mateix.

Tanmateix es va quedar un moment capficada.

—Au, va, no vull que la teva mare m’agafi mania. Vindré.

El dia en qüestió, Dimka estava nerviós. Nina era imprevisible. Quan alguna cosa no li agradava —un plat que algú trencava per poca traça, un menyspreu real o imaginari, un to de retret a la veu de Dimka— ho manifestava amb la força d’una ràfega de vent del nord a Moscou al gener. Esperava que s’entengués amb la seva mare.

Nina no havia estat mai a la Casa del Govern. El vestíbul, que era gran com una sala de ball petita, la va meravellar. El pis no era immens, però tenia acabats de luxe en comparació amb les llars mitjanes de Moscou. Tenia catifes gruixudes i paper pintat car, i una radiogramola: un moble de noguera que contenia un tocadiscos i una ràdio. Aquests eren els privilegis dels oficials de més rang del KGB, com el pare de Dimka.

Ània havia preparat un assortit esplèndid de coses per picar, que els moscovites preferien als sopars formals: cavalla fumada i ous durs amb pebre vermell sobre pa blanc; sandvitxos petits de pa de sègol amb cogombre i tomàquet, i la seva pièce de résistance, una safata de «velers»: trossos ovalats de torrada amb un triangle de formatge dret subjectat amb un escuradents a manera de pal.

Ània portava un vestit nou i s’havia maquillat una mica. S’havia engreixat des de la mort del pare de Dimka, i li esqueia. El seu fill veia que era més feliç d’ençà que el seu marit no hi era. Potser Nina l’encertava en la seva opinió sobre el matrimoni.

—El meu Dimka té vint-i-tres anys i és la primera vegada que porta una noia a casa —va ser el primer que va dir Ània a Nina.

Dimka va desitjar que no ho hagués dit. El feia quedar com un principiant. Ho era, un principiant, i Nina feia temps que ho sabia, però tampoc no calia que l’hi recordessin. En tot cas, Dimka aprenia de pressa. Nina deia que era un bon amant, millor que el seu marit, encara que no volgués entrar en detalls.

Nina el va sorprendre fent un gran esforç per agradar la seva mare, dirigint-s’hi respectuosament com a Ània Grigórivitx, ajudant-la a la cuina i preguntant-li on s’havia comprat el vestit.

Quan tots havien begut una mica de vodka, Ània es va relaxar.

—Escolta, Nina, diu el meu Dimka que no et vols casar.

—Mare, és una cosa personal —va protestar Dimka.

Però Nina no es va ofendre.

—Com tu, jo ja he estat casada —va dir.

—Però jo sóc gran.

Ània tenia quaranta-cinc anys, i aquesta edat, en general, es considerava massa gran per tornar-se a casar. Es donava per fet que les dones ja havien deixat de tenir desig i, si en tenien, se les mirava malament. Si una vídua respectable es tornava a casar a aquesta edat tenia la precaució d’esbombar que només ho feia per «la companyia».

—No sembles gran, Ània Grigórivitx —va dir Nina—. Podries ser la germana gran de Dimka.

Era una bestiesa, però a Ània li va agradar que l’hi digués. Potser a les dones sempre els agradaven aquests afalacs, tant si eren creïbles com si no. Fos com fos, no ho va negar.

—En qualsevol cas, sóc massa gran per tenir més fills.

—Jo tampoc no en puc tenir.

—Oh! —Anna es va quedar de pedra. Aquesta confessió li va capgirar totes les fantasies que s’havia fet. Momentàniament es va oblidar del tacte—. Per què no? —va preguntar sense embuts.

—Raons mèdiques.

—Oh.

Era evident que a Ània li hauria agradat saber-ne més coses. Dimka havia notat que els detalls mèdics interessaven força a moltes dones. Però Nina es va tancar en banda, com feia sempre quan es tractava d’aquest tema.

Van trucar a la porta i Dimka va sospirar: s’imaginava qui era. Va anar a obrir.

A la porta hi havia els seus avis, que vivien a la mateixa finca.

—Oh! Dimka, ets a casa! —va dir el seu avi, Grigori Peixkov, fingint sorpresa. Portava l’uniforme. Tenia prop de setanta-quatre anys, però no es volia jubilar. Dimka opinava que els homes grans que no sabien quan s’havien d’apartar eren un problema per a la Unió Soviètica.

Katerina, l’àvia de Dimka, havia anat a la perruqueria.

—Hem portat caviar —va dir.

Tot indicava que no era una visita casual, com volien fer veure. S’havien assabentat que hi aniria Nina i la volien conèixer. Tal com temia Nina, la família l’estava inspeccionant.

Dimka els va presentar. L’àvia va fer un petó a Nina i l’avi li va retenir la mà més temps del compte. Dimka es va tranquil·litzar en veure que Nina continuava sent encantadora. Va dir «camarada general» a l’avi. De seguida es va adonar que tenia una flaca per les noies atractives i va flirtejar amb ell, cosa que li va encantar, alhora que mirava l’àvia amb complicitat, com dient «tu i jo ja sabem com són els homes».

L’avi li va preguntar per la seva feina. Feia poc que l’havien ascendit, va explicar la noia; llavors era editora en cap i organitzava la impressió dels diversos butlletins del sindicat de l’acer. L’àvia li va preguntar per la seva família, i ella va dir que no els veia gaire sovint perquè vivien a Perm, a l’est del país i a vint-i-quatre hores de tren.

Aviat va portar l’avi cap al seu tema preferit, les inexactituds històriques de la pel·lícula Octubre d’Eisenstein, sobretot les escenes que representaven l’assalt al palau d’Hivern en què ell havia participat.

Dimka estava content que tots estiguessin tan a gust i alhora tenia una sensació de neguit, com si no tingués cap control sobre el que estava succeint. Se sentia com si navegués en un vaixell per aigües encalmades cap a una destinació desconeguda: tot anava bé de moment, però què hi hauria més endavant?

Va sonar el telèfon i Dimka el va agafar. Als vespres sempre l’agafava ell perquè normalment era una trucada del Kremlin.

—Acabo de tenir notícies del KGB de la delegació de Washington —va dir la veu de Natàlia Smotrova.

Parlar amb ella mentre Nina era a l’habitació el feia sentir incòmode. Va pensar que era absurd: no havia tocat mai Natàlia. Però hi havia pensat. S’havia de sentir culpable de tenir aquests pensaments?

—Què ha passat? —va preguntar.

—El president Kennedy ha reservat un espai a la televisió aquest vespre per dirigir-se al poble nord-americà.

Com sempre, rebia les noticies abans que ningú.

—Per què?

—No ho saben.

Dimka va pensar en Cuba immediatament. La majoria dels míssils ja hi havien arribat, i els caps nuclears que els complementaven. També s’hi havien transportat tones d’equipament secundari i milers de soldats. Al cap de pocs dies l’armament estaria a punt per al llançament. La missió estava gairebé acabada.

Però quedaven dues setmanes per a les eleccions de la meitat de la legislatura als Estats Units. Dimka s’havia plantejat d’anar a Cuba —hi havia un vol de Praga a l’Havana— per assegurar-se que la tapadora estaria prou ben collada encara uns quants dies més. Era essencial que el secret es mantingués una mica més.

Resava perquè l’aparició sorpresa de Kennedy a la televisió fos per una altra cosa: Berlín, potser, o el Vietnam.

—A quina hora és la retransmissió? —va preguntar a Natàlia.

—A les set, hora de l’Est.

Allò volia dir a les dues de la matinada a Moscou.

—Li telefonaré ara mateix —va dir—. Gràcies.

Va penjar i va marcar el número de la residència de Khruixtxov.

Va contestar Ivan Tepper, cap del personal de la casa, l’equivalent a un majordom.

—Hola, Ivan —va dir Dimka—. Que hi és?

—A punt de ficar-se al llit —va dir Ivan.

—Digue-li que es torni a posar els pantalons. Kennedy parlarà a la televisió a les dues, hora nostra.

—Un moment, és aquí.

Dimka va sentir una conversa en murmuris, i després la veu de Khruixtxov.

—Han descobert els nostres míssils!

A Dimka li va caure l’ànima als peus. Les intuïcions espontànies de Khruixtxov acostumaven a encertar-la. El secret s’havia descobert i Dimka en seria el responsable.

—Bona nit, camarada primer secretari —va dir, i les quatre persones de l’habitació van callar—. Encara no sabem de què parlarà Kennedy.

—Dels míssils, per força. Convoca una reunió d’urgència al Presídium.

—A quina hora?

—D’aquí a una hora.

—Molt bé.

Khruixtxov va penjar.

Dimka va marcar el número de la seva secretària.

—Hola, Vera —va dir—. Presídium d’urgència a les deu, aquesta nit. Ell ja va cap al Kremlin.

—Començaré a telefonar —va dir.

—Tens els telèfons a casa?

—Sí.

—És clar. Gràcies. Vaig cap al despatx. —Va penjar.

Tots el miraven. Li havien sentit dir: «Bona nit, camarada primer secretari». L’avi semblava orgullós, l’àvia i la mare, amoïnades, i Nina tenia una espurna d’excitació als ulls.

—He d’anar a treballar —va dir Dimka innecessàriament.

—Què ha passat? —va preguntar l’avi.

—Encara no ho sé.

L’avi li va donar uns copets a l’espatlla i es va posar sentimental.

—Amb homes com tu i el meu fill Volódia al capdavant, sé que la revolució està segura.

Dimka va estar a punt de dir que li agradaria estar-ne tan segur com ell.

—Avi, faràs que acompanyin la Nina a casa amb un cotxe de l’exèrcit?

—I tant que sí.

—Perdoneu que us espatlli la festa…

—No hi pateixis —va dir l’avi—. La teva feina és més important. Vés, vés.

Dimka es va posar l’abric, va fer un petó de comiat a Nina i se’n va anar.

A l’ascensor, va rumiar si, malgrat tots els esforços, havia deixat que el secret dels míssils cubans es filtrés. Havia dirigit tota l’operació amb una seguretat formidable. Havia estat brutalment eficient. Havia estat un tirà, castigant els errors amb severitat, humiliant els necis, destruint carreres d’homes que no havien obeït meticulosament les seves ordres. Què més hauria d’haver fet?

Al carrer feien un assaig nocturn de la desfilada militar programada per al dia de la Revolució, al cap de dues setmanes. Una filera inacabable de tancs, artilleria i soldats retrunyien per la vora del riu Moskva. Va pensar que no els servirien de res si hi havia una guerra nuclear. Els nord-americans no ho sabien, però la Unió Soviètica tenia poques armes nuclears, ni de bon tros la quantitat que tenia els Estats Units. Els soviètics podien fer mal als nord-americans, però els nord-americans podien esborrar la Unió Soviètica de la faç de la Terra.

En veure que el carrer estava bloquejat per la desfilada i com que sabia que el Kremlin era a menys d’un quilòmetre i mig de distància, Dimka va deixar la moto a casa i hi va anar caminant.

El Kremlin era una fortalesa triangular al cantó nord del riu. A dins hi havia diferents palaus reconvertits en oficines governamentals. Dimka va anar a l’edifici del Senat, groc amb columnes blanques, i va pujar al tercer pis amb ascensor. Va seguir una catifa vermella per un passadís de sostre alt, fins al despatx de Khruixtxov. El primer secretari encara no havia arribat. Dimka va anar dues portes enllà, a la Sala del Presídium. Sortosament, estava neta i endreçada.

A la pràctica, el Presídium del Comitè Central del Partit Comunista era l’organisme de govern de la Unió Soviètica, i Khruixtxov n’era el president. Era allà on residia el poder. Què faria Khruixtxov?

Dimka era el primer, però aviat van començar a arribar els membres del Presídium i els seus ajudants. Ningú no sabia què diria Kennedy. Ievgueni Filípov va arribar amb el seu cap, el ministre de Defensa Malinovski.

—Això és un desastre —va dir Filípov, incapaç de dissimular la seva alegria.

Dimka no li va fer cas.

Natàlia va arribar amb el ministre d’Afers Estrangers, Andrei Gromiko, morè i elegant. La noia havia decidit que l’hora tardana l’autoritzava a vestir de manera informal i portava uns texans ajustats d’estil americà i un jersei de llana ample amb un gran coll girat que l’afavoria.

—Gràcies per avisar —va murmurar Dimka—. T’ho agraeixo molt.

Ella li va tocar el braç.

—Estic de part teva —va dir—. Ja ho saps.

Va arribar Khruixtxov i va obrir la reunió.

—Crec que la comunicació de Kennedy per la televisió tractarà de Cuba.

Dimka seia amb l’esquena repenjada a la paret, darrere de Khruixtxov, a punt per fer-li els encàrrecs. El dirigent podia necessitar un expedient, un diari o un informe; podia demanar te o una cervesa o un entrepà. Amb Dimka hi havia dos ajudants més de Khruixtxov. Cap d’ells no tenia respostes per a les grans preguntes. Havien descobert els míssils, els nord-americans? I, en cas que fos així, qui havia filtrat el secret? El futur del món penjava d’un fil, però Dimka, per vergonya que li fes, també patia pel seu propi futur.

La impaciència l’estava tornant boig. Kennedy parlaria al cap de quatre hores. El Presídium per força havia de tenir manera de saber amb antelació de què parlaria. Si no, de què els servia el KGB?

Malinovski, el ministre de Defensa, semblava una estrella de cine d’edat madura, amb les faccions regulars i els cabells argentats. Va argumentar que els Estats Units no envairien Cuba. La intel·ligència de l’Exèrcit Roig tenia gent a Florida. Sabia que s’hi estaven aplegant tropes, però creia que no eren suficients ni de bon tros per a una invasió.

—Deu ser algun truc de cara a la campanya electoral —va dir.

Dimka va pensar que semblava arrogant.

Khruixtxov també era escèptic. Potser era veritat que Kennedy no volia una guerra amb Cuba, però, tenia llibertat per fer el que volia? Khruixtxov creia que el president nord-americà estava almenys en part sota el control del Pentàgon i d’imperialistes capitalistes com la família Rockefeller.

—Hem de tenir un pla alternatiu per si els nord-americans envaeixen Cuba —va dir—. Les nostres tropes han d’estar preparades per a qualsevol eventualitat.

Va ordenar una pausa de deu minuts perquè els membres del comitè reflexionessin sobre les diferents opcions que hi havia.

Dimka estava horroritzat per la rapidesa amb què el Presídium havia començat a parlar de guerra. Aquest no havia estat mai l’objectiu! Quan Khruixtxov va decidir enviar míssils a Cuba, no pretenia provocar un enfrontament. «Com hem anat a parar aquí», pensava Dimka amb desesperació.

Va veure que Filípov, amb Malinovski i uns quants més, formava un grupet que no augurava res de bo, i que anotava alguna cosa. Quan es van reunir novament, Malinovski va llegir un esborrany d’ordre per al comandament soviètic a Cuba, el general Issa Plíyev, autoritzant-lo a utilitzar «tots els mitjans disponibles» per defensar Cuba.

Dimka tenia ganes de dir: «Que t’has tornat boig?».

Khruixtxov pensava el mateix.

—Així donaríem autoritat a Plíyev per iniciar una guerra nuclear! —va dir enfurismat.

Per sort Anastàs Mikoian va donar suport a Khruixtxov. Mikoian, sempre pacificador, semblava un advocat de poble, amb un bigoti ben retallat i els cabells esclarissats. Però era l’home que podia convèncer Khruixtxov d’oblidar els seus plans més forassenyats. En aquell moment es va oposar a Malinovski. Mikoian tenia més autoritat que els altres perquè havia visitat Cuba poc després de la revolució.

—I si donem el control dels míssils a Castro? —va proposar Khruixtxov.

Dimka havia sentit dir coses esbojarrades al seu cap, sobretot durant les discussions sobre les diferents hipòtesis, però això era irresponsable fins i tot per a ell. Que no tenia seny?

—No ho recomanaria —va dir Mikoian amb calma—. Els nord-americans saben que no volem una guerra nuclear, i mentre nosaltres controlem les armes intentaran resoldre el problema amb diplomàcia. En canvi, de Castro, no se’n refiaran. Si saben que té el dit al gallet poden intentar destruir tots els míssils de Cuba amb un atac massiu.

Khruixtxov ho va acceptar, però no estava disposat a abandonar les armes nuclears del tot.

—Aleshores els nord-americans recuperarien Cuba! —va dir amb indignació.

En aquell moment, va parlar Alecsei Kossiguin. Era l’aliat més estret de Khruixtxov, tot i ser deu anys més jove. Havia perdut els cabells però li havia quedat un tupè gris a la part de dalt del cap, encara que semblava la proa d’un vaixell. Tenia la cara vermellosa dels bevedors, encara que Dimka creia que era l’home més intel·ligent del Kremlin.

—No hauríem de pensar en quan farem servir les armes nuclears —va dir Kossiguin—. Si arribem a aquest punt, haurem fracassat estrepitosament. El que hem de discutir és: què podem fer avui per assegurar que la situació no degenerarà en una guerra nuclear?

«Gràcies a Déu», va pensar Dimka, «algú que parla amb seny».

—Proposo que s’autoritzi el general Plíyev a defensar Cuba per tots els mitjans excepte les armes nuclears.

Malinovski tenia dubtes, temia que la intel·ligència dels Estats Units s’assabentés d’aquesta ordre, però malgrat les seves reserves la proposta es va aprovar, amb gran alleujament de Dimka, i el missatge es va enviar. El perill d’un holocaust nuclear continuava planant sobre la Terra, però, si més no, el Presídium estava concentrat a evitar una guerra, i no a lliurar-la.

Poc després, Vera Plétner va mirar dins l’habitació i va cridar Dimka fent-li un gest. Ell va sortir discretament. A l’ample passadís la dona li va donar sis fulls de paper.

—És el discurs de Kennedy —va dir baixet.

—Oh, que bé! —Va mirar el rellotge. Era un quart de dues de la matinada; faltaven quaranta-cinc minuts perquè el president dels Estats Units sortís a la televisió—. Com l’hem aconseguit?

—El govern nord-americà ha tingut el detall d’enviar una còpia del discurs per avançat a la nostra ambaixada a Washington, i el ministeri d’Afers Estrangers l’ha fet traduir ràpidament.

Dret al passadís, sol amb Vera, Dimka va llegir ràpidament. «Aquest govern, tal com va prometre, ha mantingut una estreta vigilància de la força militar soviètica que s’anava aplegant a l’illa de Cuba».

Dimka es va fixar que Kennedy anomenava illa a Cuba, com si no comptés com a país.

«Al llarg de la darrera setmana, proves incontestables han demostrat que, en aquella illa captiva, s’estan preparant una sèrie de llocs de llançament de míssils».

«Proves», va pensar Dimka. «Quines proves?».

«L’objectiu d’aquestes bases no pot ser cap altre que proporcionar capacitat d’atac nuclear contra l’hemisferi occidental».

Dimka va continuar llegint, però es desesperava perquè Kennedy no deia com havia obtingut la informació, si a través de traïdors o espies, si a la Unió Soviètica o a Cuba, o per quins altres mitjans. Dimka encara no sabia si aquella crisi era culpa seva.

Kennedy s’abonava amb el secretisme soviètic, qualificant-lo d’engany. Dimka ho trobava normal; Khruixtxov hauria fet la mateixa acusació si la situació hagués estat la contrària. Però què pensava fer el president nord-americà? Dimka va passar fulls fins que va arribar a la part important.

«Per aturar aquesta escalada ofensiva, ha entrat en vigor una estricta quarantena sobre tot l’equipament militar ofensiu amb destinació a Cuba».

«Ah», va pensar Dimka, «un embargament». Anava contra la llei internacional, per això Kennedy ho anomenava quarantena, com si estigués combatent una epidèmia.

«Tots els carregaments de qualsevol mena amb destinació a Cuba procedents de qualsevol país o port seran retornats si es descobreix que contenen equipament d’armament ofensiu».

Dimka va veure immediatament que això només era un preliminar. La quarantena no canviaria res: la major part dels míssils ja havien arribat a la seva destinació i estaven gairebé a punt per disparar; Kennedy ho havia de saber, si els serveis d’intel·ligència eren tan bons com semblava. El bloqueig només hi tenia un paper simbòlic.

També hi havia una amenaça.

«La política d’aquesta nació serà considerar qualsevol míssil nuclear llançat des de Cuba contra qualsevol nació de l’hemisferi occidental un atac de la Unió Soviètica contra els Estats Units, que exigirà una reacció de represàlia contra la Unió Soviètica».

Dimka va sentir com si una cosa freda i pesant se li hagués instal·lat a l’estómac. Aquesta era una amenaça terrible. Kennedy no es molestaria a esbrinar si el míssil l’havien llançat els cubans o l’Exèrcit Roig; per a ell seria el mateix. Tampoc no tindria en compte quin era el blanc. Si bombardejaven Xile seria el mateix que bombardejar Nova York.

Si es disparava una de les armes nuclears de Dimka, els Estats Units convertirien la Unió Soviètica en un desert radioactiu.

Mentalment Dimka va veure la imatge que tots coneixien, el núvol en forma de bolet d’una bomba nuclear, que en la seva imaginació s’alçava al bell mig de Moscou, on hi havia el Kremlin i casa seva, i tots els edificis que coneixia quedarien en ruïnes, i flotarien els cadàvers socarrimats com una escuma esgarrifosa en l’aigua enverinada del riu Moskva.

Una altra frase li va cridar l’atenció. «És difícil resoldre o fins i tot parlar d’aquests problemes en un ambient d’intimidació». La hipocresia dels nord-americans li va tallar la respiració. Què era l’Operació Mangosta, si no intimidació?

Era Mangosta el que havia convençut el reticent Presídium d’enviar-hi els míssils. Dimka començava a sospitar que en política internacional l’agressió se’t podia girar en contra.

Ja havia llegit prou. Va tornar a la Sala del Presídium, es va acostar ràpidament a Khruixtxov i li va lliurar el feix de papers.

—El discurs de Kennedy a la televisió —va dir, prou fort perquè ho sentissin tots—. Una còpia avançada proporcionada pels Estats Units.

Khruixtxov li va arrencar els papers de la mà i es va posar a llegir. La sala estava en silenci. No valia la pena dir res fins que no sabessin què referia el document.

Khruixtxov es va entretenir a llegir el llenguatge formal i abstracte. De tant en tant arrufava el nas amb desdeny o remugava sorprès. A mesura que passava pàgines, Dimka percebia que el seu humor canviava de l’ansietat a l’alleujament.

Al cap d’uns minuts, va deixar l’últim full. Però va continuar rumiant, sense dir res. A la fi, va aixecar el cap. Un somriure li va il·luminar la cara bonyeguda de pagès mentre mirava els seus col·legues aplegats al voltant de la taula.

—Camarades —va dir—, hem salvat Cuba!

Com sempre, Jacky va interrogar George sobre la seva vida amorosa.

—Que surts amb algú?

—Acabo de tallar amb la Norine.

—Acabes? Fa sis mesos que vau tallar.

—Ah…, sí, suposo que sí.

Jacky havia preparat pollastre amb ocra i els bunyols de blat de moro fregit que ella anomenava hush puppies. Era el plat preferit de George quan era petit. Als vint-i-set anys s’estimava més un bistec poc fet i una amanida o pasta amb salsa de cloïsses. A més, acostumava a sopar a les vuit, no a les sis. Però es va adaptar i no va dir res d’això a la seva mare. No volia espatllar-li el plaer que trobava a alimentar-lo.

La seva mare es va asseure a l’altra banda de la taula de la cuina, com feia sempre.

—Com està l’encantadora Maria Summers?

George va intentar no fer una ganyota. Havia perdut Maria.

—La Maria surt amb un altre home —va dir.

—Ah, sí? Amb qui?

—No ho sé.

Jacky va sospirar, frustrada.

—Que no l’hi vas preguntar?

—És clar que sí. No m’ho va voler dir.

—Per què no?

George va arronsar les espatlles.

—És casat —va dir la mare molt segura.

—Mare, i tu com ho saps? —va replicar George, però tenia l’horrible sospita que podia tenir raó.

—Normalment, les noies es vanten de l’home amb qui surten. Si no en vol parlar, és que se n’avergonyeix.

—Hi podria haver un altre motiu.

—Com ara quin?

Així de cop, a George no se n’hi va acudir cap.

—Segurament és algun dels homes amb qui treballa —va continuar Jacky—. Resem perquè el seu pare, que és predicador, no se n’assabenti.

George va pensar en una altra possibilitat.

—Potser és que és blanc.

—Casat i a sobre blanc, hi posaria la mà al foc. Com és el cap de premsa, el tal Pierre Salinger?

—Un xicot afable d’uns trenta anys, que porta roba francesa bona, una mica gras. És casat i he sentit a dir que s’entén amb la seva secretària o sigui que no crec que tingui temps per a una altra noia.

—Si és francès, no t’estranyi.

—Has conegut algun francès? —va preguntar George, somrient.

—No, però tenen fama.

—I els negres tenen fama de dropos.

—Tens raó, no hauria de parlar així, cadascú és com és.

—És el que sempre m’has ensenyat.

George només estava a mitges per la conversa. La notícia dels míssils a Cuba s’havia mantingut en secret per al poble nord-americà durant una setmana, però estava a punt de sortir a la llum. Havia estat una setmana d’intensos debats dins del petit cercle que n’estava assabentat, però no s’havia resolt gairebé res. Vist en perspectiva, George s’adonava que en el moment que ho havia sabut havia reaccionat amb poc realisme. Havia pensat principalment en les imminents eleccions a mitjan legislatura i en el seu efecte sobre la campanya pels drets civils. Fins i tot havia arribat a veure amb bons ulls la perspectiva de la represàlia dels nord-americans. Fins després no va assumir la realitat: que els drets civils deixarien de ser importants i que no se celebrarien més eleccions si hi havia una guerra nuclear.

Jacky va canviar de tema.

—El cuiner del lloc on treballo té una filla preciosa.

—Ah, sí?

—Es diu Cindy Bell.

—Què és Cindy? Una abreviació de Cinderella?

—De Lucinda. S’ha graduat aquest any a la Universitat de Georgetown.

Georgetown era un barri de Washington, però pocs nois de la majoria negra de la ciutat estudiaven en aquella prestigiosa universitat.

—És blanca?

—No.

—Doncs deu ser molt llesta.

—Molt.

—És catòlica? —La Universitat de Georgetown era una fundació dels jesuïtes.

—Què tens contra els catòlics? —va dir Jacky una mica a la defensiva. Ella formava part de l’església evangèlica de Bethel, però no era de mentalitat tancada—. Els catòlics també creuen en Déu.

—Però els catòlics no creuen en el control de la natalitat.

—Tampoc no estic segura de creure-hi jo.

—Què dius ara? No pot ser.

—Si hagués fet per controlar-la, no t’hauria tingut.

—Però no voldràs negar a les altres dones el dret a decidir.

—Ai, no cal que em convencis. No vull prohibir el control de la natalitat. —Va somriure afectuosament—. Però estic contenta d’haver estat ignorant i despreocupada quan tenia setze anys. —Es va aixecar—. Vaig a fer cafè. —En aquell moment van trucar al timbre—. Vas a veure qui hi ha? —Va dir la mare.

George va obrir la porta a una noia negra i atractiva d’uns vint anys i escaig, que portava pantalons capri ajustats i un jersei ample. La noia es va sorprendre de veure’l.

—Oh —va dir—, perdona. Em pensava que aquí vivia la senyora Jakes.

—Hi viu —va dir George—. Estic de visita.

—El meu pare m’ha demanat que li portés això perquè em venia de passada. —Li va donar un llibre titulat Ship of Fools. George n’havia sentit a parlar: era un best-seller—. Suposo que la senyora Jakes el devia deixar al meu pare.

—Gràcies —va dir George, tot agafant el llibre. Educadament, va afegir—: No vols passar?

La noia va dubtar.

Jacky va anar a la porta de la cuina. Des d’allà podia veure qui hi havia al rebedor: no era una casa tan gran.

—Hola, Cindy —va dir—. Precisament parlava de tu. Passa. Acabo de fer cafè.

—Fa molt bona olor —va dir Cindy, i va entrar.

—Podem prendre el cafè a la sala, mare? —va proposar George—. És gairebé l’hora del discurs del president.

—No deus pas voler veure la televisió. Parla una mica amb la Cindy.

George va obrir la porta de la sala.

—T’importa si veiem el president? —va preguntar a la noia—. Ha de dir una cosa important.

—Com ho saps?

—Vaig ajudar a redactar el discurs.

—Llavors sí que el vull veure —va dir ella.

Van entrar a la sala. L’avi de George, Lev Peixkov, havia comprat i moblat la casa per a Jacky i George el 1949. Després Jacky s’havia negat, per orgull, a acceptar res més de Lev, exceptuant les despeses de l’escola i la universitat de George. Amb el seu modest sou no es podia permetre canviar els mobles, de manera que la sala estava igual que feia trenta anys. A George ja li agradava: entapissats amb serrell, una catifa oriental, un armariet xinès. Era antiquat però acollidor.

La principal innovació era un televisor RCA Victor. George el va encendre i van esperar que la pantalla verda s’il·luminés.

—La teva mare treballa al Club de Dames de la universitat amb el meu pare, oi? —va comentar Cindy.

—Això mateix.

—Per tant, no necessitava per res que li tornés el llibre. L’hi podia haver tornat ell mateix demà, a la feina.

—Sí.

—Això és un parany.

—Ho sé.

—Què hi farem, oi? —va dir Cindy, rient.

A George li va caure bé.

Jacky va portar una safata. Quan va acabar de servir el cafè, el president Kennedy era a la pantalla en blanc i negre dient: «Bona nit, benvolguts conciutadans». Estava assegut a una taula. Davant tenia un faristol petit amb dos micròfons. Portava un vestit fosc, camisa blanca i corbata estreta. George sabia que el maquillatge de la tele tapava les ombres de l’enorme tensió que se li manifestava a la cara.

—Déu meu Senyor! —van exclamar Jacky i Cindy quan li van sentir dir que Cuba tenia «capacitat d’atac nuclear contra l’hemisferi occidental».

El president llegia uns fulls de paper del faristol amb el seu accent estàndard de Boston, allargant les «a» i assimilant la «r» davant de «t». El seu to va ser poc expressiu, gairebé avorrit, però el que deia era electritzant.

—Cadascun d’aquells míssils té l’abast suficient per arribar a Washington, DC.

Jacky va fer un petit crit.

—… el canal de Panamà, Cap Cañaveral, Ciutat de Mèxic…

—Què farem? —va dir Cindy.

—Espereu —va dir George—. Ara ho veureu.

—Com ha pogut passar? —va preguntar Jacky.

—Els soviètics són astuts —va dir George.

—No desitgem dominar ni conquerir altres nacions ni imposar el nostre sistema als seus pobles —va continuar Kennedy.

En aquest punt normalment Jacky hauria fet un comentari despectiu sobre la invasió de la badia de Cochinos, però en aquell moment no estava per a sarcasmes polítics.

La càmera va fer un primer pla de Kennedy.

—Per aturar aquesta escalada ofensiva, ha entrat en vigor una estricta quarantena sobre tot l’equipament militar ofensiu amb destinació a Cuba.

—I de què servirà? —va preguntar Jacky—. Els míssils ja hi són…, ho acaba de dir!

Lentament i deliberadament, el president va dir:

—La política d’aquesta nació serà considerar qualsevol míssil nuclear, llançat des de Cuba, contra qualsevol nació de l’hemisferi occidental, un atac de la Unió Soviètica contra els Estats Units, que exigirà una reacció de represàlia contra la Unió Soviètica.

—Déu meu Senyor! —va tornar a dir Cindy—. Això vol dir que si Cuba llança un dels seus míssils, es declara la guerra nuclear.

—Efectivament —va dir George, que havia assistit a la reunió on s’havia discutit aquest punt.

Tan bon punt el president va dir: «Gràcies i bona nit», Jacky va apagar el televisor i va mirar George.

—Què ens passarà, a nosaltres?

Desitjava tranquil·litzar-la, fer-la sentir segura, però no podia.

—No ho sé, mare.

—Aquesta quarantena no canvia res —va dir Cindy—, fins i tot jo ho veig.

—Només és un preliminar.

—I què ve a continuació?

—No ho sabem.

—George, digue’m la veritat —va dir Jacky—. Hi haurà guerra?

George va dubtar. Estaven carregant armes nuclears en reactors que s’enviaven per tot el país, per assegurar que almenys algunes sobrevisquessin al primer atac soviètic. El pla d’invasió de Cuba s’estava acabant de perfilar i el Departament d’Estat estudiava candidats per encapçalar el govern pro-Estats Units que assumiria el poder després. El Comandament Estratègic Aeri havia canviat el seu estatus d’alerta a DEFCON-3, o Condició de Defensa Tres, a punt per iniciar un atac nuclear en quinze minuts.

Comptat i debatut, quin era el resultat més probable de tot plegat?

—Sí, mare —va dir George, amb el cor encongit—, crec que hi haurà guerra.

Al final, el Presídium va ordenar que tots els enviaments de míssils que estaven camí de Cuba s’anul·lessin i tornessin a casa.

Khruixtxov creia que amb això hi perdia poc, i Dimka hi estava d’acord. Cuba ja tenia armes nuclears; la quantitat no era el que importava. La Unió Soviètica evitaria una confrontació en alta mar, es presentaria com un pacificador en aquella crisi, i continuaria tenint una base nuclear a cent cinquanta quilòmetres dels Estats Units.

Tothom sabia que allà no s’acabava el problema. Les dues superpotències no havien resolt la qüestió: què havien de fer amb les armes nuclears que ja eren a Cuba. Per Kennedy continuaven obertes totes les opcions i, pel que veia Dimka, totes conduïen a la guerra.

Aquella nit Khruixtxov va decidir no anar a casa. Era massa perillós ser ni que fos a uns minuts de distància del Kremlin: si esclatava la guerra havia de ser allà, a punt per prendre decisions immediates.

Al costat del seu esplendorós despatx hi havia una cambra petita amb un sofà força còmode. El primer secretari s’hi va estirar vestit. Gairebé tot el Presídium va prendre la mateixa decisió, de manera que els dirigents de la segona potència mundial es van instal·lar per dormir als seus despatxos.

Dimka tenia un petit cubicle al final del passadís. Al seu despatx no hi havia sofà, només una cadira dura, una taula utilitària i un arxivador. Intentava decidir quin seria el lloc menys incòmode per descansar una mica quan van trucar a la porta i va entrar Natàlia, i amb ella una fragància que no era precisament de perfum soviètic.

Dimka va pensar que havia fet bé vestint-se de manera informal, ja que aquella nit tots dormirien vestits.

—M’agrada el teu jersei —va dir.

—Se’n diu «Sloppy Joe». —Ho va dir en anglès.

—I això què vol dir?

—No ho sé, però m’agrada com sona.

Dimka va riure.

—Intentava decidir on em posaria a dormir.

—Jo també.

—D’altra banda, no estic segur que pugui agafar el son.

—Vols dir sabent que potser mai més no et despertaràs?

—Suposo.

—A mi em passa el mateix.

Dimka va rumiar un moment. Encara que es passessin la nit desperts i preocupats, podien trobar un lloc còmode per fer-ho.

—Això és un palau, i està buit —va raonar. Va dubtar i després va afegir—: L’explorem una mica?

No sabia per què ho havia dit. Era la mena de cosa que hauria dit un faldiller com el seu amic Valentin.

—D’acord —va dir Natàlia.

Dimka va agafar l’abric per fer-lo servir de manta.

Els espaiosos dormitoris i vestidors del palau s’havien dividit de qualsevol manera en despatxos per als buròcrates i els mecanògrafs, i estaven plens de mobles de pi i de plàstic. Hi havia butaques entapissades en algunes de les sales més grans per als homes més importants, però en cap d’elles no s’hi podia dormir. Dimka va començar a pensar maneres de fer un llit a terra. Llavors, a l’extrem d’una de les ales, van passar per un passadís ple de galledes i baietes i van arribar a una sala magnífica on hi havia mobiliari en desús.

La sala no tenia calefacció, i el seu alè es convertia en vapor blanc. Les finestres estaven glaçades. Els aplics daurats de la paret i les aranyes del sostre tenien portabugies per a espelmes, però estaven buides. Del sostre pintat penjaven dues bombetes sense pantalla que feien una llum tènue.

El mobiliari semblava que estigués allà amuntegat des de la revolució. Hi havia taules estellades amb potes escarransides, cadires amb entapissats de brocat podrit, i biblioteques tallades amb els prestatges buits. Eren els tresors dels tsars convertits en trastos.

El mobiliari s’estava podrint en aquella sala perquè era massa ancien régime per utilitzar-lo als despatxos dels comissaris, encara que Dimka s’imaginava que eren la mena de coses que es vendrien per una fortuna a les subhastes d’antiguitats d’Occident.

I hi havia un llit amb baldaquí.

Els dossers estaven plens de pols, però el cobrellit blau descolorit semblava intacte i el llit fins i tot tenia matalàs i coixins.

—Mira —va dir Dimka—, hi ha un llit.

—L’haurem de compartir —va dir Natàlia.

A Dimka se li havia passat pel cap la idea, però l’havia descartat. En la seva imaginació de vegades les noies boniques s’oferien a compartir el llit amb ell, però en la vida real, mai.

Fins en aquell moment.

Tanmateix, ho volia? No estava casat amb Nina, però era evident que ella volia que li fos fidel, i ell, per descomptat, n’esperava el mateix. D’altra banda, Nina no hi era, i Natàlia sí.

—Proposes que dormim junts? —va dir estúpidament.

—Per escalfar-nos —va dir ella—. Puc confiar en tu, oi?

—És clar —va dir Dimka. Així no ni havia res a dir, va pensar.

Natàlia va apartar el vell cobrellit. La pols que es va aixecar la va fer esternudar. Els llençols de sota estaven esgrogueïts pel temps, però intactes.

—A les arnes no els agrada el cotó —va comentar.

—No ho sabia.

La noia es va treure les sabates. Amb els texans i el jersei posats es va ficar sota els llençols. Es va estremir.

—Vine —va dir—. No siguis vergonyós.

Dimka li va posar l’abric per sobre. Llavors es va descordar les sabates i se les va treure. Era estrany però excitant. Natàlia volia dormir amb ell, però sense sexe.

Nina no s’ho empassaria mai.

Però bé que havia de dormir a algun lloc.

Es va treure la corbata i es va ficar al llit. Els llençols estaven gèlids. Va abraçar Natàlia i ella va repenjar el cap a la seva espatlla i es va estrènyer contra el seu cos. El jersei gruixut i l’abric que li havia posat per sobre feien impossible que notés el contorn del seu cos, però igualment va tenir una erecció. Si la va notar, la noia no va reaccionar.

Al cap d’uns minuts, van parar de tremolar i van sentir una mica d’escalfor. La cara de Dimka premia els cabells de la noia, que eren ondulats i abundants i feien olor de sabó de llimona. La tenia agafada per l’esquena, però ell no li notava el cos a través del seu jersei gruixut. Sentia el ritme de la respiració de la noia al seu coll, i, de sobte, va canviar, i va esdevenir més regular i profund. Li va fer un petó al cap, però no va reaccionar.

Dimka no entenia Natàlia. Era una ajudant, com Dimka, i tenia només tres o quatre anys més que ell, però conduïa un Mercedes de dotze anys, esplèndidament conservat. Normalment es vestia amb la roba sense gràcia, com era habitual al Kremlin, però alhora es posava un perfum d’importació. Era encantadora fins al punt de la coqueteria, però se n’anava a casa i feia el sopar al seu marit.

Havia incitat Dimka a ficar-se al llit amb ella i s’havia adormit.

Ell estava segur que no dormiria, estirat amb una noia als braços.

Però es va adormir.

Encara era fosc a fora quan es va despertar.

—Quina hora és? —va murmurar Natàlia.

Continuaven abraçats. Dimka va estirar el coll per mirar-se el canell, que tenia darrere l’espatlla esquerra de la noia.

—Dos quarts de set.

—Encara som vius.

—Els americans no ens han bombardejat.

—De moment, no.

—Ens hauríem de llevar —va dir Dimka.

Se’n va penedir de seguida. Segur que Khruixtxov no s’hauria llevat. I encara que ho hagués fet, Dimka no tenia per què acabar aquell moment deliciós prematurament. Estava desconcertat però content. Per què diantre havia dit que s’havien de llevar?

Però ella encara no estava a punt.

—Un minut més —va demanar.

A Dimka el va complaure que a la noia li agradés abraçar-lo.

Llavors ella li va fer un petó al coll.

Va ser un contacte ínfim dels seus llavis sobre la pell de Dimka, com si una arna hagués volat sobre els antics dossers i l’hagués fregat amb les seves ales, però no s’ho havia imaginat.

Li havia fet un petó.

Dimka li va acaronar els cabells.

Ella va decantar el cap i el va mirar. Tenia la boca lleugerament oberta, els llavis plens una mica separats, i somreia com si estigués gratament sorpresa. Dimka no era expert en dones, però ni així es podia mal interpretar la invitació. Amb tot, no es decidia a besar-la.

—Avui és probable que ens bombardegin i ens facin desaparèixer —va dir ella llavors.

Així que Dimka la va besar.

El petó es va inflamar en un instant. Natàlia li va mossegar els llavis i li va ficar la llengua a la boca. Ell la va fer rodolar panxa enlaire i li va ficar les mans per sota el jersei ample. Amb un gest destre, ella es va descordar els sostenidors. Tenia uns pits deliciosament petits i ferms, amb uns mugrons grossos que ja estaven durs sota els dits d’ell. Quan els va xuclar ella va esbufegar de plaer.

Va intentar treure-li els texans, però ella tenia una altra idea. El va empènyer panxa enlaire i li va descordar frenèticament els pantalons. Dimka tenia por d’escórrer-se de seguida, però no ho va fer. Natàlia li va treure el membre dels calçotets. El va acariciar amb les dues mans, se’l va fregar contra la galta i el va besar, i després se’l va ficar a la boca.

Quan Dimka es va sentir a punt d’esclatar es va voler retirar apartant-li el cap; era com ho preferia Nina. Però Natàlia va emetre un esbufec de protesta, i va xuclar i es va refregar encara més, de manera que ell va perdre el control i es va escórrer dins la seva boca.

Al cap d’un minut ella li va fer un petó. Dimka va tastar el gust del seu semen als llavis d’ella. Era estrany? Li va semblar afectuós i prou.

Natàlia es va treure els texans i les calces i ell va veure que li tocava a ell donar-li plaer. Sortosament, Nina li havia ensenyat com fer-ho.

El pèl de Natàlia també era rinxolat i abundós. Dimka hi va enfonsar la cara desitjós de retornar-li el plaer que la noia li havia donat. Ella el va guiar posant-li les mans al cap, indicant-li amb petites pressions quan els petons havien de ser més lleugers o més intensos, i bellugava els malucs amunt i avall per mostrar-li on havia de concentrar l’atenció. Tot just era la segona dona amb qui ho feia, i el gust i l’olor de la noia el van fer estremir.

Amb Nina això només era un preliminar, però Natàlia va tenir un orgasme sorprenentment de pressa, primer pressionant-li el cap contra ella, i després apartant-lo, com si el plaer fos excessiu.

Es van quedar estirats, recuperant l’alè. Per a Dimka havia estat una experiència totalment nova.

—Tot això del sexe és més complicat del que em pensava —va dir reflexivament.

Això la va fer riure de gust.

—Què he dit? —va preguntar, sorprès.

Ella va riure encara més.

—Ai, Dimka, com m’agrades —va dir només.

La Isabela era una ciutat fantasma, pel que va veure Tània. Havia estat un port pròsper que havia patit de ple l’impacte de l’embargament del comerç d’Eisenhower. Era a quilòmetres de qualsevol lloc i estava envoltada de marjals salats i manglars. Pels carrers corrien cabres escarransides. Al port hi havia algunes barques de pesca atrotinades i l’Aleksandrovsk, un vaixell de càrrega soviètic de cinc mil quatre-centes tones, ple fins a la borda de caps nuclears.

El vaixell es dirigia a Mariel. Després de l’anunci del bloqueig fet pel president Kennedy, la majoria dels vaixells soviètics havien tornat enrere, però uns quants eren a poques hores de distància de terra ferma i els havien ordenat que arribessin al port cubà més proper.

Sota un ruixat, Tània i Paz observaven com el vaixell s’acostava al moll de formigó. Les armes antiaèries de la borda estaven amagades sota rotlles de corda.

Tània estava aterrida. No tenia ni idea de què passaria. Tots els esforços del seu germà no havien servit per impedir que el secret es fes públic abans de les eleccions nord-americanes a mitjan legislatura i els problemes que podia tenir Dimka per culpa d’això eren la més petita de les seves preocupacions. Per força, el bloqueig només podia ser un tir d’obertura. Kennedy necessitava donar una imatge de fortalesa. I si Kennedy era fort i els cubans defensaven la seva preciosa dignidad, podia passar de tot, des d’una invasió dels Estats Units fins a un holocaust nuclear d’abast mundial.

Tània i Paz havien intimat. Havien parlat de les respectives infàncies, de les seves famílies i dels seus antics amants. Es tocaven sovint. Reien sovint. Però mantenien a ratlla l’enamorament. Tània hi estava temptada, però s’hi resistia. La idea de tenir relacions sexuals amb un home només perquè era tan atractiu no li semblava bé. Li agradava Paz —malgrat la seva dignidad— però no n’estava enamorada. Abans ja havia besat homes que no estimava, quan anava a la universitat, però no hi havia tingut relacions sexuals. Només havia anat al llit amb un home, i l’estimava, o almenys això pensava en aquell moment. Però podia acabar anant al llit amb Paz, encara que només fos per tenir algú que l’abracés quan caiguessin les bombes.

El magatzem més gran del moll estava socarrimat.

—No sé com devia passar —va dir Tània, assenyalant-lo.

—Hi va calar foc la CIA —va revelar Paz—. Aquí tenim molts atacs terroristes.

Tània va mirar al voltant. Els edificis del moll estaven buits i en ruïnes. La majoria de les cases eren barraques de fusta d’una planta. La pluja formava bassals als camins de terra. Els nord-americans podien fer-ho esclatar tot sense perjudicar gaire el règim de Castro.

—Per què? —va preguntar.

Paz va arronsar les espatlles.

—És un blanc fàcil, aquest extrem de l’illa. Vénen de Florida amb una llanxa, atraquen furtivament, fan volar alguna cosa, maten un parell de persones innocents, i se’n tornen als Estats Units. Fuckin’ cowards —va afegir en anglès.

Tània pensava que tots els governs eren iguals. Els germans Kennedy parlaven de llibertat i de democràcia, i, en canvi, enviaven bandes armades per mar amb la finalitat de terroritzar la població cubana. Els comunistes soviètics parlaven d’alliberar el proletariat mentre empresonaven o assassinaven a tots els que no estaven d’acord amb ells: havien enviat Vassili a Sibèria per protestar. Hi havia cap règim honest al món?

—Anem-nos-en —va dir Tània—. Som molt lluny de l’Havana i he de comunicar a Dimka que aquest vaixell ha arribat sa i estalvi.

Moscou havia decidit que l’Aleksandrovsk era prou a prop per arribar a port, però Dimka esperava amb ànsia la confirmació.

Van pujar al Buick de Paz i van anar a la ciutat. A cada costat de la carretera hi havia tiges gruixudes de canya de sucre. Els voltors turcs que hi planaven per sobre caçaven les rates engreixades als camps. En la llunyania, l’alta xemeneia d’una fàbrica de sucre apuntava al cel com un míssil. El paisatge pla de la Cuba central estava travessat per línies de ferrocarril d’una sola via, construïdes per transportar la canya dels camps als molins. La terra no estava cultivada, hi havia bàsicament selva tropical, malinches, xicrandes i palmeres reials altíssimes, o bé arbustos secs per al bestiar. Els esvelts agrons blancs que seguien les vaques donaven una nota de distinció al paisatge marronós.

A la Cuba rural el transport es feia fonamentalment amb cavalls de tir, però quan es van acostar a l’Havana les carreteres es van omplir de camions militars i autobusos que portaven els reservistes a les bases respectives. Castro havia declarat una alerta de combat total. La nació estava preparada per a la guerra. Els homes saludaven i cridaven al pas del Buick de Paz.

—¡Patria o muerte! ¡Cuba sí, yanquis no!

Als afores de la capital Tània va veure que hi havia aparegut un pòster nou que empaperava totes les parets. En blanc i negre mostrava una mà agafant una metralladora i les paraules A LAS ARMAS. Tània tenia clar que Castro en sabia, de fer propaganda. No com els vells del Kremlin, que consideraven que un eslògan era: «Aplica les resolucions del XX Congrés del Partit!».

Tània havia escrit i codificat el missatge amb antelació, i només hi havia d’afegir l’hora exacta que l’Aleksandrovsk havia atracat. Va portar el missatge a l’ambaixada soviètica i el va lliurar al funcionari de comunicacions del KGB, que coneixia bé.

Dimka es trauria un pes de sobre, però Tània continuava espantada. Era realment una bona notícia que Cuba tingués un altre carregament d’armes nuclears? La població cubana i la mateixa Tània no estarien més segurs si no hi fos?

—Tens més feina avui? —va preguntar Tània a Paz quan va sortir.

—La meva feina és coordinar-me amb tu.

—Però en aquesta situació de crisi…

—En aquesta situació no hi ha res més important que la comunicació amb els nostres aliats soviètics.

—Llavors anem junts a passejar pel Malecón.

Van anar a la costa, i Paz va aparcar a l’hotel Nacional. Uns soldats estaven situant artilleria antiaèria davant d’aquell establiment tan famós.

Tània i Paz van deixar el cotxe i van caminar pel passeig. Un vent del nord assotava el mar i provocava onades furioses que trencaven contra el mur de pedra i aixecaven explosions d’aigua que queien sobre el passeig com si fos pluja. Era un lloc molt concorregut per passejar, però aquell dia hi havia menys gent que de costum i ningú no estava gaire relaxat. Les persones es reunien en grupets, i de vegades enraonaven però la majoria estaven en silenci. No flirtejaven ni s’explicaven acudits ni s’ensenyaven la seva millor roba. Tothom mirava en la mateixa direcció, cap al nord, cap als Estats Units. Estaven atents al que feien els ianquis.

Tània i Paz s’hi van afegir una estona. La noia tenia el pressentiment que la invasió es produiria. Arribarien destructors que tallarien les ones; sorgirien submarins a pocs metres, i els avions grisos amb les estrelles blaves i blanques apareixerien entre els núvols carregats amb bombes que deixarien caure sobre la població cubana i els seus amics soviètics.

A la fi Tània va agafar la mà de Paz i ell l’hi va estrènyer afectuosament. El va mirar als ulls marrons i intensos.

—Crec que morirem —va admetre Tània amb calma.

—Jo també —va admetre ell.

—Vols anar al llit amb mi abans?

—Sí —va fer ell.

—Anem a casa meva?

—Sí.

Van tornar al cotxe i van conduir fins a arribar a un carrer estret de la ciutat vella, a prop de la catedral, on Tània tenia les habitacions de dalt d’un edifici colonial.

El primer i únic amant de Tània havia estat Petr Ilóian, un professor de la universitat. Ell venerava el seu cos juvenil, li va mirar els pits, li va tocar la pell i li va besar els cabells com si no hagués vist mai res tan meravellós. Paz tenia la mateixa edat que Petr però Tània va veure de seguida que fer l’amor amb ell seria ben diferent. Era el cos d’ell el que era el centre d’atenció. Es va treure la roba a poc a poc, com si la provoqués, i es va quedar despullat davant d’ella, donant-li temps per apreciar la seva pell perfecta i la definició dels seus músculs. Tània estava encantada, asseguda a la vora del llit, admirant-lo. L’exhibició el va excitar, perquè tenia el penis inflat i mig erecte, i Tània estava impacient per agafar-lo amb les mans.

Petr era un amant lent i considerat, que guiava Tània en una anticipació febrosa i després es retirava seductorament. Canviava de posició diverses vegades, posant-se al damunt, agenollant-se darrere d’ella, fent que se li encavallés a sobre. Paz no era brusc però era vigorós, i Tània es va abandonar a l’excitació i el plaer.

En acabat Tània va preparar ous i cafè. Paz va posar la televisió i van veure plegats el discurs de Castro tot menjant.

Castro estava assegut davant la bandera nacional cubana. Les contundents franges blaves i blanques apareixien blanques i negres a la imatge de la televisió monocroma. Com sempre, portava uniforme de combat, i l’únic senyal del seu rang era una estrella solitària a la musclera. Tània no l’havia vist mai vestit de civil, ni amb els uniformes pomposos incrustats de medalles que agradaven als dirigents comunistes d’arreu.

Tània va tenir un rampell d’optimisme. Castro no era idiota. Sabia que no podia derrotar els Estats Units en una guerra, ni que tingués la Unió Soviètica al seu bàndol. Segur que sortiria amb un gest teatral de reconciliació, una iniciativa que transformaria la situació i desactivaria la bomba de rellotgeria.

Tenia una veu aguda i aflautada, i parlava amb una passió abassegadora. La barba espessa li donava l’aire d’un messies plorant en una estepa, encara que fos evident que es trobava en un estudi. Les celles marrons se li movien expressivament en aquell front tan ample. Gesticulava amb aquelles mans tan grosses que tenia, de vegades alçant un dit com un mestre per prohibir la discrepància, sovint tancant el puny. De vegades agafava els braços de la cadira com si no es volgués arriscar a sortir disparat com un coet. No semblava que tingués guió, ni tan sols notes. La seva expressió mostrava indignació, orgull, burla, ràbia, però mai dubte. Castro vivia en un univers de certeses.

Punt rere punt, Castro va atacar el discurs de Kennedy a la televisió nord-americana, que s’havia retransmès per ràdio en directe a l’illa. Es va burlar de la crida del president nord-americà a la «població captiva de Cuba». «No som sobirans per la gràcia dels ianquis», va dir amb desdeny.

Però no va dir res de la Unió Soviètica ni de les armes nuclears.

El discurs va durar noranta minuts. Va ser una actuació d’un magnetisme churchillià: la petita i valerosa Cuba desafiaria el gran abusador que eren els Estats Units i no es rendiria mai. Va aixecar la moral per als cubans, però no va canviar res. Tània estava amargament decebuda i encara més espantada. Castro ni tan sols havia intentat impedir la guerra.

Va acabar cridant: «Pàtria o mort, vencerem!». Després es va aixecar d’un salt i se’n va anar precipitadament com si no pogués perdre ni un minut en la missió de salvar Cuba.

Tània va mirar Paz, que tenia els ulls brillants de llàgrimes.

Li va fer un petó i van tornar a fer l’amor, al sofà, davant la pantalla encesa. Aquesta vegada va ser més lent i més satisfactori. Tània el va tractar com Petr la tractava a ella. No costava gaire adorar el seu cos, i era evident que a ell li agradava l’adoració. Li va acariciar els braços i li va petonejar els mugrons i li va endinsar els dits entre els rínxols.

—Que guapo que ets —va murmurar tot xuclant-li el lòbul de l’orella.

Després, mentre es fumaven un cigarret a mitges estirats al sofà, van sentir que a fora hi havia enrenou. Tània va obrir la porta del balcó. La ciutat havia estat silenciosa mentre Castro parlava per la televisió, però ara la gent tornava a sortir als carrers estrets. S’havia fet de nit i alguns duien espelmes i torxes. L’instint de periodista de Tània es va imposar.

—He de sortir —va dir a Paz—. Això és un gran reportatge.

—Vinc amb tu.

Es van vestir i van baixar plegats. Els carrers estaven molls però ja no plovia. Cada vegada apareixia més gent. Hi havia un ambient de carnaval. Tothom cridava eslògans i victorejava Cuba. Molts cantaven l’himne nacional, «La Bayamesa». La tonada no tenia res de llatí, sonava més aviat a cançó de taverna alemanya, però els cantants hi posaven el cor.


En cadenas vivir es vivir

en afrenta y oprobio sumidos.

Del clarín escuchad el sonido,

¡a las armas, valientes, corred!



Tània i Paz van acompanyar la gent pels carrerons de la ciutat vella, i la noia va veure que molts homes s’havien armat ells mateixos. A falta de pistoles, portaven eines de jardineria i matxets, i tenien ganivets de cuina i de carnisser als cinturons, com si haguessin de lluitar cos a cos amb els nord-americans al Malecón.

Tània va recordar que un Boeing B-52 Stratofortress de les Forces Aèries dels Estats Units portava a sobre tres-cents mil quilos de bombes.

«Pobres ingenus», va pensar amb amargor, «què us penseu que fareu amb els ganivets contra això?».





17


George no s’havia sentit mai tan a prop de la mort com aquell dimecres 24 d’octubre a la Sala del Gabinet de la Casa Blanca.

La reunió va començar a les deu del matí; George pensava que abans de les onze hauria esclatat la guerra.

Tècnicament allò era el Comitè Executiu del Consell Nacional de Seguretat. A la pràctica, el president Kennedy havia convocat tothom que li semblava que podria ajudar en la crisi. Entre ells, el seu germà Bobby.

Els consellers seien en butaques de cuiro al voltant d’aquella taula tan llarga. Els seus assessors seien en unes butaques similars arrambades a les parets. La tensió en aquella sala era asfixiant.

L’estat d’alerta del Comandament Aeri Estratègic havia passat a DEFCON-2, el nivell immediatament inferior al de guerra imminent. Tots els bombarders de les Forces Aèries estaven a punt. N’hi havia molts que volaven contínuament, carregats amb armes nuclears, patrullant per sobre del Canadà, Grenlàndia i Turquia, i s’acostaven tant com podien a les fronteres de la Unió Soviètica. Cada bombarder tenia preassignat un objectiu soviètic.

Si esclatava la guerra, els nord-americans desencadenarien una tempesta nuclear que arrasaria totes les ciutats importants de la Unió Soviètica. Moririen milions de persones. Rússia no es recuperaria ni en un segle.

I els soviètics devien haver planificat una cosa semblant per als Estats Units.

A les deu es feia efectiu el bloqueig. A partir d’aleshores, qualsevol vaixell soviètic situat en un radi de cinc-centes milles de Cuba es convertia en un blanc legítim. Es preveia la primera intercepció d’un vaixell de transport de míssils soviètic per part del nord-americà Essex, entre dos quarts d’onze i les onze. A les onze ja podien ser tots morts.

John McCone, cap de la CIA, va començar a examinar tot el transport soviètic camí de Cuba. Va parlar en un to monòton que intensificava la tensió i impacientava tothom. Quins vaixells soviètics havia d’interceptar primer l’Armada dels Estats Units? Què passaria després? Permetrien, els soviètics, la inspecció dels vaixells? Obririen foc contra les embarcacions nord-americanes? Què havia de fer en aquest cas l’Armada?

Mentre el grup intentava anticipar-se als seus homòlegs de Moscou, un dels assessors va portar una nota a McCone, un home d’uns seixanta anys, amb els cabells blancs i un aspecte d’allò més pulcre. Era un empresari i George sospitava que els professionals de la CIA no li havien explicat exactament què feien.

Amb ajuda d’unes ulleres sense muntura, McCone va mirar la nota i va semblar desconcertat.

—President, acabem de rebre informació de l’Agència d’Intel·ligència de l’Armada —va dir a la fi—. Diu que tots sis vaixells soviètics que hi ha actualment en aigües cubanes o bé s’han aturat o bé han fet marxa enrere.

«Què dimonis significa això?», va pensar George.

—Com vol dir, en aigües cubanes? —va preguntar Dean Rusk, el secretari d’Estat, que era calb i xato.

McCone no ho sabia.

—La major part d’aquests vaixells surten de Cuba cap a la Unió Soviètica… —va dir Bob McNamara, el president de la Ford, a qui Kennedy havia nomenat secretari de Defensa.

—Per què no ho investiguem? —el va interrompre, irritat, el president—. Estem parlant de vaixells que surten de Cuba o que hi arriben?

—Ja ho esbrinaré —va respondre McCone, i va sortir de la sala.

La tensió va pujar un grau més.

George sempre s’havia imaginat que aquelles reunions de crisi a la Casa Blanca havien de ser d’una importància extrema, que tothom proporcionava la informació precisa al president perquè aquest pogués treure’n una opinió ponderada. Però era davant d’una crisi històrica i allà tot eren confusió i malentesos. Això encara l’espantava més.

—Aquests vaixells van tots cap a Occident, tots van en direcció a Cuba —va dir McCone quan va tornar. Tot seguit va anomenar tots sis vaixells.

Llavors va intervenir McNamara, un home de quaranta-sis anys per a qui s’havia inventat la paraula «prodigi», que li esqueia d’allò més bé perquè havia aconseguit que l’empresa automobilística Ford passés de pèrdues a beneficis. Dels allí reunits, a part de Bobby, era l’home en qui més confiava el president Kennedy. McNamara va recitar d’una tirada les posicions de tots els vaixells. Quasi tots eren a centenars de milles de Cuba.

—I doncs, què diuen que fan amb aquests, John? —va preguntar el president, impacient.

—O s’han aturat o han fet marxa enrere —va respondre McCone.

—I són tots els vaixells soviètics o només se n’han seleccionat uns quants?

—Una selecció. Vint-i-quatre en total.

—Segons sembla, són els que estan més a prop de la barrera de bloqueig —va tornar a interrompre McNamara amb informació clau.

—Diria que els soviètics volen evitar la catàstrofe —va dir George a cau d’orella a Skip Dickerson, que seia al seu costat.

—Tant de bo tinguis raó —va murmurar aquest.

—Suposo que no tenim intenció de prendre’n cap… —va fer el president.

—No tenim intenció de prendre cap vaixell que no es dirigeixi a Cuba —va dir McNamara.

—Posi’m amb George Anderson —va demanar el general Maxwell Taylor, cap de l’Estat Major Conjunt, telèfon en mà.

L’almirall Anderson era el cap d’Operacions Navals i responsable del bloqueig. Al cap d’uns segons, Taylor va començar a parlar més fluix.

Hi va haver una pausa. Tothom intentava assimilar les notícies i determinar-ne el significat. Els soviètics cedien?

—Primer ho hem de verificar —va dir el president—. Com podem esbrinar si sis vaixells giren cua simultàniament? Què diu l’Armada d’aquest informe, general?

—És indubtable que hi ha tres vaixells que reculen —va respondre el general Taylor, alçant la vista.

—Posi’s en contacte amb l’Essex i digui’ls que esperin una hora. Hem d’actuar amb rapidesa perquè la intercepció està programada entre dos quarts d’onze i les onze.

Tots els reunits es van mirar el rellotge.

Eren les deu trenta-dos.

George va llançar una mirada fugaç a Bobby. Semblava que s’hagués alliberat l’home de la pena de mort.

La crisi imminent havia passat; però George va veure que no es resolia res en els minuts següents. Tot i que era clar que els soviètics feien passos per evitar la confrontació al mar, continuaven tenint míssils nuclears a Cuba. El rellotge s’havia endarrerit una hora però el compte enrere continuava.

El Comitè Executiu del Consell de Seguretat Nacional va parlar d’Alemanya. El president tenia por que Khruixtxov anunciés un bloqueig del Berlín Occidental per emular el bloqueig nord-americà de Cuba. Sobre això, tampoc no hi podien fer res.

La reunió es va acabar. Bobby no necessitava George per a la cita següent. Se’n va anar amb Skip Dickerson.

—Com està la teva amiga Maria? —li va preguntar Dickerson.

—Suposo que bé.

—Ahir vaig ser a l’oficina de premsa. Va trucar per dir que estava malalta.

A George, el cor li va fer un salt. Havia perdut tota esperança amb Maria, però que estigués malalta el va espantar.

—No en sabia res —va respondre, preocupat.

—Jo no n’he de fer res, George, però és una noia molt maca i vaig pensar que algú s’hi hauria d’acostar.

—Gràcies per comentar-m’ho —va dir George, estrenyent-li el braç—. Ets un bon col·lega.

«Entre el personal de la Casa Blanca, a ningú no se li acudiria trucar per dir que estava malalt enmig de la crisi més important de la Guerra Freda», va rumiar George, «fora que estigués greument malalt». Aquest pensament el va angoixar encara més.

Se’n va anar corrents a l’oficina de premsa. El lloc on seia Maria era buit.

—La Maria no es troba bé —li va dir Nelly Fordham, una dona amable que treballava a la taula del costat.

—Ja m’ho han dit. Sap què li passa?

—No.

—Pensava si no podria sortir una horeta per anar-la a veure —va fer George, arrufant el front.

—Estaria bé que ho fessis —va respondre ella—. A mi també em preocupa.

George va mirar el rellotge. Estava quasi segur que Bobby no el necessitaria fins després de dinar.

—Em sembla que m’ho podré fer venir bé. Oi que viu a Georgetown?

—Abans sí, però es va traslladar.

—Com és això?

—Va dir que tenia unes companyes de pis molt xafarderes.

Això ja li quadrava més. Altres noies haurien fer mans i mànigues per conèixer la identitat d’un amant clandestí. Maria estava tan decidida a mantenir el secret que s’havia traslladat, cosa que indicava fins a quin punt era seriosa la qüestió del paio.

Nelly feia girar el rolodex.

—Ara t’apunto l’adreça.

—Gràcies.

—Ets en Georgy Jakes, oi? —li va preguntar, passant-li un paper.

—Sí —va somriure ell—. Que en feia de temps, que ningú no em deia Georgy.

—Jo coneixia el senador Peixkov.

Si havia parlat de Greg quasi segur que sabia que era el pare de George.

—De debò? —va fer ell—. Com és això?

—Doncs, si t’haig de ser franca, hi havia sortit. Però no va acabar en res. Com està?

—Prou bé. El veig un cop al mes, quedem per dinar.

—Suposo que no es deu haver casat.

—De moment, no.

—I ja n’ha de tenir més de quaranta.

—Crec que hi ha una senyora a la seva vida.

—Ah, no pateixis, no tinc pas intenció d’anar-li al darrere. Fa molt que vaig prendre aquesta decisió. De tota manera, li desitjo sort.

—Ja l’hi diré. Agafaré un taxi per anar a veure la Maria.

—Gràcies, Georgy…, o potser hauria de dir George.

El jove va sortir corrents. Nelly era una dona atractiva i molt amable. Com era que Greg no s’hi havia casat? Potser li agradava més viure solter.

—Treballa a la Casa Blanca? —li va preguntar el taxista.

—Treballo per a Bobby Kennedy. Sóc advocat.

—No foti! —El taxista no es va molestar a dissimular la sorpresa de veure que un negre podia ser advocat i tenir una feina de gran volada—. Doncs digui a Bobby que hem de bombardejar Cuba fins que no hi quedi pedra sobre pedra. Vet aquí el que hem de fer. Bombardejar fins a l’última puta pedra.

—Vostè sap quants quilòmetres fa Cuba, d’una punta a l’altra? —va dir George.

—I això què és, un concurs? —li va respondre el taxista, ressentit.

George va fer un gest indiferent i no va dir res més. Aquells dies evitava les discussions polítiques amb els desconeguts. Solien sortir amb respostes fàcils: enviar tots els mexicans a casa, fer entrar tots els Àngels de l’Infern a l’Exèrcit, capar els marietes. Com més ignorant era la gent, més fortes eren les opinions que tenia.

Georgetown quedava a uns minuts, però a George li va semblar un viatge llarg. S’imaginava Maria desplomada a terra o al llit, al caire de la mort o en coma.

L’adreça que li havia donat Nelly el va portar a una casa antiga i elegant dividida en apartaments estudi. No li va obrir Maria la porta de baix, sinó una jove negra amb aire d’estudiant que el va fer passar i li va assenyalar l’habitació de la seva amiga.

Maria el va rebre a la porta, en bata. Realment semblava malalta. Estava pàl·lida i feia expressió abatuda. No li va dir: «Endavant» però es va apartar i va deixar la porta oberta, i ell va entrar. Va pensar, més tranquil, que com a mínim es podia bellugar: havia temut alguna cosa pitjor.

Era un lloc minúscul, una habitació amb una petita cuina. Es va imaginar que hi havia una cambra de bany per compartir al final del passadís.

George se la va mirar bé. El feia patir veure-la d’aquella manera, no tan sols malalta, sinó deprimida. Li venien ganes d’abraçar-la, però sabia que ella no ho voldria.

—Què passa, Maria? —li va dir—. Fas molt mala cara!

—Res, problemes femenins.

Amb això volia dir que es tractava de la menstruació, però ell veia prou clar que hi havia alguna cosa més.

—Et faré un cafè…, o potser un te? —Es va treure la jaqueta.

—No, gràcies —va respondre ella.

Va decidir de fer-l’hi de tota manera, tan sols per demostrar-li que se’n preocupava. Però quan va mirar cap a la cadira on estava a punt d’asseure’s, es va fixar que estava tacada de sang.

Ella se’n va adonar alhora i es va enrojolar.

—Ai, ostres —va fer.

George no sabia gaires coses del cos de les dones. Li va passar pel cap una colla de possibilitats.

—Que has perdut una criatura, Maria? —li va preguntar.

—No —va respondre ella en to apagat. Va dubtar.

George va esperar, pacient.

—He tingut un avortament —va dir ella a la fi.

—Pobreta. —Va agafar una tovallola de la cuina, la va plegar i la va posar a sobre de la taca—. Seu aquí, de moment —li va dir—. Reposa.

Es va mirar el prestatge del damunt de la nevera i hi va veure un paquet de te de gessamí. Va pensar que devia ser el que li agradava i va posar aigua a escalfar. No li va dir res més fins que no va tenir el te preparat.

Les lleis sobre l’avortament variaven d’un estat a l’altre. George sabia que a Washington era legal si es feia per protegir la salut de la mare. Molts metges ho interpretaven a la seva manera i tenien en compte la salut i el benestar de la dona. A la pràctica, qui tenia diners podia trobar un metge disposat a fer un avortament.

Tot i que havia dit que no volia te, Maria se’l va prendre.

Ell se li va asseure al davant, també amb una tassa.

—El teu amant secret —va dir—. Suposo que n’era el pare.

Ella va assentir.

—Gràcies pel te. M’imagino que encara no ha començat la Tercera Guerra Mundial, altrament no series aquí.

—Els soviètics han fet recular els vaixells, per tant, s’ha reduït l’amenaça bèl·lica. Ara bé, els cubans continuen apuntant-nos amb armes nuclears.

Semblava que Maria estava massa deprimida per pensar-hi.

—No es vol casar amb tu? —li va preguntar George.

—No.

—Que ja ho és, de casat?

Ella no va respondre.

—De manera que ha trobat un metge i ha pagat la factura.

Ella va fer que sí.

George va pensar que era una manera de fer infame, però que si l’hi deia, segur que el faria fora per insultar l’home que estimava.

—On és ara? —li va preguntar, mirant de controlar la ràbia.

—Trucarà. —Va donar un cop d’ull al rellotge—. Aviat, segurament.

George va decidir no fer cap més pregunta. Seria molt poc delicat interrogar-la. I a ella no li calia que ningú li digués que havia estat una insensata. Què li calia? George va decidir preguntar-l’hi.

—Et cal alguna cosa? Et puc ajudar en res?

Ella es va posar a plorar.

—Si amb prou feines et conec! —va dir entre sanglots—. Què ho fa que siguis el meu únic amic de debò en tota la ciutat?

Ell sabia la resposta d’aquella pregunta. Maria tenia un secret que no volia compartir. Això feia difícil que d’altres hi intimessin.

—Tinc sort que siguis tan amable —va dir ella.

Aquella gratitud el va violentar.

—Et fa mal? —li va preguntar.

—Òndia si fa mal!

—Truco a un metge?

—No n’hi ha per tant. Ja em van dir que seria així.

—No tens una aspirina?

—No.

—Vols que surti a comprar-ne?

—No et fa res? No m’agrada gens fer fer encàrrecs als homes.

—Tranquil·la, és una urgència.

—Hi ha una botiga a la cantonada.

George es va posar el barret i la jaqueta a més córrer.

—Et puc demanar un favor encara més gran? —li va preguntar ella.

—I tant.

—Necessito compreses. Me’n podries comprar una capsa?

George va dubtar. Un home, comprar compreses?

—No, és demanar massa, deixa-ho estar —va dir ella.

—Recoi, què em poden fer, detenir-me?

—La marca és Kotex.

George va fer que sí.

—Torno de seguida.

La valentia no li va durar gaire. Quan va arribar a la botiga, li va agafar la vergonya. Va pensar: «Espavila’t». Era incòmode. Els homes de la seva edat es jugaven la vida a les selves del Vietnam. Quina tragèdia era aquella?

La botiga tenia tres passadissos d’autoservei i un taulell. Les aspirines no eren als prestatges sinó que s’havien de demanar al dependent.

Per desgràcia seva, passava el mateix amb els productes d’higiene femenina.

Va agafar un paquet de sis ampolles de Coca-Cola. Si sagnava, li convenien líquids. Però tampoc no podia ajornar gaire més el moment de la tortura.

Es va acostar al taulell.

La farmacèutica era una dona blanca de mitjana edat. «Ja és mala sort», va pensar.

—Voldria aspirines —va dir, deixant les ampolles de Coca-Cola al taulell.

—De quines? Tenim flascons petits, mitjans i grans.

Estava desconcertat. I si li preguntava de quina mida volia les compreses?

—Ehem, gran, suposo —va dir.

La farmacèutica li va posar un flascó gran d’aspirines al davant.

—Alguna altra cosa?

Una jove clienta amb un cabàs ple de cosmètics se li va posar al costat. Aquella noia ho sentiria tot.

—Alguna altra cosa? —va repetir la farmacèutica.

«Vinga, George, sigues home», va pensar.

—Volia compreses —va dir—. Kotex.

A la jove que tenia al costat li va costar de reprimir una rialleta.

La farmacèutica se’l va mirar per damunt de les ulleres.

—Que ho fa per una juguesca, jove?

—No, senyora! —va respondre, indignat—. És per a una senyoreta que està malalta i no pot sortir.

La dona se’l va mirar de dalt a baix i es va fixar en el vestit gris marengo, la camisa blanca, la corbata llisa i el mocador blanc que duia a la butxaca de dalt de l’americana. Va pensar que encara sort que no tenia pinta d’estudiant que hagués fet una aposta.

—Entesos, m’ho crec —va dir ella, i després va agafar una capsa de sota del taulell.

George se la va mirar horroritzat. Al costat hi va veure la paraula «Kotex» amb lletres de pam. Tothom la veuria, en sortir al carrer?

La farmacèutica li va llegir el pensament.

—Deu voler que l’hi emboliqui…

—Sí, sisplau.

Amb uns moviments ràpids d’experta va embolicar la capsa amb paper marró i la va ficar en una bossa, juntament amb les aspirines.

En George va pagar.

La farmacèutica se’l va mirar bé i després va semblar que afluixava.

—Em sap greu d’haver dubtat de vostè —li va dir—. Deu ser molt amic de la noia.

—Gràcies —va respondre ell, i es va afanyar a sortir.

Malgrat la fresca de l’octubre, suava.

Se’n va tornar a casa de Maria. La noia es va prendre tres aspirines i després va anar al lavabo amb la capsa embolicada a la mà.

George va deixar les ampolles de Coca-Cola a la nevera i va donar un cop d’ull a la cambra. Va veure un prestatge damunt d’un petit escriptori amb unes fotografies emmarcades. La seva família, es va imaginar, amb els seus pares i un pastor ja gran que havia de ser el seu eminent avi. En una altra hi havia Maria amb el vestit de la graduació. També hi tenia una foto del president Kennedy. Maria disposava de televisor, ràdio i tocadiscos. George es va mirar els discos. Va veure que li agradava la música pop més recent: The Cristals, Little Eva, Booker T. & the MG’s. A la tauleta de nit, un best-seller, Ship of Fools.

Mentre ella era fora, va sonar el telèfon. George el va agafar.

—És el telèfon de la Maria.

—Puc parlar amb la Maria, sisplau? —va preguntar una veu masculina.

Aquella veu tenia un punt de familiar, però George no era capaç de situar-la.

—Ha sortit —va dir—. Qui la… Un moment, que acaba d’arribar.

Maria li va prendre el telèfon.

—Sí? Ah, hola… És un amic, m’ha vingut a portar aspirines… Es pot aguantar, ja me’n sortiré…

—Surto un moment, així tindràs més intimitat —va dir George.

Estava totalment en desacord amb el comportament de l’amant de Maria. Encara que el desgraciat aquell estigués casat, hauria d’haver estat al seu costat. L’havia deixat embarassada, per tant, s’havia d’haver ocupat de l’avortament.

Aquella veu… George l’havia sentida abans. Havia coincidit amb l’amant de Maria? No hauria estat gens estrany, si era un company de feina, com suposava la mare de George. Però la veu del telèfon no era la de Pierre Salinger.

La noia que li havia obert la porta va passar per allí davant, per anar-se’n. Li va fer una rialleta en veure’l a la porta com un noiet entremaliat.

—Que t’has portat malament a classe? —li va dir.

—No hi ha hagut ocasió —va respondre ell.

La noia se’n va anar rient.

Maria va obrir la porta i George va tornar a entrar.

—Me n’haig de tornar cap a la feina —va dir.

—Ja ho sé. M’has vingut a veure en plena crisi de Cuba. Sempre més me’n recordaré. —Ja se la veia molt més contenta després d’haver parlat amb l’altre.

Tot d’una li va venir un flaix:

—Aquella veu! —va exclamar—. Al telèfon!

—L’has reconegut?

George estava bocabadat.

—Tens una història amb en Dave Powers?

I el que el va sorprendre més és que Maria deixés anar una rialla.

—Sisplau! —va exclamar.

De seguida es va adonar que no podia ser. Dave, l’assessor personal del president, era un home d’uns cinquanta anys, d’aire casolà, d’aquells que encara portaven barret. Realment no semblava el més adient per conquistar una jove tan guapa i amb tanta empenta.

Al cap d’un moment, George va saber amb qui tenia l’aventura Maria.

—Ai, Déu meu —va exclamar, mirant-se-la fixament. Estava esparverat del que se li acabava d’ocórrer.

Maria no va dir res.

—Et fiques al llit amb el president Kennedy —va raonar George, estupefacte.

—Sisplau, no ho diguis! —li va suplicar ella—. Si ho fas, em deixarà. Fes el favor de prometre-m’ho!

—T’ho prometo —va respondre George.

Per primera vegada a la seva vida adulta, Dimka havia fet una cosa realment i indiscutiblement infame, de la qual s’havia d’avergonyir.

No estava casat amb Nina, però ella comptava que li era fidel, i ell, que ella també l’hi era; així doncs, era claríssim que havia traït la confiança de la noia en passar la nit amb Natàlia.

Havia pensat que podia ser l’última nit de la seva vida, però com que no havia estat així l’excusa li semblava poc convincent.

No havia tingut relacions sexuals amb Natàlia, però aquesta també era una excusa pèssima. En realitat, el que havien fet era encara més íntim i amorós que la relació sexual normal i corrent. Se sentia terriblement culpable. Mai de la seva vida havia tingut aquella sensació de ser una persona poc de fiar, deshonesta i informal.

Probablement el seu amic Valentin hauria resolt la situació continuant amb totes dues dones fins que l’haguessin descobert. Dimka ni tan sols s’ho plantejava. Ja el feia sentir prou malament una nit d’engany. Això no ho podia fer, acabaria llançant-se al riu Moskva.

Ho havia de dir a Nina, o trencar amb ella, o totes dues coses. No podia viure en aquell engany monumental. Però es va adonar que estava espantat. Era ridícul. Un home com Dmitri Ílitx Dvorkin, el qui feia la feina bruta de Khruixtxov, odiat per alguns, temut per la majoria: com podia tenir por d’una noia? Però en tenia.

I Natàlia, què?

Tenia mil preguntes al cap sobre Natàlia. Volia saber què sentia pel seu marit. Dimka no en sabia res fora del nom, Nik. Estaven en procés de divorci? Si era així, el fracàs del matrimoni tenia alguna cosa a veure amb Dimka? I el que era més important, Natàlia li donaria algun paper en el seu futur?

La continuava veient pel Kremlin, però no hi havia manera d’estar-hi a soles. El dimarts, el Presídium es va reunir tres vegades —matí, tarda i vespre—, i els assessors estaven enfeinats fins i tot a l’hora dels àpats. Cada cop que Dimka mirava Natàlia li semblava més meravellosa. Ell duia el vestit amb què havia dormit, com tots els homes, però Natàlia s’havia canviat i portava un vestit jaqueta blau marí que li donava un aire d’autoritat i seducció alhora. A Dimka li costava concentrar-se a les reunions, i això que es tractava d’evitar la Tercera Guerra Mundial. Es quedava encantat mirant-se-la, recordant el que havien fet junts, i després apartava la vista, violent, però, al cap d’un minut ja li tornava a clavar la vista a sobre.

Amb tot, el ritme de treball era tan intens que no hi havia manera de parlar en privat ni uns segons.

Aquell dimarts, Khruixtxov se’n va anar a casa a dormir tard; per això, tothom va fer el mateix. A primera hora de dimecres, Dimka va donar a Khruixtxov bones notícies —fresques, de la seva germana de Cuba—: l’Alexandrovsk havia atracat sa i estalvi a La Isabela. Van passar tot el dia igual d’enfeinats. Natàlia era allà, però ni l’un ni l’altre no van tenir un moment per a ells.

Dimka ja s’estava plantejant una sèrie de preguntes. Què havia significat per a ell aquella nit de dilluns? Quin futur volia? Suposant que al cap d’una setmana continuessin vius, volia passar la resta de la seva vida amb Natàlia o amb Nina…, o sense l’una ni l’altra?

Dijous ja estava desesperat per trobar-hi respostes. Tenia aquella sensació irracional que no volia morir en una guerra nuclear abans d’haver resolt aquest dilema.

Havia quedat amb Nina aquell mateix vespre: havien d’anar a veure una pel·lícula amb Valentin i Anna. Suposant que es pogués escapar del Kremlin i mantenir la cita, què diria a Nina?

El Presídium del matí solia començar a les deu, de manera que els assessors es reunien de manera informal a les vuit a la Sala Onilova. Dijous al matí, Dimka tenia una nova proposta de Khruixtxov per plantejar als altres. També esperava poder tenir una conversa amb Natàlia. Estava a punt d’acostar-s’hi quan va comparèixer Ievgueni Filípov amb les primeres edicions dels diaris europeus.

—Totes les portades són igual de dolentes —va dir. Feia un posat d’angoixa, però Dimka estava convençut que sentia tot el contrari—. Presenten la marxa enrere dels vaixells com una humiliant retirada de la Unió Soviètica!

«No exagera», va pensar Dimka, en veure la premsa escampada en aquelles taules modernes tan ordinàries.

Natàlia va saltar en defensa de Khruixtxov.

—És clar —va respondre—. Tots aquests diaris són propietat de capitalistes. Què esperàveu, que alabessin el seny i la mesura del nostre dirigent? Sou ingenus o què?

—Som ingenus o què? El Times de Londres, el Corriere della Sera d’Itàlia i Le Monde de París…, són diaris que llegeixen i que es creuen els dirigents del Tercer Món, als quals esperem tenir al nostre costat algun dia.

Era cert. Per més injust que fos, arreu del món es creien més la premsa capitalista que les publicacions comunistes.

—No podem decidir la nostra política exterior basant-nos en les possibles reaccions de la premsa occidental —va respondre Natàlia.

—Aquesta operació havia de ser confidencial —va dir Filípov—. I en canvi els nord-americans se n’han assabentat. Tots sabem qui era el responsable de seguretat. —Es referia a Dimka—. Com és que seu aquí? No se l’hauria d’interrogar?

—La culpa seria de seguretat de l’exèrcit —va dir Dimka. Filípov treballava per al ministre de Defensa—. Quan sapiguem d’on ha sortit el secret podrem decidir a qui cal interrogar. —Era un raonament poc convincent, ja ho sabia, però continuava sense tenir ni idea de què havia anat malament.

Filípov va canviar de tàctica.

—Al Presídium d’aquest matí, el KGB informarà sobre el fet que els Estats Units han incrementat a gran escala la mobilització a Florida. Les vies fèrries estan atapeïdes de vagons carregats de tancs i d’artilleria. La Primera Divisió Blindada s’ha apoderat de l’hipòdrom de Hallandale, on milers d’homes dormen a les tribunes. Les fàbriques de munició treballen vint-i-quatre hores al dia per produir armament per als avions que descarregaran sobre els militars soviètics i cubans. Les bombes de napalm…

Natàlia el va interrompre.

—Això també era d’esperar.

—Però què farem quan envaeixin Cuba? —va preguntar Filípov—. No podem guanyar si només responem amb armament convencional: els americans són massa forts. Respondrem amb armament nuclear? El president Kennedy ha declarat que si es llança una sola arma nuclear des de Cuba, bombardejarà la Unió Soviètica.

—No ho pot pas dir de debò —va fer Natàlia.

—Llegeix els informes dels serveis secrets de l’Exèrcit Roig. Els bombarders dels Estats Units estan sobrevolant el nostre territori ara mateix! —va dir assenyalant el sostre, com si es poguessin veure els avions mirant enlaire—. Només hi ha dues conseqüències possibles per a nosaltres: la humiliació internacional, si hi ha sort, i la mort nuclear, si no n’hi ha.

Natàlia va callar. Ningú de la taula no tenia resposta.

Tret de Dimka.

—El camarada Khruixtxov té una solució —va dir.

Tots se’l van mirar, sorpresos.

—A les reunions d’aquest matí —va començar—, el primer secretari proposarà que fem una oferta als Estats Units. —Es va fer un silenci sepulcral—. Desmantellarem els míssils que tenim a Cuba…

El va interrompre la reacció unànime de la taula, que anava des dels crits ofegats fins als bruels de protesta. Va alçar la mà per demanar calma.

—Desmantellarem els míssils a canvi de la garantia del que fa temps que volem. Els Estats Units han de prometre que no envairan Cuba.

Els va costar una mica assimilar-ho.

Natàlia va ser qui ho va copsar més de pressa.

—Perfecte —va dir—. Kennedy no s’hi pot negar. Seria com admetre que té la intenció d’envair un pobre país del Tercer Món. Arreu del món el condemnarien per colonialista. I demostraria la nostra idea, que Cuba necessita míssils nuclears per defensar-se.

A banda de ser la més atractiva de la reunió, també era la més llesta.

—Però si Kennedy ho accepta, hem de tornar els míssils aquí —va respondre Filípov.

—Ja no caldrà! —va respondre Natàlia—. S’haurà acabat el perill per a la revolució cubana.

Dimka es va fixar que Filípov volia contestar però no va poder. Khruixtxov havia posat la Unió Soviètica en un destret, però havia ideat una sortida honorable.

Quan es va acabar la reunió, Dimka se les va compondre a la fi per coincidir amb Natàlia.

—Hem de parlar un moment de l’oferta de Khruixtxov a Kennedy —va dir.

Van seure en un racó de la sala. Ell li clavava la vista a la part del davant del vestit; no podia treure’s del cap aquells pits petitons i aquells mugrons drets.

—Deixa de mirar-me —li va dir ella.

Dimka es va sentir ridícul.

—No et mirava —va respondre, malgrat que era prou clar.

Natàlia no va fer cas de la resposta.

—Si continues, els homes se n’adonaran.

—Em sap greu, no ho puc evitar.

Dimka estava desanimat. Aquella no era la conversa íntima, agradable que havia previst.

—Ningú no ha de saber el que vam fer. —Se la veia espantada.

Dimka va tenir la impressió que parlava amb una altra persona, no amb aquella noia alegre i sexi que l’havia seduït feia dos dies.

—El cas és que no tinc cap intenció d’anar-ho pregonant —va respondre ell—, però tampoc no sabia que fos un secret d’estat.

—Sóc casada!

—Tens intenció de continuar amb en Nik?

—Quina pregunta és aquesta?

—Teniu fills?

—No.

—La gent es divorcia.

—El meu home no acceptaria mai un divorci.

Dimka se la va mirar bé. Evidentment, allà no s’acabava la qüestió: una dona es podia divorciar contra la voluntat del marit. Però no discutien pas sobre la situació legal. Natàlia sentia una mena de pànic.

—En fi, per què ho vas fer? —li va preguntar ell.

—Em pensava que ens moriríem tots!

—I ara te’n penedeixes?

—Sóc casada! —va repetir.

Amb allò no contestava la seva pregunta, però ell va pensar que no en trauria res més.

—Dimka! Vine! —va sonar des de l’altra banda de la cantina la veu de Borís Kózlov, un altre dels assessors de Khruixtxov.

Dimka es va aixecar.

—En podrem tornar a parlar en un altre moment? —va murmurar.

Natàlia va abaixar els ulls i no va dir res.

—Som-hi, Dimka! —va cridar Borís.

Se’n va anar.

El Presídium va discutir la proposta de Khruixtxov gairebé tot el dia. Van sorgir complicacions. Insistirien els Estats Units d’inspeccionar les bases de llançament per estar segurs que s’havien desactivat? Acceptaria Castro la inspecció? Prometria Castro que no acceptaria armament nuclear de la Xina, per exemple? Tanmateix, Dimka creia que aquesta proposta representava la millor esperança de pau.

Entretant, Dimka pensava en Nina i en Natàlia. Abans de la conversa d’aquell matí, havia pensat que li tocava a ell de decidir quina de les dues dones volia. En aquell moment s’adonava que s’havia enganyat ell mateix pensant que l’opció era seva.

Natàlia no deixaria el seu home.

Veia que estava boig per Natàlia, d’una manera que no ho havia estat mai per Nina. Cada cop que sentia que algú tustava a la porta del seu despatx esperava que fos Natàlia. Anava repassant mentalment una vegada i una altra el temps que havien passat junts, d’una manera obsessiva, sentint repetidament tot el que ella havia dit, sobretot aquelles paraules inoblidables: «Oh, Dimka, m’agrades tant…».

No havia estat un «t’estimo», però s’hi havia acostat.

De tota manera, ella no es divorciaria.

Però, és clar, Natàlia era la dona que ell volia.

Això significava que havia de dir a Nina que la seva història s’havia acabat. No podia continuar amb una noia que considerava plat de segona taula: no ho trobava honrat. Amb la imaginació sentia que Valentin es burlava dels seus escrúpols, però no hi podia fer res.

Natàlia tenia intenció de quedar-se amb el seu marit. Per tant, Dimka es quedaria sol.

Ho diria a Nina aquell mateix vespre. S’havien de trobar tots quatre al pis d’elles. L’agafaria a banda i li diria…, què? Quan intentava trobar les paraules encara li semblava més difícil. «Au va, tu que has escrit tants discursos de Khruixtxov, no pots escriure el teu?», es deia a si mateix.

«La nostra història s’ha acabat…, no et vull veure més…, em pensava que estava enamorat de tu, però he vist que no…, ha estat bé mentre ha durat…».

Tot el que se li acudia li semblava cruel. No hi havia una manera agradable de dir-ho? Potser no. I si optava per la veritat crua? He conegut una altra noia, i me n’he ben enamorat…

Això era el pitjor de tot.

Al final de la tarda, Khruixtxov va decidir que el Presídium fes una demostració pública al món de la seva bona voluntat, traslladant-se en bloc al Teatre Bolxoi, on l’americà Jerome Hines cantava Borís Godunov, l’òpera russa més popular. Els assessors també hi estaven convidats. A Dimka li va semblar que era una idea estúpida. A qui volien enganyar? De tota manera, el va tranquil·litzar una mica haver d’anul·lar la trobada amb Nina, que el feia tremolar.

Va telefonar a la feina d’ella i la va enxampar just abans que sortís.

—Aquest vespre no podré venir —li va dir—. Me n’he d’anar al Bolxoi amb el cap.

—I no te’n pots escapolir? —va preguntar ella.

—A tu què et sembla?

Una persona que treballava per al primer secretari s’hauria perdut els funerals de la seva mare per no desobeir.

—T’haig de veure.

—No pot ser.

—Passa després de l’òpera.

—Serà tard.

—És igual que sigui tard, tu passa. Estaré llevada encara que t’hagi d’esperar tota la nit.

Dimka estava desconcertat. Normalment, ella no era tan insistent. Gairebé semblava que necessitava alguna cosa, i això no feia per a ella.

—Passa res?

—Hem de parlar d’una qüestió.

—De què?

—Ja t’ho explicaré aquesta nit.

—Explica-m’ho ara.

Nina va penjar.

Dimka es va posar l’abric i se’n va anar cap al teatre, que era a uns passos del Kremlin.

Jerome Hines feia metre noranta i portava una corona amb una creu al cim: era una presència enorme. La seva impressionant veu de baix omplia tot el teatre i feia que els espais d’eco quedessin reduïts. Dimka, però, seia allí mentre a l’escenari es representava l’òpera de Mussorgski, però no la seguia. El seu cap era lluny d’allà. Ara patia per la manera com respondrien els americans a la proposta de pau de Khruixtxov, ara per com respondria Nina al seu plantejament de deixar-ho.

Quan a la fi Khruixtxov va dir bona nit, Dimka se’n va anar al pis de la noia, que era a poc més d’un quilòmetre del teatre. Pel camí, va mirar d’imaginar-se de què podia voler parlar Nina. Tal vegada hauria pensat de deixar la relació: això l’hauria tranquil·litzat. També podria ser que l’haguessin ascendit i s’hagués de traslladar a Leningrad. Fins i tot hi havia la possibilitat que hagués conegut algú altre, com li havia passat a ell, i hagués decidit que aquell era l’home perfecte. També podia estar malalta: una malaltia greu, potser relacionada amb les misterioses raons que feien que no es pogués quedar embarassada. Totes aquestes possibilitats li proporcionaven una sortida fàcil, fins i tot s’adonava que l’alegraria que passés alguna d’aquestes coses, potser fins i tot —per a vergonya d’ell— la malaltia greu.

«No», va pensar, «no li desitjo la mort».

Tal com li havia promès, Nina l’esperava.

Portava una bata de seda verda, com si estigués a punt d’anar-se’n a dormir, però duia els cabells perfectament arreglats i una miqueta de maquillatge. Li va fer un petó als llavis i ell l’hi va tornar, molt avergonyit. En assaborir aquell gest, traïa Nina perquè pensava en Natàlia. Aquell sentit de culpa doble li va provocar una punxada a l’estómac.

Nina li va servir una cervesa, i ell se’n va beure mig got de pressa, impacient per notar els efectes d’aquell trago.

Nina se li va asseure al costat al sofà. Dimka va pensar que no portava res sota la bata. El desig es va apoderar d’ell i se li va començar a esvair del cap la imatge de Natàlia.

—Encara no estem en guerra —va dir—. Aquestes són les meves notícies. I les teves?

Nina li va agafar la cervesa de les mans, la va deixar damunt la tauleta i li va agafar la mà.

—Estic embarassada —li va dir.

Dimka va tenir la sensació que li acabaven de clavar un cop de puny. Se la va mirar fixament, impressionat, sense comprendre res.

—Embarassada —va dir, com un estúpid.

—De més de dos mesos.

—N’estàs segura?

—He tingut dues faltes.

—Així i tot…

—Mira. —Es va obrir la bata i li va ensenyar els pits—. Els tinc més grossos.

Amb una barreja de desig i desesperació va veure que així era.

—I fan mal. —Es va tancar la bata sense acabar de cordar-se-la—. I fumar em mareja. Quina merda, em noto embarassada.

Això no podia ser cert.

—Però no havies dit…?

—Que no podia tenir criatures. —Va apartar els ulls—. Això és el que m’havia dit el metge.

—L’has anat a veure?

—Sí. Està confirmat.

—I ara què diu? —va respondre ell, sense acabar-s’ho de creure.

—Que és un miracle.

—Els metges no hi creuen, en miracles.

—És el que vaig pensar jo.

Dimka feia esforços per aturar l’habitació, que li donava voltes. Es va empassar la saliva, maldant per superar la commoció. Havia de ser pràctic.

—Tu no et vols casar, i jo, ni que em matin —li va dir—. Com penses solucionar-ho?

—M’hauràs de donar diners per avortar.

—Entesos. —Dimka va tornar a encanyonar fort. A Moscou es podia avortar, però no era gratuït. Dimka rumiava com aconseguiria els diners. Havia pensat de vendre’s la moto i comprar un cotxe de segona mà. Si ajornava la compra, potser se’n sortiria. També podia demanar diners als seus avis—. Ja me’n faré càrrec —va dir.

Ella es va calmar a l’acte.

—Ho podríem pagar a mitges. La criatura, l’hem fet junts.

Tot d’una, Dimka va tenir una altra sensació. La manera en què ella havia fet servir la paraula criatura. Ja no ho tenia tan clar. Es va imaginar amb un infant als braços, després veient-lo fer els primers passos, ensenyant-li a llegir, portant-lo a l’escola.

—Estàs segura que vols avortar? —li va preguntar.

—Tu com ho veus?

—No m’agrada la idea. —Es va preguntar com era que se sentia d’aquella manera—. Jo no ho veig com un pecat ni res d’això. Només que he començat a imaginar-me…, una criatura. —No sabia d’on li sortien aquells sentiments—. El podríem donar en adopció?

—Donar a llum i després entregar el nadó a uns desconeguts?

—Tens raó, això tampoc no m’agrada. És dur criar una criatura en solitari. És clar que jo t’hi ajudaria.

—Per què?

—També seria meva.

Ella va fer que no.

—T’ho agraeixo. —De cop i volta, la va veure molt desprotegida i va notar una estrebada al cor—. Ens estimem, no? —va fer ella.

—Sí.

En aquell moment era així. Va pensar en Natàlia, però, per una raó o una altra, la imatge li va resultar distant, mentre que Nina era allà, en carn i ossos, i aquesta frase li va semblar més vívida que mai.

—Tots dos estimarem la criatura, oi?

—Sí.

—Doncs…

—Però tu no et vols casar.

—No ho volia fer.

—En passat.

—Ho veia així quan no estava embarassada.

—Has canviat de parer?

—Tot em sembla diferent, ara.

Dimka estava desconcertat. Parlaven de casar-se? Amb la desesperació de trobar una cosa per dir, va mirar de fer broma.

—Si m’estàs proposant matrimoni, on és el pa i la sal? —La cerimònia tradicional de compromís exigia l’intercanvi d’ofrenes de pa i sal.

Per a més confusió d’ell, Nina es va posar a plorar.

Dimka es va estovar. La va abraçar. De primer, ella s’hi va resistir, però després va deixar que l’estrenyés. Les llàgrimes d’ella li van tacar la camisa. Ell li va acariciar els cabells.

Nina va alçar el cap perquè la besés. Al cap d’un minut es va apartar.

—Faràs l’amor amb mi abans no estigui massa grassa i horrorosa?

Se li va obrir un pèl la bata i ell hi va entreveure un d’aquells pits suaus, pigats, encantadors.

—Sí —va respondre ell, imprudent, arraconant un xic més la imatge de Natàlia en el seu cap.

Nina el va tornar a besar. Ell li va agafar el pit: era cert que semblava més pesant que abans.

Ella es va apartar altre cop.

—M’imagino que no ho deies seriosament això del principi…

—El què?

—Que tu no et cases ni que et matin.

Ell va somriure, sense deixar de tocar-li el pit.

—No —va dir—. No ho deia seriosament.

Dijous a la tarda, George Jakes va recuperar un punt d’optimisme.

L’ambient estava caldejat, però encara hi havia cert control. El bloqueig estava en vigor, els vaixells de míssils soviètics havien reculat i no hi havia hagut confrontació a alta mar. Els Estats Units no havien envaït Cuba i ningú no havia atacat amb armes nuclears. Potser a la fi s’evitaria la Tercera Guerra Mundial.

Aquesta sensació no li va durar gaire.

Els assessors de Bobby Kennedy tenien un televisor al seu departament del Departament de Justícia i a les cinc van veure una retransmissió des de la seu de les Nacions Unides a Nova York. El Consell de Seguretat estava reunit, vint seients al voltant d’una taula en forma de ferradura. A l’interior de la ferradura hi havia els intèrprets amb auriculars. Tota la sala estava atapeïda d’assessors i observadors que contemplaven l’enfrontament cara a cara de les dues superpotències.

L’ambaixador nord-americà a l’ONU era Adlai Stevenson, un intel·lectual calb que havia intentat aconseguir la nominació dels demòcrates per a la presidència el 1960 i havia estat derrotat per Jack Kennedy, més telegènic que ell.

El representant soviètic, el gris Valerian Zorin, parlava amb la seva veu monòtona i negava que hi hagués cap arma nuclear a Cuba.

—Coi de mentider! Stevenson hauria de presentar les fotos i ja està —va exclamar George, exasperat, davant del televisor a Washington.

—És el que el president li va dir que fes.

—I doncs per què no ho fa?

Wilson va arronsar les espatlles.

—Els homes com Stevenson sempre es pensen que són més savis que els altres.

A la pantalla, Stevenson es va aixecar.

—Permeti’m que li faci una pregunta senzilla, ambaixador Zorin —va dir—. Nega que la Unió Soviètica hagi col·locat i estigui col·locant míssils d’abast mitjà i intermedi en terreny de Cuba? Sí o no?

—Endavant, Adlai! —va dir George, i es va sentir un murmuri d’assentiment entre els qui miraven la televisió.

A Nova York, Stevenson va mirar Zorin, que era uns seients més enllà. Zorin va continuar prenent notes en el quadern.

—No esperi la traducció: sí o no? —va fer Stevenson, impacient.

Els assessors de Washington es van posar a riure.

A la fi, Zorin va respondre en rus, i l’intèrpret va traduir:

—Continuï la declaració, sisplau, senyor Stevenson, rebrà la resposta quan arribi el moment, no pateixi.

—Estic preparat per rebre la resposta a les calendes gregues —va respondre Stevenson.

Els assessors de Bobby Kennedy van aplaudir. Ja era hora que els Estats Units els donessin el que es mereixien!

—I també estic preparat per presentar-ne les proves en aquesta sala —va afegir Stevenson.

—Sí! —va exclamar George, clavant un cop de puny enlaire.

—Si em permeten un moment —va continuar Stevenson—, instal·larem una pantalla aquí al fons de la sala, que espero que tothom pugui veure.

La càmera es va moure per enfocar mitja dotzena d’homes amb vestit i corbata que muntaven una pantalla de gran format.

—Ja els hem atrapat, aquests malparits! —va dir George.

Stevenson va continuar emprant un to mesurat i sec, tot i que amb un petit punt d’agressivitat.

—La primera d’aquestes proves mostra una zona al nord del poble de Candelaria, a prop de San Cristóbal, al sud-oest de l’Havana. A la primera foto es veu la zona a final d’agost del 1962; aleshores era una zona de camp tranquil·la.

Els delegats i d’altres s’apinyaven al voltant de la pantalla per poder veure a què es referia Stevenson.

—La segona mostra la mateixa zona un dia de la setmana passada. Hi havia unes quantes tendes i vehicles, nous ramals de carretera i una millora en la via principal.

Stevenson va fer una pausa i la sala va quedar en silenci.

—La tercera fotografia, presa tan sols vint-i-quatre hores després, mostra instal·lacions per a un batalló de míssils d’abast mitjà —va dir.

Les exclamacions dels delegats es van barrejar amb un murmuri de sorpresa.

Stevenson va continuar. Es van exhibir més fotografies. Fins llavors, alguns dirigents nacionals s’havien cregut la negació de l’ambaixador soviètic. En aquells moments tothom sabia la veritat.

Zorin restava impassible, sense dir ben res.

George va apartar la vista del televisor en veure que Larry Mawhinney entrava a la sala. Se’l va mirar amb recel: l’única vegada que havien parlat, Larry s’havia enfadat amb ell. Aquell dia, però, li va semblar cordial.

—Hola, George —li va dir, com si mai no s’haguessin intercanviat paraules aspres.

—Què hi ha de nou pel Pentàgon? —li va preguntar George com aquell qui res.

—He vingut a avisar que estem a punt d’abordar un vaixell soviètic —va dir Larry—. El president ha pres aquesta decisió fa uns minuts.

A George se li va accelerar el cor.

—No fotis! —va exclamar—. Ara que em pensava que les coses es calmaven.

—Pel que sembla, opina que el bloqueig no té cap sentit si no interceptem i no inspeccionem com a mínim un vaixell sospitós —va continuar Mawhinney—. Ja rep crítiques per haver permès que passés un petrolier.

—Quin tipus de vaixell detindrem?

—El Marucla, un vaixell de càrrega libanès amb tripulació grega, noliejat pel govern de la Unió Soviètica. Va sortir de Riga, aparentment carregat de paper, sofre i peces de camió soviètiques.

—Se’m fa estrany que els soviètics confiïn els míssils a una tripulació grega.

—Si no vas errat, no hi haurà problemes.

—Quan tindrà lloc? —va preguntar George, mirant-se el rellotge.

—Ara ja és fosc a l’Atlàntic. Hauran d’esperar a demà al matí.

Larry se’n va anar i George va començar a rumiar fins a quin punt allò era perillós. Feia de mal dir. Si el Marucla era tan innocent com feia veure, potser la intercepció es faria sense violència. Ara bé, què passaria si transportava armament nuclear? El president Kennedy havia pres una altra decisió delicada.

I havia seduït Maria Summers.

A George no li estranyava gaire que Kennedy tingués una aventura amb una dona negra. Si la meitat de les xafarderies eren certes, el president no tenia cap mania amb les dones. Més aviat al contrari: li agradaven grandetes i jovenetes, rosses i morenes, de la seva categoria i les mecanògrafes amb pardalets al cap.

George va pensar si Maria tenia idea que era una més entre una pila.

A Kennedy, la qüestió racial no li feia ni fred ni calor: sempre l’havia considerat un tema purament polític. Si bé no s’havia volgut fotografiar amb Percy Marquand i Babe Lee per por que li fessin perdre vots, George l’havia vist encaixant tan tranquil amb homes i dones negres, xerrant-hi i rient, relaxat i distès. George també havia sentit a dir que Kennedy anava a festes on hi havia prostitutes de tots colors, tot i que no sabia si aquells rumors eren certs.

Tanmateix, la manca de sensibilitat del president havia impressionat George. No era tan sols el tràngol que acabava de passar ella —ja per si mateix prou desagradable—, sinó el fet d’haver-la deixat sola. L’home que l’havia embarassat l’havia d’haver recollit després de l’operació, l’havia d’haver portat a casa i s’hi havia d’haver quedat fins que estigués bé. No n’hi havia prou amb una trucada. Que fos el president no era prou excusa. Jack Kennedy havia perdut molts punts per a George.

Mentre pensava sobre aquells homes que deixaven embarassades les noies d’una manera tan irresponsable, va entrar el seu pare.

George va quedar parat. Greg mai no l’havia anat a veure al seu despatx.

—Hola, George —li va dir, i van encaixar com si no fossin pare i fill. Greg portava un vestit tot arrugat de ratlles blau clar, d’una tela que semblava que tenia una mica de caixmir. George va pensar que si ell es pogués permetre un vestit com aquell el duria ben planxat. Era una cosa que li venia sovint al cap quan veia el seu pare.

—Amb això sí que no hi comptava. Com va això? —va dir George.

—Passava per aquí davant. Vols que fem un cafè?

Se’n van anar a la cafeteria. Greg va demanar un te i George va agafar una Coca-Cola i una canyeta.

—L’altre dia em van preguntar per tu —li va dir George mentre s’asseien—. Una senyora de l’oficina de premsa.

—Com es diu?

—Nell no sé què. A veure si me’n recordo… Nellie Ford?

—Nellie Fordham. —Greg va apartar la mirada amb una expressió que denotava nostàlgia d’aquells plaers mig oblidats.

—Hi havies sortit, pel que es veu. —A George li feia gràcia.

—Més que això. Estàvem promesos.

—Però no t’hi vas casar.

—Ella em va deixar.

George va dubtar un moment.

—Potser no n’haig de fer res…, però, per què?

—Doncs…, si t’haig de ser franc, va saber que tu existies i va dir que no es volia casar amb un home que ja tenia una família.

George estava fascinat. El seu pare amb prou feines li havia parlat d’aquella època.

Greg hi va posar un aire seriós.

—Probablement, la Nellie tenia raó —va dir—. Tu i la teva mare éreu la meva família. Però no m’hi podia casar, amb la teva mare… Amb una dona negra, no hauria pogut fer carrera política. I vaig triar la carrera. No puc pas dir que això m’hagi fet feliç.

—Mai no m’havies parlat d’aquestes coses.

—Ja ho sé. Ha estat l’amenaça de la Tercera Guerra Mundial el que m’ha mogut a explicar-te la veritat. Per cert, com veus les coses?

—Un moment. Alguna vegada et vas plantejar casar-te amb la mare?

—Era el que volia fer quan tenia quinze anys, era la il·lusió de la meva vida. Però el meu pare va fer mans i mànigues perquè no fos així. Vaig tenir una altra oportunitat, al cap de deu anys, però llavors ja era prou gran per veure que era una idea esbojarrada. Les parelles mixtes tenen prou problemes ara mateix, als anys seixanta. Imagina’t com era als quaranta. Segurament que tots tres ho hauríem passat malament. —Hi va fer un posat trist—. D’altra banda, no vaig tenir pebrots…, és la pura veritat. I ara parlem del conflicte.

George va fer un esforç per centrar-se en els míssils cubans.

—Fa una hora començava a pensar que ens en sortiríem, però el president acaba d’ordenar a l’Armada que demà al matí intercepti un vaixell soviètic. —Va explicar a Greg la qüestió del Marucla.

—Si és legal, no hi haurà problemes —va dir Greg.

—Exactament. Els nostres pujaran a bord, revisaran el carregament, els entregaran unes llaminadures i se n’aniran.

—Llaminadures?

—S’han assignat dos-cents dòlars a cada vaixell d’intercepció en concepte de «material de distribució», cosa que significa per a llaminadures, revistes i encenedors barats.

—Que Déu beneeixi els Estats Units. Però…

—Però si la tripulació està formada per militars soviètics i va carregat de caps nuclears, segur que el vaixell no s’aturarà quan l’interceptin. I aquí començarà el ball.

—Val més que et deixi tornar a salvar el món.

Es van aixecar i van sortir de la cafeteria. Al vestíbul van tornar a encaixar.

—He vingut perquè…

George es va esperar.

—Aquest cap de setmana podem morir tots, i abans voldria que sabessis una cosa.

—Continua. —George pensava amb què dimonis li sortiria.

—Ets el millor que he tingut a la vida.

«Bufa!», va fer George de baix en baix.

—No t’he fet gaire de pare, no he fet el que havia de fer amb la teva mare i…, tot això ja ho saps. Però estic orgullós de tu, George. No em mereixo res, ho sé prou bé, però et ben juro que n’estic orgullós. —Ho deia amb els ulls negats.

George no tenia ni idea d’aquells sentiments de Greg. Estava estorat. No sabia com respondre a aquelles emocions inesperades.

—Gràcies —es va limitar a dir, a la fi.

—Adéu, George.

—Adéu.

—Que el Senyor et beneeixi i et guardi —va dir Greg, i se’n va anar.

Divendres, a primera hora del matí, George va anar a la Sala de Situacions de la Casa Blanca.

El president Kennedy havia creat aquella estança al soterrani de l’Ala Oest, allà on anteriorment hi havia hagut una pista de bitlles. Ho havia fet amb l’objectiu aparent d’accelerar les comunicacions en temps de crisi. El fet era que Kennedy estava convençut que els militars li havien amagat informació a l’època de la badia de Cochinos i volia tenir la seguretat que no tindrien cap més oportunitat de fer-ho.

Aquell matí, les parets estaven cobertes amb mapes a gran escala de Cuba i dels seus encontorns marítims. Els teletips feien la mateixa serenata que les cigales en una nit càlida. Allà es rebien els telegrames del Pentàgon. El president hi podia sentir les comunicacions militars. L’operació del bloqueig es dirigia des d’una sala del Pentàgon coneguda com la Sala de Control, però allà es podien sentir les converses per ràdio entre aquesta sala i els vaixells.

Els militars odiaven la Sala de Situacions.

George, assegut en un incòmode seient modern al davant d’una taula de menjador ordinària, escoltava. Continuava rumiant la conversa que havia tingut la vigília amb Greg. Potser esperava que George se li llancés als braços i exclamés: «Pare!». Probablement no. Semblava que Greg se sentia còmode en el paper de tiet. George no tenia ganes de canviar res. A vint-i-sis anys no podia començar a tractar de cop i volta Greg com un pare normal i corrent. Això sí, el que li havia dit l’havia fet força feliç. «El meu pare m’estima», va pensar; això no podia ser res de dolent.

De matinada, el vaixell dels Estats Units Joseph P. Kennedy va fer senyals al Marucla.

El Kennedy era un destructor de dues mil quatre-centes tones, armat amb vuit míssils, un llançacoets antisubmarí, sis tubs de torpede i suports bessons per a metralladora de dotze centímetres. I també tenia capacitat per a càrregues de profunditat nuclears.

El Marucla va aturar immediatament els motors i George va respirar una mica.

El Kennedy va fer baixar un bot i sis homes es van acostar al Marucla. El mar estava agitat, però la tripulació del Marucla va tenir la deferència de llançar una escala de corda pel costat. Tanmateix, l’onatge dificultava l’abordatge. L’oficial que comandava l’operació no volia fer el ridícul caient a l’aigua, però a la fi s’hi va llançar, va saltar a l’escala i va pujar al vaixell. Els seus homes el van seguir.

La tripulació grega els va convidar a prendre cafè.

Els van obrir amb molt de gust les escotilles perquè inspeccionessin la càrrega, que, en definitiva, va resultar més o menys el que havien dit. Hi va haver un moment de tensió quan els nord-americans van insistir a obrir una caixa etiquetada com a «Instruments científics», però a la fi van veure que hi havia un equip de laboratori com el que es podria trobar a qualsevol institut.

Els nord-americans se’n van anar i el Marucla va reprendre el rumb a l’Havana.

George va passar les bones notícies a Bobby Kennedy per telèfon i després va agafar un taxi.

Va demanar al taxista que el portés a la cantonada dels carrers Cinquè i K, situat en una de les barriades pitjors de la ciutat. Allà, al damunt d’un establiment d’exposició i venda de cotxes, hi havia el Centre d’Interpretació Fotogràfica Nacional de la CIA. George volia comprendre aquell art i havia demanat una reunió especial; com que treballava per a Bobby l’hi havien concedit. Va travessar la vorera, plena d’ampolles de cervesa, va entrar a l’edifici, va passar per un torniquet de seguretat i el van acompanyar a la quarta planta.

El va atendre un intèrpret de fotografies anomenat Claud Henry, un home de cabells grisosos que havia après l’ofici durant la Segona Guerra Mundial analitzant fotografies aèries de danys causats per les bombes alemanyes.

—Ahir, l’Armada va enviar uns quants Crusaders a Cuba, per això ara tenim fotografies de poca alçària, molt més fàcils d’interpretar —va dir Claud a George.

A aquest no li va semblar pas fàcil. Per a ell, les fotos que envoltaven la sala on treballava Claud eren una cosa semblant a l’art abstracte, unes formes sense cap sentit disposades en un ordre a l’atzar.

—Això és una base militar soviètica —li va explicar Claud, assenyalant-li una de les fotos.

—Com ho sap?

—Hi ha un camp de futbol. Els soldats cubans no hi juguen, a futbol. Si fos una base cubana, hi hauria un camp de beisbol.

George va fer que sí. «Intel·ligent», va pensar.

—Aquí hi ha una filera de tancs T-54.

Per a George, eren uns quadrats foscos i prou.

—Aquestes tendes són coberts per a míssils —va dir Claud—. Això, segons els nostres tendòlegs.

—Tendòlegs?

—Sí. De fet, jo sóc caixòleg. Jo he redactat el manual sobre caixes de la CIA.

—Suposo que se m’està rifant. —George va somriure.

—Quan els soviètics traslladen coses de gran envergadura, com ara un caça, ho han de posar a la coberta. Llavors ho dissimulen posant-hi caixes. Nosaltres, però, solem ser capaços de veure de què es tracta per les dimensions de la caixa. Un MiG-15 ve amb una caixa d’una mida diferent de la de l’MiG-21.

—Una cosa —va fer George—. Els soviètics també tenen aquesta habilitat?

—Nosaltres pensem que no. Fixi’s en una cosa. Ens van abatre un U-2, de manera que saben que comptem amb avions de gran altura amb càmeres. I en canvi es pensen que poden enviar míssils a Cuba sense que nosaltres ho detectem. Encara ahir, quan els en vam ensenyar les fotos, continuaven negant l’existència dels míssils. O sigui que estan al cas dels avions espies i també de les càmeres, però fins ara no han vist que podíem detectar els seus míssils des de l’estratosfera. Això em fa pensar que en fotointerpretació estan més endarrerits que nosaltres.

—Sembla una bona cosa.

—Però aquí hi ha la gran revelació d’anit. —Claud li va assenyalar un objecte amb alerons, en una de les fotos—. El meu cap en parlarà amb el president d’aquí a una hora. Fa deu metres de llargada. L’anomenem Frog, que és l’acrònim de Free Rocket Over Ground, un míssil terra-terra de curt abast especial per a combat.

—De manera que l’utilitzaran contra les tropes nord-americanes si envaïm Cuba.

—Sí. I està pensat per portar cap nuclear.

—Redéu! —va exclamar George.

—Segur que és el mateix que dirà el president Kennedy —va concloure Claud.





18


Divendres al vespre, a la casa de Great Peter Street, la ràdio era a la cuina. Arreu del món hi havia ràdios engegades i gent que escoltava, temorosa, els informatius.

Era una cuina gran, amb una taula llarga de pi polit al centre. Jasper Murray feia unes torrades i llegia els diaris. Lloyd i Daisy Williams havien comprat tota la premsa de Londres i també algun diari de fora. El que més interessava a Lloyd, com a parlamentari, eren els afers estrangers, interès que conservava d’ençà que havia anat a lluitar a la Guerra Civil Espanyola. Jasper n’escodrinyava les pàgines a la recerca d’alguna raó per a l’esperança.

L’endemà, dissabte, hi hauria una manifestació a Londres, suposant que al matí la ciutat encara es mantingués dempeus. Jasper hi aniria com a reporter del St Julian’s News, el diari dels estudiants. En realitat, no li agradaven gaire aquells reportatges: s’estimava més els articles de fons, més llargs i reflexius, en què podia fer servir un llenguatge una mica més elaborat. Tenia la il·lusió de treballar en una revista, o potser fins i tot a la televisió.

Primer, però, volia dirigir el St Julian’s News. El càrrec comportava un petit sou i un any sabàtic en els estudis. Es tractava d’una plaça que tothom volia, ja que pràcticament garantia una bona feina en el món del periodisme un cop acabada la carrera. Jasper havia fet la sol·licitud, però l’havia guanyat Sam Cakebread. El nom de Cakebread era famós en el periodisme britànic: el pare de Sam era sotsdirector de The Times, i el seu oncle, un comentarista de ràdio molt apreciat pels oients. Tenia una germana més jove al Saint Julian’s College, que havia treballat de becària a la revista Vogue. Jasper sospitava que Sam havia guanyat la plaça més pel nom que pels mèrits.

Però els mèrits mai no eren suficients a la Gran Bretanya. L’avi de Jasper havia estat general i el seu pare anava pel mateix camí fins que va cometre l’error de casar-se amb una jueva i, com a conseqüència d’això, no havia passat de coronel. La classe dirigent britànica mai no perdonava els qui infringien les normes. Jasper havia sentit que als Estats Units era diferent.

Evie Williams era a la cuina amb Jasper, asseguda a la taula, fent una pancarta que deia NO A LA INTERVENCIÓ A CUBA.

Evie ja no n’estava tant, de Jasper. Ell respirava més tranquil. La noia ja n’havia fet setze i era d’aquelles belleses pàl·lides i etèries; però era massa seriosa i vehement pel seu gust. Qui sortís amb ella havia d’estar apassionadament compromès amb una sèrie de campanyes contra la crueltat i la injustícia, des de l’apartheid de Sud-àfrica fins a l’experimentació amb animals. Jasper no estava compromès amb res, i, en definitiva, s’estimava més les noies com aquella bona peça de Beep Dewar, que només amb tretze anys ja li posava la llengua a la boca i se li refregava contra l’erecció.

Mentre Jasper se la mirava, Evie va traçar a dins de l’«o» d’«INTERVENCIÓ», el símbol de quatre branques de la campanya per al desarmament nuclear.

—O sigui que la teva consigna abona dues causes idealistes pel preu d’una! —li va dir Jasper.

—No tenen res d’idealistes —va respondre ella, tota brusca—. Si aquesta nit esclata la guerra, saps quin serà el primer objectiu del bombardeig nuclear soviètic? La Gran Bretanya. Perquè tenim armament nuclear i l’hauran d’eliminar abans no ataquin els Estats Units. No bombardejaran pas Noruega, ni Portugal, ni qualsevol altre país que hagi tingut prou seny per mantenir-se fora de la cursa nuclear. Qualsevol que es plantegi amb lògica la defensa del nostre país sap que l’armament nuclear no ens protegeix, sinó que ens posa en perill.

Jasper no havia fet aquell comentari perquè se’l prengués seriosament, però Evie sempre s’ho prenia tot seriosament.

A la taula també hi havia el germà de catorze anys d’Evie, Dave, que feia banderes cubanes en miniatura. Havia utilitzat una plantilla per pintar les ratlles sobre fulls de paper consistent i en aquells moments els enganxava a uns pals de contraplacat amb una grapadora que li havien deixat. Jasper estava gelós d’aquella vida privilegiada de Dave: tenia uns pares benestants i no tenia problemes; tanmateix feia esforços per tractar-lo amb cordialitat.

—Quantes en fas? —li va preguntar.

—Tres-centes seixanta —va respondre Dave.

—Suposo que no és un nombre a l’atzar.

—Si aquesta nit no ens maten les bombes, demà les vendré a la manifestació a sis penics la bandera. Tres-centes vegades sis penics fan cent vuitanta xílings, o nou lliures, que és el preu de l’amplificador de guitarra que em vull comprar.

Dave tenia nas per als negocis. Jasper recordava la paradeta de refrescos que havia posat al pati de l’escola, la portaven uns adolescents a qui feia treballar a tot drap per una comissió. A classe, però, anava força malament, era dels últims en totes les assignatures. Això tenia el seu pare desesperat, perquè, en altres qüestions, Dave era prou llest. Lloyd considerava que era gandul, però a Jasper li semblava que la cosa era més complicada que això. A Dave li costava entendre el que llegia. Escrivia fatal, amb un munt de faltes d’ortografia i fins i tot amb lletres capgirades. A Jasper li recordava el seu millor amic de l’escola, que era incapaç de cantar l’himne de la institució i li costava distingir entre la seva cantarella monòtona i la melodia que cantaven els altres alumnes. També havia de fer un esforç de concentració per veure la diferència entre les lletres «d» i «b». Maldava per satisfer les expectatives dels seus pares, que havien arribat tan amunt, però mai no se’n sortia.

Mentre grapava les banderes de sis penics, el cap segur que li treballava, perquè sense que tragués cap a res va dir:

—La teva mare i la meva devien tenir ben poques coses en comú quan es van conèixer.

—Poques —va respondre Jasper—. La Daisy Peixkov era filla d’un gàngster russonord-americà. L’Eva Rothmann era filla d’un metge jueu de classe mitjana de Berlín, que van enviar a Amèrica fugint dels nazis. La teva mare va acollir la meva.

—La meva mare tenia un gran cor —va intervenir Evie, a qui havien posat aquest nom per Eva.

—A mi m’agradaria que algú m’enviés a Amèrica —va dir Jasper en un murmuri.

—I per què no te n’hi vas? —li va preguntar Evie—. Els podries dir que deixessin tranquils els cubans.

A Jasper, tant se li’n donaven els cubans.

—No m’ho puc permetre.

Tot i no haver de pagar lloguer, no tenia ni cinc per comprar un bitllet per als Estats Units.

En aquell moment va entrar a la cuina la dona de cor gran. Daisy Williams tenia quaranta-sis anys i continuava sent atractiva, amb aquells ulls blaus tan grossos i els rínxols rossos: «De jove, devia ser irresistible», va pensar Jasper. Aquell vespre vestia discretament, duia una faldilla blava i una jaqueta de conjunt i sense cap joia. «Qüestió de dissimular la riquesa», va pensar Jasper, burleta, «és el que toca per ser esposa de polític». Encara era esvelta, si bé no tan prima com havia estat. Se la va imaginar nua i va pensar que al llit devia ser millor que la seva filla Evie. Daisy devia ser com Beep, a punt per al que fos. Ell mateix es va sorprendre amb aquella fantasia sobre una dona de l’edat de la seva mare. Sort que les dones no podien llegir el pensament dels homes.

—Quina imatge tan bonica —va fer ella, tota tendra—. Tres criatures que treballen sense fer enrenou. —Se li continuava notant l’accent americà, tot i que l’havia llimat un xic després d’haver passat vint-i-cinc anys a Londres. Es va mirar, sorpresa, les banderes de Dave—: No passa gaire sovint que t’interessin les qüestions del món actual.

—Les vendré a sis penics.

—Ja m’ho pensava, els teus esforços no poden tenir res a veure amb la pau mundial.

—Deixo la pau mundial per a l’Evie.

—Algú o altre se n’ha de preocupar —va respondre Evie, enèrgica—. No sé si saps que abans no comenci la manifestació podríem ser tots morts, i tot plegat perquè els americans són uns hipòcrites.

Jasper es va mirar Daisy, però va veure que aquesta no s’havia ofès. Estava acostumada a aquesta mena de declaracions ètiques de la seva filla.

—M’imagino que els americans també n’han passat, de por, pels míssils de Cuba —va respondre sense alterar-se gens.

—Doncs es podrien imaginar el que senten els altres i treure els míssils de Turquia.

—Trobo que tens raó i que va ser un error del president Kennedy de posar-ne allà. De tota manera, hi ha una diferència. Aquí, a Europa, estem acostumats a tenir míssils que ens apuntin, a una banda i altra del teló d’acer. Però quan Khruixtxov va enviar en secret míssils a Cuba es va produir un canvi importantíssim en l’statu quo.

—La justícia és la justícia.

—I la política pràctica és una altra cosa. Però fixa’t bé com es repeteix la història. El meu fill és com el meu pare, sempre a la que salta per si sorgeix una oportunitat de fer uns calerons, fins i tot quan estem al caire de la Tercera Guerra Mundial. La meva filla és com l’oncle Grigori, el bolxevic, determinada a canviar el món.

Evie va alçar la vista.

—Si era bolxevic, ja ho va fer, de canviar el món.

—Però per millorar-lo?

Va entrar Lloyd. Com els seus avantpassats de les mines de carbó era baixet però cepat. Alguna cosa de la manera com caminava va recordar a Jasper que en altres temps havia estat campió de boxa. Vestia amb un estil passat de moda: vestit negre amb teixit d’espiga i un mocador de fil blanc, immaculat, a la butxaca de l’americana. Es veia clar que la parella anava a un acte polític.

—Jo ja estic, quan vulguis, maca —va dir a Daisy.

—De què va la reunió? —va preguntar Evie.

—De Cuba —li va dir el seu pare—. De què vols que vagi? —Es va fixar en la pancarta que feia—. Ja veig que tens clares les coses.

—Trobes que són molt complicades? —va fer ella—. Els cubans haurien de poder decidir el seu destí…, que no és un principi democràtic bàsic?

Jasper va veure que allà hi planava una baralla. En aquella família, la meitat dels conflictes sorgien arran de la política.

—Demà, Hank Remington cantarà «Poison Rain» a Trafalgar Square —la va interrompre Jasper, cansat de l’idealisme d’Evie. Remington, un irlandès que en realitat es deia Harry Riley era el cantant d’un grup de pop anomenat The Kords. La cançó era sobre la pluja radioactiva.

—És fantàstic —va exclamar Evie—. Té les idees tan clares… —Hank era un dels seus herois.

—M’ha vingut a veure —va dir Lloyd.

Evie va canviar de to a l’acte:

—No m’ho havies pas dit!

—Si ha estat avui!

—I què t’ha semblat?

—Un autèntic geni de la classe obrera.

—Què volia?

—Volia que denunciés a la Cambra dels Comuns el president Kennedy per bel·licista.

—I és el que hauries de fer!

—I què passa si els laboristes guanyen les pròximes eleccions generals? Imagina’t que em fan ministre d’Afers Estrangers. Em pot tocar anar a la Casa Blanca a demanar suport al president per alguna cosa que vulgui fer el govern laborista, com ara una resolució de l’ONU contra la discriminació racial a Sud-àfrica. Kennedy es podria recordar que l’havia insultat i em podria engegar a passeig.

—Sigui com sigui, ho hauries de fer —va reblar Evie.

—Normalment, pel fet de titllar algú de bel·licista no se solucionen les coses. Si considerés que fent-ho podria resoldre la crisi actual, ho faria. Però és una carta que només es pot jugar una vegada, i m’estimo més guardar-me-la per quan tingui tots els trumfos.

Jasper va pensar que Lloyd era un polític pragmàtic. Hi estava d’acord.

Evie, no.

—Jo considero que un s’ha de plantar i dir la veritat —va insistir.

—Estic orgullós de tenir una filla així —va respondre Lloyd, somrient—. Tant de bo mantinguis aquesta actitud tota la vida. I ara me n’he d’anar a explicar això del conflicte als meus simpatitzants de l’East End.

—Adéu-siau, jovent. Fins després —va dir Daisy.

Se’n van anar.

—Qui ha guanyat a la discussió? —va preguntar Evie.

«El teu pare», va pensar Jasper, «sense cap mena de dubte». Però no ho va dir.

George va tornar al centre de Washington amoïnat fins al capdamunt. Tothom donava per fet que es produiria la invasió de Cuba. Els Frogs ho havien canviat tot. En aquells moments, les tropes nord-americanes s’haurien d’enfrontar al combat amb armament nuclear. Podia ser que els Estats Units es continuessin imposant, però la guerra seria més dura, costaria més vides i el resultat no estava cantat.

Va baixar del taxi a la Casa Blanca i es va aturar a l’oficina de premsa. Maria era a la seva taula. Es va alegrar de veure que feia molt més bona cara que tres dies enrere.

—Estic molt bé, gràcies —va dir ella com a resposta a la pregunta de George.

El jove es va treure un pes de sobre, però encara li va quedar un bon feix de preocupacions. Veia que ella es recuperava físicament, però no sabia quins danys espirituals li hauria produït aquella aventura amorosa secreta.

No va poder fer-li cap pregunta més íntima perquè no estava sola. L’havia anat a veure un jove negre que duia una americana de xeviot.

—Et presento Leopold Montgomery, de Reuters —va dir ella—. Ha vingut a recollir un comunicat de premsa.

—Digue’m Lee —va fer ell.

—No crec que hi hagi gaires periodistes negres a Washington —va comentar George.

—Sóc l’únic —va respondre Lee.

—En George Jakes treballa amb Bobby Kennedy —va dir Maria.

—I com és? —De sobte, a Lee, se li va despertar l’interès.

—Tinc una feina que està molt bé —va respondre ell, eludint la pregunta—. Bàsicament l’assessoro sobre drets civils. Interposem demandes contra estats del sud que impedeixen votar als negres.

—Però ens cal una nova llei dels drets civils.

—Ja ho pots ben dir, germà. —George es va tombar cap a Maria—. Me n’haig d’anar. M’alegro que estiguis més bé.

—Vinc amb tu, si vas cap a Justícia —va dir Lee.

George evitava la companyia dels periodistes, però se sentia solidari amb Lee, que intentava sortir-se’n en un Washington dominat pels blancs, com feia ell.

—Doncs som-hi —li va dir.

—Gràcies per passar-me a veure, Lee —li va dir Maria—. Truca’m si et cal algun aclariment sobre el comunicat.

—Entesos —va respondre ell.

George i Lee van sortir de l’edifici i van agafar Pennsylvania Avenue.

—Què diu el comunicat de premsa —li va preguntar George.

—Encara que els vaixells se n’hagin tornat, els soviètics continuen construint instal·lacions de llançament de míssils a Cuba, i ho estan fent a tota velocitat.

George va pensar en les fotografies de reconeixement aeri que acabava de veure. Va estar temptat de parlar-ne a Lee. Li hauria agradat proporcionar una primícia a un jove periodista negre. Però amb això hauria infringit les normes i va reprimir l’impuls.

—Suposo —va fer, sense comprometre’s.

—Sembla que l’Administració no fa res —va dir Lee.

—A què et refereixes?

—El bloqueig no té cap efectivitat i el president no fa res més.

George es va picar. Ell formava part de l’Administració, encara que en fos una part ínfima, i se sentia acusat injustament.

—A l’al·locució televisada de dilluns, el president va dir que el bloqueig només era el principi.

—De manera que prendrà alguna altra mesura?

—Evidentment que volia dir això.

—Però què farà?

George va somriure, conscient que li volien estirar la llengua.

—Tu mira el programa —li va dir.

Quan va arribar a Justícia, va trobar Bobby enfurismat. Tanmateix, aquella manera de cridar, de renegar i de llançar objectes a l’altra punta de la sala no era habitual en Bobby. Normalment la seva fúria era freda i mesquina. La gent parlava d’aquells ulls blaus terrorífics.

—Amb qui s’ha enrabiat? —va preguntar George a Dennis Wilson.

—Amb Tim Tedder. Ha enviat tres equips d’infiltrats a Cuba, sis homes a cadascun. I en té més a l’espera.

—Com? Per què? Qui ho ha ordenat a la CIA?

—Forma part de l’Operació Mangosta, i pel que sembla ningú no els ha dit que s’aturessin.

—Però si poden desencadenar pel seu compte la Tercera Guerra Mundial!

—Justament per això Bobby treu foc pels queixals. I també han enviat un equip de dos homes a fer volar una mina de coure, i, per desgràcia, han perdut el contacte.

—O sigui que aquests dos ara mateix deuen ser a la presó traçant plànols de la seu de la CIA a Miami per als soviètics que els interroguen.

—Sí.

—És el pitjor moment per fer aquesta mena de coses per una sèrie de raons —va dir George—. Cuba es prepara per a la guerra. La seguretat de Castro sempre és bona, però ara mateix deuen estar en alerta màxima.

—Exactament. D’aquí a un moment, Bobby va a una reunió sobre Mangosta al Pentàgon, i m’imagino que collarà fort en Tedder.

George no va anar al Pentàgon amb Bobby. Encara no l’havien convidat a les reunions sobre Mangosta, cosa que en certa manera el tranquil·litzava: el viatge que havia fet a La Isabela l’havia convençut que aquella operació era criminal, i no en volia saber res més.

Es va quedar al despatx, assegut, però li costava de concentrar-se. Els drets civils havien quedat relegats: aquella setmana ningú no pensava en la igualtat dels negres.

Va tenir la sensació que el president Kennedy perdia el control de la situació. En contra del sentit comú, havia ordenat abordar el Marucla i s’havia fet sense entrebancs, però, què passaria després? A Cuba hi havia armament nuclear: els Estats Units podien continuar amb la idea d’envair els cubans, però el preu seria alt i, per acabar-ho d’adobar, la CIA anava a la seva.

Tothom pretenia mitigar els ànims, però passava justament el contrari: es produïa una escalada que ningú no volia.

A última hora de la tarda, Bobby va tornar del Pentàgon amb un document informatiu a les mans.

—Què carai és això? —va preguntar als assessors. Va començar a llegir—: «Com a resposta a la campanya accelerada de construcció de bases de llançamíssils a Cuba s’espera una actuació imminent del president Kennedy, segons fonts pròximes al ministre de Justícia». —Alçava la mà amb el polze estirat—. Qui ha xerrat més del compte?

—La puta…! —va exclamar George.

Tothom se’l va mirar.

—M’has de dir alguna cosa, George? —li va preguntar Bobby.

Hauria volgut que la terra se l’empassés.

—Em sap greu —va dir—. Tot el que vaig fer va ser citar el discurs del president i dir que el bloqueig només era el principi.

—No es pot dir una cosa així als periodistes! Els proporciones material.

—Ostres, doncs ara ja ho sé.

—I has provocat una escalada en el conflicte just quan tots mirem de calmar les coses. En el pròxim article especularan sobre l’actuació que té al cap el president. Llavors, si no fa res, diran que dubta.

—Doncs, sí.

—I es pot saber per què hi vas parlar?

—Me’l van presentar a la Casa Blanca i vam anar plegats per Pennsylvania Avenue.

—És un periodista de Reuters? —va preguntar Dennis Wilson a Bobby.

—Sí, per què?

—És probable que ho hagi escrit Lee Montgomery.

George es va revoltar sense demostrar-ho. Sabia què passaria tot seguit. Wilson feia tots els possibles per empitjorar les coses.

—Què t’ho fa dir, això, Dennis? —li va preguntar Bobby.

Wilson va vacil·lar i va ser George qui va respondre:

—Montgomery és negre.

—I per això hi vas parlar, George? —va dir Bobby.

—Suposo que no li vaig voler dir que se n’anés a fer punyetes.

—Doncs això és el que li diràs la pròxima vegada, a ell i a qualsevol altre periodista que t’intenti fer xerrar, sigui del color que sigui.

George va quedar tranquil en sentir «la pròxima vegada». Volia dir que no el feien fora.

—Gràcies —va dir—. Ho tindré present.

—Val més.

Bobby va entrar al seu despatx.

—Te n’has sortit, eh? —va dir Wilson a George—. Tots els malparits tenen sort.

—Sí —va respondre George, i va afegir, sarcàstic—: Gràcies pel cop de mà, Dennis.

Tothom va tornar a la seva feina. George no s’acabava de creure el que havia fet. Ell també, sense adonar-se’n, havia posat més llenya al foc.

Encara estava amoïnat quan la centraleta va passar una conferència d’Atlanta.

—Hola, George, sóc la Verena Marquand.

Aquesta veu el va animar.

—Com va això?

—Estic preocupada.

—Tu i el món sencer.

—Martin Luther King m’ha demanat que et truqui per informar-me del que passa.

—Probablement saps el mateix que jo —li va dir ell. Encara es ressentia de l’esbroncada de Bobby i no estava disposat a arriscar-se amb una altra indiscreció—. Pràcticament tot és als diaris.

—És veritat que envairem Cuba?

—Això només ho sap el president.

—Hi haurà una guerra nuclear?

—Això no ho sap ni el president.

—Et trobo a faltar, George. M’agradaria que ens poguéssim veure i…, fer-la petar una estona.

Això el va sorprendre. A Harvard, no havien tingut gaire tracte, i, a més, feia mig any que no la veia. No era conscient que li tingués tant d’afecte que el trobés a faltar. No va saber què dir-li.

—Què li he de respondre, a Martin Luther King? —va insistir ella.

—Digue-li… —va callar un moment. Va pensar en tota la gent que envoltava el president Kennedy: aquells generals exaltats que volien la guerra immediatament, els de la CIA que volien fer de James Bond, els periodistes que es queixaven de manca d’actuació quan el president es mostrava prudent—. Digue-li que això està en mans de l’home més intel·ligent dels Estats Units i que no podem demanar més.

—Va bé —va respondre Verena, i va penjar.

George es va preguntar si ell mateix es creia el que acabava de dir. Volia odiar Jack Kennedy per la manera com havia tractat Maria. Però qui hauria pogut gestionar el conflicte millor que Kennedy? Ningú. A George no se li acudia cap altre home que reunís aquella combinació de valor, saviesa, domini i calma.

A última hora de la tarda, a Wilson li van passar una trucada i després va dir a tots els de la sala:

—Tenim una carta de Khruixtxov. Ve del Departament d’Estat.

—I què diu? —va preguntar algú.

—De moment, no gaire res —va respondre Wilson. Es va mirar les notes—. Encara no ha arribat sencera. «Vostès ens amenacen amb la guerra, però saben prou bé que el mínim que en trauran com a resposta serà l’experiència de les mateixes conseqüències…». Ha arribat a la nostra ambaixada a Moscou aquest matí abans de les deu, hora d’aquí.

—Les deu! —va exclamar George—. Ara són les sis de la tarda, com és que ha trigat tant?

Wilson li va respondre amb condescendència i avorriment, com si n’estigués fins al capdamunt, d’explicar als principiants els procediments elementals.

—La gent que tenim a Moscou ha de traduir la carta a l’anglès, després xifrar-la, i en acabat, mecanografiar-la. Un cop arriba aquí, a Washington, els del Departament d’Estat l’han de desxifrar, i després, mecanografiar. A més a més, s’ha de fer una triple verificació de cada paraula abans que el president actuï. És un procés llarg.

—Gràcies —li va dir George. Wilson era un cretí pretensiós. De tota manera, en sabia un niu.

Era dissabte al vespre, però ningú no se n’anava cap a casa.

El missatge de Khruixtxov va arribar per parts. Tot feia pensar que la part important era al final. Si els Estats Units prometen no envair Cuba, Khruixtxov deia: «La presència dels nostres especialistes militars ja no serà necessària».

Era una proposta per arribar a un acord i per força havien de ser bones notícies. Però què significava exactament?

Era de suposar que els soviètics retirarien l’armament nuclear de Cuba. Qualsevol altra cosa no tindria cap efecte.

Ara bé, podien els Estats Units prometre que no envairien mai Cuba? El president Kennedy es plantejaria lligar-se de mans i peus d’aquesta manera? George pensava que no estaria disposat a perdre l’esperança de desfer-se de Castro.

I com reaccionaria el món davant d’un tracte com aquell? El veuria com un cop mestre de Khruixtxov en política exterior? O diria que Kennedy havia obligat els soviètics a fer-se enrere?

Eren bones notícies? George no ho sabia determinar.

Larry Mawhinney va treure el seu cap ben rapat per la porta.

—Cuba ja té armes nuclears de curt abast —va anunciar.

—Ja ho sabem —va respondre George—. La CIA les va descobrir ahir.

—Això significa que hem de tenir les mateixes armes que ells —va dir Larry.

—Què vols dir?

—Que les tropes que envaeixin Cuba hauran d’anar equipades amb armes nuclears de batalla.

—És imprescindible?

—Evidentment! L’Estat Major està a punt de demanar-les. Què vols, enviar els homes al combat més mal armats que l’enemic?

George veia que tenia certa raó; però això tenia unes conseqüències terribles.

—És a dir que a partir d’ara si hi ha guerra amb Cuba serà nuclear des de bon començament.

—I tant que sí! —va fer Larry abans d’anar-se’n.

L’última cosa que va fer George va ser passar per casa de la seva mare. Jacky va preparar cafè i li va posar un plat de galetes al davant. No en va agafar ni una.

—Ahir vaig veure en Greg —va dir ell.

—Com li va?

—Com sempre. Fora que…, fora que em va dir que jo era el millor que li havia donat la vida.

—Mmm… —va fer ella amb posat desmenjat—. I com va sortir això?

—Volia que sabés que està molt orgullós de mi.

—Vaja, vaja. Encara li queda alguna cosa bona a aquest home.

—Quant de temps fa que no veus en Lev i la Marga?

Jacky va mig aclucar els ulls fent un gest recelós.

—I ara em surts amb aquesta?

—Tu t’hi avens, amb l’àvia Marga.

—Perquè t’estima a tu. Quan algú estima el teu fill et tracta amb afabilitat. Ja ho descobriràs quan en tinguis, de fills.

—No l’has vist d’ençà de la cerimònia de la graduació, fa més d’un any.

—És veritat.

—Els caps de setmana no treballes.

—El club és tancat els dissabtes i els diumenges. Quan eres petit havia d’agafar els caps de setmana lliures per cuidar-te, quan no hi havia escola.

—La primera dama s’ha endut Caroline i John júnior a Glen Ora.

—Ah, i suposo que trobes que jo me n’he d’anar a la casa de camp que tinc a Virgínia i passar-me un parell de dies muntant a cavall…

—Te’n podries anar a veure la Marga i en Lev a Buffalo.

—Anar a Buffalo a passar el cap de setmana? —va preguntar ella sense acabar-s’ho de creure—. Sisplau, nen! Passaria tot el dissabte al tren d’anada i tot el diumenge en el de tornada.

—Hi podries anar amb avió.

—No m’ho puc permetre.

—Jo et pago el bitllet.

—Ai, Déu meu! —va exclamar ella—. Et penses que els russos ens bombardejaran aquest cap de setmana?

—Mai no hi hem estat tan a prop. Vés-te’n a Buffalo.

Es va acabar el cafè i se’n va anar a la pica a rentar la tassa.

—I tu què faràs? —va dir al cap d’un moment.

—Jo m’haig de quedar aquí i fer el que pugui per evitar que passi.

—No hi aniré pas, a Buffalo —va respondre ella, negant-ho amb el cap, decidida.

—Em tranquil·litzaria molt, mare.

—Si et vols tranquil·litzar, resa.

—Saps què diuen els àrabs? «Confia en Al·là, però estaca el camell». Si te’n vas a Buffalo, resaré.

—Com saps que els russos no bombardejaran Buffalo?

—No ho sé del cert. Però diria que és un objectiu secundari. I pot ser que estigui fora de l’abast dels míssils de Cuba.

—Ets poc convincent, per ser advocat.

—Ho dic de debò, mare.

—Jo també —va respondre ella—. I ets un bon fill, que es preocupa per la seva mare. Però ara escolta’m bé: des dels setze anys no m’he dedicat a res més que a criar-te. Si tot el que he aconseguit ha de quedar esborrat en una fogonada nuclear, no vull sobreviure per veure què ha passat. Jo em quedo on ets tu.

—O sobrevivim tots dos o ens morim tots dos.

—El Senyor ho dóna, el Senyor ho pren —va recitar—. Beneït sigui el seu nom.

Els Estats Units disposaven de més de dos-cents míssils nuclears que podien abastar la Unió Soviètica, segons Volódia, l’oncle de Dimka, dels serveis secrets de l’Exèrcit Roig. Els nord-americans es pensaven que la Unió Soviètica disposava de la meitat d’aquests míssils intercontinentals, segons Volódia. En realitat, però, en tenia exactament quaranta-dos.

I alguns havien quedat obsolets.

Veient que els Estats Units no responien immediatament a l’oferta d’acord de la Unió Soviètica, Khruixtxov va ordenar que es preparessin per al llançament fins i tot els míssils més vells i poc fiables.

A primera hora de dissabte al matí, Dimka va telefonar al camp de proves de míssils de Baikonur, al Kazakhstan. En aquella base de l’exèrcit hi havia dos coets Semiorka de cinc motors, uns R-7 obsolets del tipus que havia posat en òrbita l’Sputnik cinc anys enrere. Els estaven preparant per enviar una sonda espacial a Mart.

Dimka va suspendre l’expedició a Mart. Els coets Semiorka es comptaven entre els quaranta-dos míssils intercontinentals de la Unió Soviètica. Eren necessaris per a la Tercera Guerra Mundial.

Va ordenar als científics que col·loquessin caps nuclears a tots dos coets i els proveïssin de propergol.

La preparació per al llançament duraria vint hores. El propergol que feien servir era inestable i no es podia mantenir en alerta els coets més d’un dia. O es feien servir aquell cap de setmana o ja ho podien deixar córrer.

Els coets Semiorka sovint explotaven en l’enlairament. Però si no passava res, podien arribar fins a Chicago.

Cadascun portaria una bomba de 2,8 megatones.

Si una d’aquestes bombes arribava a l’objectiu, destruiria tot el que hi hagués en dotze quilòmetres al voltant de Chicago, de la riba del llac fins a Oak Park, segons l’atles de Dimka.

Quan va veure clar que l’oficial en cap havia entès les ordres, Dimka se’n va anar a dormir.





19


El telèfon va despertar Dimka. El cor li bategava fort: era la guerra? Quants minuts de vida li quedaven? Va agafar l’aparell. Era Natàlia. D’entrada les notícies, com sempre.

—Hi ha un avanç informatiu de Plíyev.

El general Plíyev pertanyia al comandament soviètic de Cuba.

—Com? —va respondre Dimka—. I què diu?

—Es pensen que els americans atacaran avui, a trenc d’alba, hora d’ells.

A Moscou encara era fosc. Dimka va encendre el llum de la tauleta de nit i va mirar el rellotge. Eren les vuit del matí: ja havia de ser al Kremlin. Però a Cuba encara faltaven cinc hores perquè claregés. El cor se li va calmar un xic.

—Com ho saben?

—Això és igual —va fer ella, impacient.

—I què passarà?

—Te’n llegeixo l’última frase: «Hem decidit que en cas d’atac dels Estats Units a les nostres instal·lacions, emprarem tots els mitjans de defensa aèria a l’abast». Utilitzaran les armes nuclears.

—No ho poden fer sense el nostre permís!

—Això és exactament el que proposen.

—Malinovski no els ho deixarà fer.

—No n’estiguis tan segur.

Dimka va llançar una maledicció per sota el nas. De vegades semblava que els militars perseguissin l’aniquilació nuclear.

—Quedem a la cantina.

—En tinc per mitja horeta.

Dimka es va dutxar de pressa. La seva mare li volia fer l’esmorzar, però ell va dir que no i llavors li va donar una llesca de pa de sègol perquè se l’emportés.

—Recorda que aquest vespre hi ha la festa del teu avi —li va dir Ània.

Era l’aniversari de Grigori: en feia setanta-quatre. Hi hauria un bon sopar a casa seva. Dimka va prometre que hi portaria Nina. Tenien intenció de sorprendre tothom anunciant el seu prometatge.

Però no hi hauria festa si els americans atacaven Cuba.

—Digue’m la veritat —li va dir Ània, aturant-lo quan sortia—, què passarà?

—Em sap greu, mare —li va respondre ell, abraçant-la—, no ho sé.

—La teva germana és allí, a Cuba.

—Ja ho sé.

—Just a la línia de foc.

—Els americans tenen míssils intercontinentals, mare. Tots hi som, a la línia de foc.

Ella el va estrènyer fort abans que se n’anés.

Dimka va marxar cap al Kremlin amb la moto. Quan va arribar a l’edifici del Presídium, va trobar Natàlia que l’esperava a la cantina. També ella s’havia vestit a més córrer i de qualsevol manera. Els cabells, despentinats, li queien a la cara d’una manera que a ell li va semblar captivadora. «He de deixar de pensar aquestes coses», es va dir Dimka. «Faré el que toca, em casaré amb la Nina i criarem el fill que tindrem».

Va pensar què diria Natàlia quan l’hi expliqués.

Però no era el moment. Va agafar la llesca de pa que duia a la butxaca.

—Em vindria bé un te —va dir. Les portes de la cantina eren obertes, però encara no hi havia ningú servint.

—Diuen que, als Estats Units, els restaurants obren quan la gent vol menjar i beure, no quan el personal té ganes de treballar —va observar Natàlia—. Deu ser veritat?

—Segur que és propaganda —va respondre ell, i va seure.

—Redactem una resposta per a Plíyev —va proposar ella, i va obrir un quadern de notes.

Dimka es va concentrar en la qüestió mentre anava mastegant el pa.

—El Presídium hauria de prohibir a Plíyev el llançament d’armament nuclear sense ordres específiques de Moscou.

—Jo li prohibiria fins i tot muntar els caps als coets. Així no es podrien encendre accidentalment.

—Bona pensada.

En aquell moment va entrar Ievgueni Filípov. Portava un pul·lòver marró sota una americana grisa.

—Bon dia, Filípov, que véns a disculpar-te? —li va dir Dimka.

—Disculpar-me, per què?

—Em vas acusar d’haver filtrat el secret dels nostres míssils a Cuba. Fins i tot vas dir que em mereixia que em detinguessin. Ara sabem que va ser un avió espia de la CIA el que va fotografiar els míssils. M’hauries de demanar perdó de genolls.

—No siguis ridícul —va respondre Filípov, fent el fatxenda—. No ens pensàvem que aquelles fotos d’ells a gran altura poguessin mostrar una cosa tan petita com un míssil. Què trameu vosaltres dos?

Natàlia li va dir la veritat:

—Parlàvem del missatge de Plíyev d’aquest matí.

—Ja n’he parlat amb Malinovski. —Filípov treballava per a Malinovski, el ministre de Defensa—. Està d’acord amb Plíyev.

Dimka va quedar esgarrifat.

—No es pot permetre que Plíyev posi en marxa la Tercera Guerra Mundial per iniciativa pròpia!

—No la posarà pas en marxa. Defensarà els nostres soldats de l’agressió dels americans.

—La resposta no es pot produir a escala local.

—Potser no hi haurà temps per fer-ho d’una altra manera.

—Plíyev ha d’esperar en comptes de desencadenar una confrontació nuclear.

—Malinovski considera que hem de protegir l’armament que tenim a Cuba. Si ens el destruïssin els americans, ens reduirien la capacitat de defensar la Unió Soviètica.

Dimka no hi havia pensat. En aquells moments tenien una part de l’arsenal a Cuba. Els Estats Units podien eliminar tot aquell armament tan car i deixar els soviètics ben afeblits.

—No —va dir Natàlia—. Hem de basar l’estratègia en la no-utilització d’armes nuclears. Per què? Perquè en tenim massa poques, en comparació amb l’arsenal dels Estats Units. —Es va inclinar una mica endavant a la taula de la cantina—. Escolta una cosa, Ievgueni: si esclata una guerra nuclear, la guanyaran ells. —Es va tornar a recalcar al seient—. De manera que podem fanfarronejar, podem presumir, podem amenaçar, però el que no podem fer és utilitzar les armes que tenim. Per a nosaltres, la guerra nuclear és un suïcidi.

—El Ministeri de Defensa no ho veu pas així.

Natàlia va dubtar.

—Parles com si ja s’hagués pres una decisió.

—I s’ha pres. Malinovski ha ratificat la proposta de Plíyev.

—A Khruixtxov no li agradarà —va dir Dimka.

—Al contrari —va respondre Filípov—. Hi ha estat d’acord.

Dimka es va adonar que s’havia perdut les discussions de primera hora del matí perquè la nit anterior s’havia retirat tan tard. Això el posava en una situació de desavantatge. Es va aixecar.

—Anem-nos-en —va dir a Natàlia.

Van sortit de la cafeteria.

—Redéu! Hem de tirar enrere aquesta decisió —va dir Dimka mentre esperaven l’ascensor.

—Segur que Kossiguin la plantejarà avui al Presídium.

—Per què no piques l’ordre que hem redactat i suggereixes que Kossiguin la porti a la reunió? Jo intentaré temperar Khruixtxov.

—Entesos.

Es van separar i Dimka va anar al despatx de Khruixtxov. El primer secretari llegia traduccions d’articles de premsa occidentals, cadascun grapat amb el retall de l’original.

—Has llegit l’article de Walter Lippmann?

Lippmann era un columnista nord-americà d’idees liberals que treballava per a diverses publicacions. Deien que era pròxim al president Kennedy.

—No. —Dimka encara no s’havia mirat els diaris.

—Lippmann proposa un intercanvi: nosaltres retirem els míssils de Cuba, i ells, els de Turquia. És un missatge que m’envia Kennedy!

—Lippmann tot plegat és un periodista…

—No, no. És un portaveu del president.

Dimka dubtava que la democràcia dels Estats Units funcionés d’aquesta manera, però no va replicar.

—Vol dir que si proposem aquesta contrapartida, Kennedy l’acceptarà —va continuar Khruixtxov.

—És que nosaltres ja hem demanat una cosa diferent: la promesa de no envair Cuba.

—De manera que deixarem que Kennedy continuï fent conjectures!

«El mantindrem confós», va pensar Dimka. Però aquella era la manera de fer de Khruixtxov. Per què havia de ser coherent?

Només facilitaria la vida a l’enemic.

—Al Presídium es faran preguntes sobre el missatge de Plíyev —va dir Dimka, canviant de tema—. Sobre el poder que se li ha atorgat d’emprar armes nuclears…

—No pateixis —va respondre Khruixtxov fent un gest de menyspreu—. Els americans no estan disposats a atacar ara mateix. Fins i tot parlen amb el secretari general de l’ONU. Volen la pau.

—Evidentment —va manifestar Dimka amb deferència—. Fora que no surti el tema a la reunió.

—Sí, sí.

Els dirigents de la Unió Soviètica es van reunir a l’emplafonada Sala del Presídium. Khruixtxov va iniciar la reunió amb un llarg discurs en què va explicar que ja havia passat el temps per a un atac dels Estats Units. Després va plantejar el que ell en deia la proposta Lippmann. No hi va haver gaire entusiasme al voltant d’aquella taula tan llarga, però tampoc ningú no s’hi va oposar. La majoria veia que el dirigent havia de portar la diplomàcia a la seva manera.

Khruixtxov estava tan emocionat amb la nova idea que va dictar la carta a Kennedy allà mateix, mentre els altres escoltaven. Després va ordenar que la llegissin a Ràdio Moscou. Així l’ambaixada dels Estats Units la faria arribar a Washington sense haver de xifrar-la i no es perdria temps.

A la fi, Kossiguin va treure el tema de la declaració de Plíyev. Va insistir que el control de l’armament nuclear havia de continuar a Moscou i va llegir l’ordre per a Plíyev que havien redactat Dimka i Natàlia.

—Sí, sí, envia-l’hi —va dir Khruixtxov, impacient.

Dimka va respirar més tranquil.

Al cap d’una hora ja era a l’ascensor de la Residència del Govern amb Nina.

—Intentem deixar de banda els maldecaps una estona —li va dir ell—. No parlarem de Cuba. Anem a una festa. Ens l’hem de passar bé.

—Per mi, perfecte —va respondre Nina.

Van arribar al pis dels avis de Dimka. Els va rebre Katerina, que portava un vestit vermell. Dimka va quedar parat de veure que la faldilla li arribava als genolls, l’última moda occidental, i que la seva àvia continuava tenint unes cames molt esveltes. La dona havia viscut a Occident mentre el seu marit era al cos diplomàtic, i havia après a vestir-se amb més estil que la majoria de les soviètiques.

Katerina es va mirar Nina de dalt a baix amb aquella curiositat impertinent de la gent gran.

—Fas goig —li va dir, i Dimka es va preguntar per què li semblava un pèl estrany aquell to de veu.

Nina s’ho va prendre com un compliment.

—Gràcies, tu també. On l’has trobat, aquest vestit?

Katerina els va acompanyar a la sala d’estar. Dimka va recordar quan anava a aquella casa de petit. La seva àvia sempre li donava dolços tradicionals russos Bélev, fets de poma. Ja ensalivava: en aquell mateix moment se n’hauria menjat un.

Katerina trontollava amb aquelles sabates de taló alt. Grigori estava assegut en una butaca inclinable davant del televisor, com sempre, encara que tinguessin l’aparell apagat. Ja havia encetat una ampolla de vodka. Potser per això l’àvia feia tentines.

—Per molts anys, avi —va dir Dimka.

—Fes una copa —va respondre Grigori.

Dimka havia d’anar amb compte. Si es torrava, faria ben poc servei a Khruixtxov. Es va prendre d’una tirada el vodka que li oferia, però va posar el got fora de l’abast de l’avi, per evitar que l’hi tornés a omplir.

La mare de Dimka ja era allí; estava ajudant Katerina. Va sortir de la cuina amb una plata de galetes salades amb caviar vermell. Ània no havia pas heretat l’estil de Katerina. Portés el que portés, sempre se la veia més aviat grassoneta i amb aire despreocupat.

Va fer un petó a Nina.

Va sonar el timbre i van arribar l’oncle Volódia i la seva família. Tenia quaranta-vuit anys, i els cabells grisencs, quasi al zero. Anava amb uniforme: sabia que el podien avisar en qualsevol moment. El seguia la tia Zoia, que en tenia cap a cinquanta, però continuava sent com una deessa russa, extremament pàl·lida. Darrere seu, els dos adolescents, Kótia i Galina, els cosins de Dimka.

Dimka els va presentar Nina. Volódia i Zoia la van saludar molt afectuosament.

—Ara ja hi som tots! —va exclamar Katerina.

Dimka va donar un cop d’ull a la sala: la parella gran que ho havia iniciat tot; la seva mare, tan senzilla, i el seu germà, d’ulls blaus, elegant; la seva tia, tan guapa, i els seus cosins adolescents; i a més, la pèl de panotxa voluptuosa amb qui estava a punt de casar-se. Aquella era la seva família. El més preuat de tot, que es perdria aquell dia si els seus temors es feien realitat. Tots vivien a poc més d’un quilòmetre del Kremlin. Si els nord-americans llançaven les armes nuclears a Moscou aquella nit, l’endemà, tots els reunits allí jaurien morts al matí, amb els cervells cuits, els cossos fets miques, la pell negra de dalt a baix. L’única cosa que el consolava era que no els hauria de plorar perquè ell també seria mort.

Tots van brindar per Grigori.

—Tant de bo pogués ser aquí el meu germà, en Lev —va dir Gregori.

—I la Tània —va respondre Ània.

—En Lev Peixkov ja no és tan jove, pare —va dir en Volódia—. Té seixanta-set anys i és a Amèrica, on s’ha fet milionari.

—Qui sap si hi té néts, allí.

—A Amèrica, no —va respondre Volódia. Els serveis secrets de l’Exèrcit Roig podien descobrir fàcilment aquell tipus de coses, Dimka ja ho sabia—. El fill il·legal de Greg, el senador, és solter. Però la seva filla legal, la Daisy, que viu a Londres, té dos fills adolescents, un noi i una noia, aproximadament de les edats d’en Kótia i la Galina.

—O sigui que tinc renebots britànics —va fer Grigori, murmurant amb to satisfet—. Com es diuen? John i Bill, potser?

Els altres es van posar a riure en sentir aquells son estranys dels noms anglesos.

—David i Evie —va respondre Volódia.

—És curiós… El que se n’havia d’anar a Amèrica era jo —va dir Grigori—. Però a l’últim minut vaig haver de donar el passatge a en Lev. —Va començar a enfilar records. La seva família ja havia sentit la història abans, però se’l van tornar a escoltar, tots contents de consentir-lo una mica el dia del seu aniversari.

Al cap d’un moment, Volódia va agafar Dimka de banda.

—Com ha anat el Presídium d’aquest matí? —li va preguntar.

—Han ordenat a Plíyev que no utilitzi armes nuclears sense ordres específiques del Kremlin.

Volódia va deixar anar un esbufec despectiu.

—Una pèrdua de temps.

—Per què? —va fer Dimka, sorprès.

—Perquè no servirà de res.

—Què vols dir? Que Plíyev desobeirà les ordres?

—M’imagino que ho faria qualsevol cap. Oi que tu no has estat mai en cap guerra? —Volódia va dirigir a Dimka una mirada inquisitiva amb aquells ulls blaus tan intensos—. Quan t’ataquen, quan lluites per conservar la vida, et defenses amb el que tens a mà. És una reacció visceral, no s’hi pot fer res. Si els americans envaeixen Cuba, les forces que tenim allà s’hi tornaran com sigui, independentment de les ordres de Moscou.

—Merda! —va exclamar Dimka. Si Volódia no anava errat, s’havien perdut tots els esforços d’aquell matí.

L’avi anava acabant la corda i Nina va tocar el braç de Dimka.

—Ara potser és un bon moment.

Dimka es va adreçar a la família allí reunida.

—Ara que hem celebrat l’aniversari de l’avi, us he d’anunciar una cosa. Silenci, sisplau. —Va esperar que els adolescents callessin—: He demanat a Nina si es vol casar amb mi i m’ha dit que sí.

Tots van aplaudir.

Es va servir una altra ronda de vodka, però Dimka se les va compondre per no prendre-se’n el got que li va tocar.

Ània va fer un petó a Dimka.

—Molt bé, fill —va dir—. Ella no es volia casar…, fins que no et va conèixer a tu.

—Potser aviat tindré besnéts! —va exclamar Grigori, picant l’ullet a Nina.

—No facis sentir incòmoda aquesta pobra noia, pare —va dir Volódia.

—Incòmoda? Quines bestieses! La Nina i jo som amics.

—No t’hi amoïnis —va intervenir Katerina, que ja anava força servida—. Si ja està embarassada.

—Mare! —va protestar Volódia.

—Què li has d’explicar, a una dona? —va fer Katerina, arronsant les espatlles.

«Per això l’àvia s’ha mirat la Nina de cap a peus quan hem arribat», va pensar Dimka. Va veure que Volódia i Zoia s’intercanviaven una mirada: Volódia va alçar una cella, Zoia va fer un lleu gest d’assentiment, i després ell va dibuixar un fugaç «Oh!» amb els llavis.

Ània va quedar sorpresa.

—Però no m’havies dit…? —Es va adreçar a Nina.

—Sí. Ens pensàvem que la Nina no podia tenir fills —va intervenir Dimka—. Però els metges anaven errats!

Grigori va alçar altre cop el got.

—Pels metges que van errats! Vull un nen, Nina, un besnét que continuï el llinatge dels Peixkov-Dvorkin!

—Hi faré el que podré, Grigori Serguéivitx —va respondre Nina, somrient.

A Ània encara se la veia preocupada.

—Els metges es van equivocar?

—Els metges, ja ho saps, mai no admeten els errors —va dir Nina—. Diuen que és un miracle.

—Només espero viure per veure el meu besnét —va saltar Grigori—. I els americans, que els bombin! —I va fer un altre trago.

—Com és que els Estats Units tenen més míssils que nosaltres? —va dir en veu alta Kótia, el jove de setze anys.

—Quan nosaltres, els científics, vam començar a treballar en energia nuclear, cap als quaranta, i vam dir al govern que valdria la pena de crear una bomba de gran potència, Stalin no ens va creure. Per això Occident va passar al davant de la Unió Soviètica i encara hi és. Vet aquí el que passa quan els governs no escolten els científics —va respondre Zoia.

—Però no repeteixis a l’escola el que diu la teva mare, eh? —va afegir Volódia.

—Quina importància té? Stalin va matar la meitat de la gent d’aquest país, ara Khruixtxov en matarà l’altra meitat —va dir Ània.

—Ània! —va protestar Volódia—. Davant de les criatures, no!

—Pateixo per la Tània —va exclamar Ània sense fer cas de la reprovació del seu germà—. Allà a Cuba, esperant l’atac dels americans. —Es va posar a plorar—. Tant de bo pogués tornar a veure la meva nineta —va afegir; unes llàgrimes com punys li anaven cara avall—. Una vegada més abans de morir.

Dissabte al matí, els Estats Units estaven preparats per atacar Cuba.

Larry Mawhinney en va donar els detalls a George a la Sala de Situacions, al soterrani de la Casa Blanca. D’aquella zona, el president Kennedy en deia la cort de porcs, perquè considerava que s’hi estava massa atapeït; ell s’havia criat en mansions espaioses: la suite que tenia era més gran que el pis de George.

Segons Mawhinney, les Forces Aèries comptaven amb cinc-cents setanta-sis avions en cinc bases diferents a punt d’efectuar un atac aeri que convertiria Cuba en un erm fumejant. L’exèrcit havia mobilitzat cent cinquanta mil soldats per a la invasió que vindria després. L’Armada hi posava vint-i-sis destructors i tres portaavions que havien d’envoltar l’Estat illenc. Mawhinney en parlava amb orgull, com si fos una consecució personal.

George va pensar que aquell home era massa simplista.

—Res de tot això no servirà contra els míssils nuclears —va dir.

—Afortunadament, tenim armament nuclear propi —va respondre Mawhinney.

Com si això ho solucionés tot.

—I com es posa en marxa tot aquest dispositiu? —va preguntar George—. Vull dir, què fa físicament el president?

—Ha de trucar a la Sala de Guerra Conjunta del Pentàgon. El seu telèfon del Despatx Oval té un botó vermell que connecta amb ell a l’acte.

—I què dirà?

—Té un maletí de cuiro negre amb una sèrie de codis que ha d’utilitzar. No va enlloc sense aquest maletí.

—I després…?

—És automàtic. Hi ha un programa anomenat Pla operatiu integrat únic. Els nostres bombarders i míssils s’envolen amb unes tres mil armes nuclears i es dirigeixen a mil objectius situats al bloc comunista. —Mawhinney va fer un gest d’aplanament amb la mà—. I els arrasen —va concloure, satisfet.

George no podia sofrir aquella actitud.

—I ells fan el mateix amb nosaltres.

Va semblar que Mawhinney s’havia molestat.

—Escolta, si nosaltres colpegem primer, podem destruir la major part del seu armament abans no hagi arrencat el vol.

—Però no crec que colpegem primer, perquè no som salvatges i no volem començar una guerra nuclear que mataria milions de persones.

—Aquí és on us equivoqueu vosaltres, els polítics. Un primer atac assegura la victòria.

—I encara que féssim el que dius, només destruiríem la major part del seu armament, com has dit tu mateix.

—Evidentment, no arribarem pas al cent per cent.

—Doncs, passi el que passi, les seves armes nuclears bombardejaran els Estats Units.

—La guerra no és pas un pícnic —va dir Mawhinney, irritat.

—Si evitem la guerra, podem continuar organitzant pícnics.

Larry va mirar el rellotge.

—Comitè Executiu a les deu —va dir.

Van sortir de la Sala de Situacions i van pujar a la Sala del Gabinet. Allí s’anaven reunint els assessors del president amb els seus ajudants. El president Kennedy hi va entrar a les deu tocades. Era la primera vegada que George el veia d’ençà de l’avortament de Maria. Se’l va mirar amb uns altres ulls. Aquell home de mitjana edat amb un vestit fosc de ratlles a penes perceptibles s’havia tirat una jove i després havia permès que anés sola a avortar. Va notar una foguerada de pura ràbia. En aquell moment hauria estat capaç de matar Jack Kennedy.

Tanmateix, aquell home no tenia aspecte malèfic. Duia al damunt la tensió de les preocupacions del món, així mateix, tal com sonava, i George, a contracor, va notar que li inspirava una certa simpatia, massa…

Com de costum, McCone, cap de la CIA, va encetar la reunió amb un resum dels serveis secrets. Amb la seva habitual cantarella soporífera, va parlar d’unes notícies prou esfereïdores, que van mantenir tothom ben despert. Ja hi havia cinc bases de míssils d’abast mitjà a Cuba plenament operatives. A cadascuna hi tenien quatre míssils, de manera que hi havia vint armes nuclears, a punt per disparar, apuntant als Estats Units.

«Com a mínim una tindrà com a objectiu aquest edifici», va pensar George, inquiet, i la por li va provocar un recargolament de tripes.

McCone va proposar vigilància les vint-i-quatre hores a les bases. Hi havia vuit avions de l’Armada dels Estats Units disposats a envolar-se des de Key West per sobrevolar a poca altura les plataformes de llançament. I vuit més recorrerien el mateix circuit aquella tarda. Quan es fes fosc, hi tornarien, il·luminant les bases amb balises. A més, continuarien els vols de reconeixement d’avions espia U-2 a gran altura.

George es preguntava què se’n trauria, de tot això. Els avions que fessin la ronda podien detectar activitat prellançament, però què hi podrien fer els Estats Units? Encara que els bombarders del seu país sortissin immediatament, no podrien arribar a Cuba abans que es llancessin els míssils.

I encara hi havia un altre problema. A més dels míssils nuclears que apuntaven als Estats Units, l’Exèrcit Roig tenia a Cuba uns quants SAM, míssils terra-aire pensats per abatre avions. Les vint-i-quatre bateries de SAM eren operatives, va informar McCone, i tenien el radar encès. Per tant, a partir d’aleshores podien fer el seguiment dels avions que sobrevolaven Cuba i convertir-los en objectiu.

Aleshores va entrar a la sala un ajudant amb un llarg full de paper acabat d’arrencat d’un teletip. El va lliurar al president Kennedy.

—Això ve de l’Associació de Premsa de Moscou —va explicar el president, i va llegir en veu alta—: «El primer ministre Khruixtxov va dir ahir al president Kennedy que retiraria les armes ofensives de Cuba si els Estats Units retiraven els coets de Turquia».

—No és veritat —va exclamar Mac Bundy, l’assessor de Seguretat Nacional.

George va quedar tan desconcertat com la resta. A la carta del dia abans Khruixtxov havia demanat que els Estats Units prometessin que no envairien Cuba. No havia dit res de Turquia. Podia ser un error de l’Associació de Premsa? O Khruixtxov en tornava a fer de les seves?

—Potser farà pública una altra carta —va dir el president.

I així va anar. Al cap de pocs minuts hi va haver altres informes que van aclarir la situació. Khruixtxov feia una nova proposta completament diferent i ja l’havia transmès Ràdio Moscou.

—Aquí sí que ens ha ben tocat —va fer el president Kennedy—. La majoria considerarà que no és una proposta tan desenraonada com això.

—Com vol dir, la majoria, president? —A Mac Bundy no li va agradar la idea.

—Em fa l’efecte que li costarà d’explicar per què volem emprendre una intervenció militar a Cuba quan ell diu: «Retireu els vostres de Turquia i nosaltres retirarem els nostres de Cuba». Em sembla que aquí hi ha un punt molt delicat.

Bundy insistia a tornar a la primera proposta de Khruixtxov.

—Per què hem de fer cas d’aquesta via quan a les últimes vint-i-quatre hores ens ha ofert l’altra?

—És la nova i última posició seva, i ara ja és pública —va respondre el president amb impaciència.

La premsa encara no estava al corrent de la carta de Khruixtxov, però la nova proposta s’havia fet a través dels mitjans de comunicació.

Bundy va insistir. Els aliats que tenen els Estats Units a l’OTAN se sentirien traïts si els Estats Units negociessin sobre els míssils, deia.

Bob McNamara, el secretari de Defensa, va expressar el desconcert i la por que sentien tots.

—Teníem la proposta de la carta i ara en tenim una altra de diferent —va observar—. Com podem negociar amb algú que canvia de tracte sense ni haver-nos donat l’oportunitat de respondre?

Ningú no ho sabia.

Aquell dissabte, les flors de Nadal del carrer de l’Havana lluïen tan vermelles i brillants que semblaven taques de sang.

A primera hora del matí, Tània, tota deprimida, va anar a proveir-se per a la fi del món: carn fumada, llet de pot, formatge fos, un cartró de tabac, una ampolla de rom i piles per a la llanterna. Era de matinada i ja hi havia cua, però només es va haver d’esperar un quart, un temps insignificant per a una persona acostumada a les cues de Moscou.

Als carrers estrets de la ciutat vella hi havia un ambient de catàstrofe. Els habitants de l’Havana ja no brandaven matxets ni cantaven l’himne nacional. Aplegaven sorra amb galledes per apagar focs, enganxaven paper engomat a les finestres per reduir els danys dels esquerdills que vinguessin de l’aire i traginaven farina. Havien estat uns insensats de desafiar la superpotència veïna i ho pagarien car. S’ho havien d’haver pensat.

Tenien raó? La guerra era inevitable? Tània estava segura que en realitat cap dirigent mundial no la volia, ni tan sols Castro, que ja començava a estar al límit de la follia. Però de tota manera es podia produir. Va pensar, entristida, en els fets del 1914. Aleshores, ningú no la volia, la guerra. Però l’emperador austríac havia considerat que la independència de Sèrbia constituïa una amenaça, de la mateixa manera que Kennedy veia com una amenaça la independència cubana. I un cop Àustria va haver declarat la guerra a Sèrbia, les peces del dòmino van anar caient de manera funesta i inevitable fins que la meitat del planeta va quedar implicada en el conflicte més cruel i sagnant que hagués vist mai el món. Però es podia evitar en aquells moments?

Va pensar en Vassili Iénkov, reclòs en un camp de presoners de Sibèria. Curiosament, potser tindria l’oportunitat de sobreviure a la guerra nuclear. El càstig li podria salvar la vida. Això esperava ella.

Quan va tornar al pis, va posar la ràdio. La tenia sintonitzada en una de les emissores dels Estats Units que emetien des de Florida. A les notícies deien que Khruixtxov havia ofert un tracte a Kennedy: retiraria els míssils de Cuba si Kennedy feia el mateix amb els de Turquia.

Es va mirar la llet de pot amb una sensació de tranquil·litat incontenible. Potser a la fi no li caldrien les racions d’emergència.

Després va rumiar que era massa aviat per sentir-se segura. Ho acceptaria, Kennedy? Demostraria que era més prudent que l’ultraconservador emperador Francesc Josep d’Àustria?

A fora, un cotxe va tocar el clàxon. Ja feia temps que havia quedat aquell dia per anar amb avió a la banda oriental de Cuba amb Paz per redactar un article sobre les bateries antiaèries soviètiques. No comptava que l’home es presentés, però va mirar per la finestra i va veure la seva camioneta Buick a tocar de la vorera amb els eixugaparabrises maldant per fer front a la tempesta tropical. Va agafar l’impermeable i la bossa i va sortir.

—Has vist el que ha fet el vostre dirigent? —li va preguntar ell, enfurismat, de seguida que es va ficar al cotxe.

Tània va quedar sorpresa de la ràbia amb què s’expressava.

—Et refereixes a l’oferta sobre Turquia?

—Ni tan sols ens ho ha consultat!

Paz va arrencar i va començar a conduir de pressa per aquells carrers estrets.

A Tània no li havia passat pel cap que els dirigents cubans haguessin de formar part de la negociació. Evidentment, Khruixtxov també havia passat per alt aquell detall de cortesia. El món veia la crisi com un conflicte de superpotències, però els cubans, naturalment, continuaven pensant que era una qüestió seva. I aquella feble perspectiva d’arribar a un acord de pau els semblava una traïció.

Li calia tranquil·litzar Paz, encara que fos per evitar un accident de cotxe.

—Què hauries contestat si Khruixtxov t’ho hagués preguntat?

—Que no negociem la nostra seguretat per la de Turquia! —va respondre, clavant un cop de palmell al volant.

Tània va pensar que les armes nuclears no havien portat seguretat a Cuba. Més aviat al contrari. La seguretat de l’illa estava més en perill que mai. Però va decidir no fer enrabiar més Paz amb un comentari com aquell.

Ell la va portar a una pista d’aterratge dels afores de l’Havana, on els esperava el Yakóvlev Yak-16, un avió d’hèlice, soviètic, de transport lleuger. Tània se’l va mirar amb interès. Mai no s’havia plantejat de fer de corresponsal de guerra, però no volia que la prenguessin per ignorant i havia fet un esforç per aprendre totes aquelles coses que sabien els homes, sobretot identificar avions, tancs i vaixells. Va veure que aquell era la modificació militar del Yak, amb una metralladora muntada en una torreta de forma esfèrica a dalt del buc.

Van compartir la cabina de deu seients amb dos caps del 32è regiment de caces, que duien unes camises de quadres força llampants i pantalons ajustats de baix, un uniforme triat en un maldestre intent de disfressar de cubans els soldats soviètics.

L’enlairament va ser un pèl massa emocionant: eren en plena estació de pluges a les Antilles i dominaven els vents que bufaven amb fortes ràfegues. Quan miraven avall, a través de les escletxes entre els núvols, albiraven un collage de fragments marrons i verds, travessats per unes línies groguenques i torçades que eren les pistes de terra. Aquell avió tan petit va estar a la mercè de la tempesta durant dues hores. Després, el cel es va aclarir amb la rapidesa característica dels canvis de temps en terres tropicals i van aterrar tranquil·lament a prop de la ciutat de Banes. Allà els va rebre un coronel de l’Exèrcit Roig anomenat Ivànov, que va demostrar que estava al corrent de la visita de Tània i de l’article que escrivia. Els va portar a la base antiaèria, on van arribar a les deu del matí, hora cubana.

Aquella base estava disposada en forma d’estrella de sis puntes, amb un post de comandament al centre i els llançamíssils a les puntes. Al costat de cadascun d’aquests hi havia un transportador amb un míssil terra-aire. Els soldats, amb les gavardines ben xopes, feien una fila deplorable. Al post de comandament, els oficials miraven fixament les pantalles de radar verdes que xiulaven amb un so monòton.

Ivànov els va presentar el comandant de la bateria. Es veia clar que estava nerviós. Segur que s’hauria estimat més no rebre la visita de gent important un dia com aquell.

Al cap de cinc minuts, a les altures, es va albirar un avió estranger que entrava a l’espai aeri cubà a uns tres-cents quilòmetres a l’oest. El van identificar com a Objectiu Número 33.

Tothom parlava rus, de manera que Tània ho havia de traduir per a Paz.

—Ha de ser un avió espia U-2 —va dir ell—. Cap més no vola tan alt.

Tània estava intrigada.

—És un exercici? —va preguntar a Ivànov.

—Ja que venies, volíem fer un simulacre —va dir l’altre—. Però de fet, això és real.

Ho va dir amb un aire tan preocupat que Tània se’l va creure.

—Suposo que no el farem caure… —va gosar dir ella.

—No ho sé.

—L’arrogància d’aquests americans! —va exclamar Paz, indignat—. Volen ben sobre el nostre territori! Què dirien si un avió cubà sobrevolés Fort Bragg? Ja m’imagino com es posarien!

El comandant va ordenar l’alerta per al combat i els soldats soviètics van començar a traslladar míssils dels transportadors als llançamíssils i a subjectar els cables. Ho feien amb tranquil·litat i eficiència, i Tània va suposar que ho havien practicat moltes vegades.

Un capità traçava el recorregut de l’U-2 sobre un mapa. Cuba era llarga i estreta, 1250 quilòmetres d’est a oest, però només entre 80 quilòmetres i 160 quilòmetres de nord a sud. Tània va veure que l’avió espia ja s’havia endinsat 80 quilòmetres a l’espai aeri cubà.

—I a quina velocitat va? —va preguntar ella.

—A vuit-cents quilòmetres l’hora —va respondre Ivànov.

—I a quina altura?

—A vint mil metres, el doble d’un avió de línia regular.

—És possible abastar un objectiu tan llunyà i que es mou tan de pressa?

—No cal un impacte directe. El míssil té una espoleta de proximitat. Explota quan s’acosta a l’objectiu.

—Ja sé que aquest avió és el blanc —va dir Tània—. Però, sisplau, digueu-me que no dispararem.

—El comandant és a l’aparell, demana instruccions.

—Però els americans poden contraatacar.

—No és decisió meva.

El radar feia el seguiment de l’avió intrús i un tinent que es mirava una pantalla en va anunciar l’altura, la velocitat i la distància. A fora del post de comandament, els artillers soviètics ajustaven l’objectiu dels llançamíssils per fer el seguiment del Blanc núm. 33.

L’U-2 va travessar Cuba de nord a Sud, després va agafar direcció est, va seguir la costa i es va aproximar a Banes. A fora, els llançamíssils giraven lentament en les seves bases, rastrejant l’objectiu com si fossin llops ensumant l’aire.

—I si disparen accidentalment? —va preguntar Tània a Paz.

Això no era el que ell estava pensant.

—Està fotografiant les nostres posicions! —va exclamar—. Faran servir aquestes fotografies com a guia per al seu exèrcit quan ens envaeixin, potser d’aquí a unes hores.

—És molt més probable que ho facin si mateu un pilot americà!

El comandant tenia el telèfon a l’orella mentre observava el radar de control de foc.

—Ho estan verificant amb Plíyev —va dir, alçant la vista cap a Ivànov.

Tània sabia que Plíyev era el comandant en cap soviètic a Cuba. Segur que Plíyev no abatria un avió dels Estats Units sense l’autorització de Moscou.

L’U-2 va arribar a la punta més meridional de l’illa i va girar, seguint la costa nord. Banes era a prop de la riba. L’U-2 sobrevolaria la base. Però en qualsevol moment podia virar cap al nord, i aleshores, desplaçant-se a prop d’una milla per segon, aviat quedaria fora de l’abast.

—Se l’ha d’abatre! —va exclamar Paz—. Ara mateix!

Ningú no li va fer cas.

L’avió va agafar direcció nord. Era gairebé damunt de la bateria, si bé a vint quilòmetres d’altura.

«Uns segons més, sisplau», pensava Tània, resant, encara que sabia que no servia de res.

Tània, Paz i Ivànov van fixar la mirada en el comandant, que, per la seva banda, no l’apartava de la pantalla. Tret del xiulet del radar, allà regnava el silenci.

—Doncs, sí —va dir el comandant.

Què significava…, indult o condemna?

Sense ni penjar el telèfon es va adreçar als homes que hi havia allà:

—Destruïu el Blanc número trenta-tres. Llanceu-hi dos míssils.

—No! —va exclamar Tània.

Es va sentir un estrèpit. Tània va mirar per la finestra. Un míssil es va enlairar del llançador i en un no res va desaparèixer. Un altre el va seguir uns segons després. Tània es va posar la mà a la boca; tenia la sensació que la por la faria vomitar.

Trigarien cap a un minut a desplaçar-se vint quilòmetres.

«Alguna cosa podria sortir malament», pensava Tània. «Els míssils podrien fallar, es podrien desviar del recorregut i caure a mar sense provocar danys».

A la pantalla del radar, dos puntets s’acostaven a un altre de més gran.

Tània resava perquè passessin de llarg.

Anaven de pressa i de sobte tots tres punts van confluir.

Paz va deixar anar un crit de triomf.

Aleshores la pantalla va mostrar tot un escampall de puntets.

—Destruït el Blanc número trenta-tres —va informar el comandant per telèfon.

Tània va mirar per la finestra, com si volgués veure l’U-2 que s’estavellava a terra.

—L’hem mort. Bona feina, tots plegats —va dir el comandant alçant la veu.

—I què ens farà ara, a nosaltres, el president Kennedy? —va preguntar Tània.

Dissabte a la tarda, George estava molt esperançat. Els missatges de Khruixtxov eren contradictoris i confusos, però semblava que el dirigent soviètic buscava una manera de sortir de la crisi. I, sens dubte, el president Kennedy no volia la guerra. Vista la bona voluntat de tots dos bàndols, semblava impossible que poguessin fracassar.

Quan anava cap a la Sala del Gabinet, es va aturar a l’oficina de premsa i va trobar Maria a la seva taula. Duia un vestit gris elegant i una cinta als cabells d’un rosa viu, que semblava que anunciés al món que es trobava bé i se sentia feliç. George va decidir no preguntar-li com li anava: es veia clar que no volia que la tractessin com una invàlida.

—Molta feina?

—Estem esperant la resposta del president a Khruixtxov —va dir ella—. L’oferta soviètica es va fer pública, de manera que ens imaginem que la resposta dels Estats Units es lliurarà a la premsa.

—Justament vaig a una reunió amb Bobby —va respondre ell— per redactar la resposta.

—L’intercanvi de míssils a Cuba per míssils a Turquia sembla una proposta raonable —va comentar Maria—. Sobretot si ens pot salvar la vida a tots.

—Alabat sia.

—Això ho diu la teva mare.

Ell es va posar a riure i va continuar endavant. A la Sala del Gabinet s’anaven reunint els assessors i els seus ajudants per a la reunió del Comitè Executiu del Consell Nacional de Seguretat de les quatre.

—Els hem d’aturar en això d’oferir Turquia als comunistes! —deia Mawhinney, a tocar de la porta, envoltat d’un grup d’assessors militars.

George va deixar anar un esbufec. Els militars tot ho veien com una lluita a mort. En realitat, ningú no tenia intenció de regalar Turquia. La proposta era abandonar uns míssils que, en definitiva, havien quedat obsolets. Podia ser cert que el Pentàgon s’oposés a un acord de pau? Li costava de creure-s’ho.

Va entrar el president Kennedy i es va asseure al lloc habitual, al centre de la llarga taula, amb els finestrals al darrere. Tothom tenia còpies de l’esborrany de resposta redactat feia poc. Deia que els Estats Units no podien parlar dels míssils de Turquia fins que no s’hagués resolt la crisi de Cuba.

Al president no li van agradar els termes d’aquella resposta a Khruixtxov.

—No acceptem el missatge d’ell —va protestar. «Ell» sempre era Khruixtxov: Kennedy veia l’afer com un conflicte personal—. Això no funcionarà. Anunciarà que hem rebutjat la seva proposta. La nostra posició ha de ser que acceptem de bon grat discutir la qüestió…, quan disposem d’indicis clars que han abandonat la seva missió a Cuba.

—Això en realitat implica Turquia com a compensació —va dir algú.

—És el que temo —va intervenir l’assessor de Seguretat Nacional, Mac Bundy, un home que ja calbejava, tot i que només tenia quaranta-tres anys; venia de família republicana i se solia situar en la línia dura—. Si l’OTAN i els altres aliats ens veuen disposats a acceptar aquest tracte, tindrem problemes greus.

George es va desanimar: Bundy s’aliava amb el Pentàgon, en contra d’un acord.

—Si fem la impressió de negociar la defensa de Turquia arran d’una amenaça a Cuba, serem testimonis d’una davallada radical en l’efectivitat de l’aliança —va continuar Bundy.

George va veure que aquell era el problema. Els míssils Jupiter podien haver quedat obsolets, però simbolitzaven la determinació dels Estats Units d’oposar-se a la propagació del comunisme.

Bundy no va convèncer el president.

—La situació està evolucionant, Mac.

—La justificació d’aquest missatge és que esperem que el rebutgin —va insistir Bundy.

«Ah, sí?», va pensar George. Estava segur que el president Kennedy i el seu germà no ho veien pas d’aquella manera.

—Esperem passar a l’acció contra Cuba demà o demà passat —va continuar Bundy—. Quin pla militar tenim?

George no havia pas previst que la reunió es desenvolupés d’aquesta manera. Haurien de parlar de pau i no de guerra.

—Un atac aeri a gran escala com a preludi de la invasió —va respondre el secretari de Defensa, Bob McNamara, la llumenera de Ford. Després va tornar a la qüestió de Turquia—: Per reduir al mínim la resposta soviètica contra l’OTAN després de l’atac dels Estats Units a Cuba, traiem els Jupiter de Turquia abans de l’atac cubà, i ho comuniquem als soviètics. Sobre aquesta base, no crec que els soviètics agredeixin Turquia.

Això era una ironia, pensava George: per protegir Turquia calia retirar d’allà l’armament nuclear.

—Podrien emprendre alguna altra acció…, a Berlín —va advertir el secretari d’Estat, Dean Rusk, l’home que George considerava el més intel·ligent de la sala.

George quedava astorat de pensar que el president dels Estats Units no podia atacar una illa de les Antilles sense calcular les repercussions que això podia tenir a vuit mil quilòmetres de distància, a l’Europa Oriental. Demostrava que el planeta sencer era un tauler d’escacs per a les dues superpotències.

—En aquest moment no estic preparat per recomanar atacs aeris contra Cuba —va dir McNamara—. L’únic que dic és que ens ho hem de començar a mirar d’una manera més realista.

—La recomanació que ens han donat és que l’atac principal, el pla d’operacions 312, no es demori més enllà de dilluns al matí —va dir el general Maxwell Taylor, que havia estat en contacte amb el cap d’Estat Major Conjunt—, llevat que hi hagi, en l’endemig, proves irrefutables que s’està desmantellant l’armament ofensiu.

Mawhinney i els seus amics, que seien darrere de Taylor, van quedar satisfets. «Com els militars», va pensar George: «es deleixen per entrar en combat, encara que això signifiqui la fi del món». Va resar perquè els polítics allí reunits no es deixessin guiar pels militars.

—I que a l’execució d’aquest pla d’atac segueixi, set dies després, la del 316, el pla d’invasió —va continuar Taylor.

—Doncs em deixeu parat —va fer Bobby Kennedy amb sorna.

Hi va haver una forta riallada a la taula. Pel que semblava, tothom considerava que les recomanacions militars eren absurdament previsibles. George es va treure un pes de sobre.

Però l’atmosfera es va tornar a capgirar i va sorgir de nou la inquietud quan McNamara va llegir una nota que li acabava de passar un assessor:

—L’U-2 ha estat abatut.

George es va quedar sense alè. Sabia que l’avió espia de la CIA no havia establert comunicació durant la missió a Cuba, però tothom pensava que havia tingut un problema de ràdio i que ja tornava.

Naturalment, no s’havia informat el president Kennedy sobre l’avió extraviat.

—Han abatut un U-2? —va preguntar amb veu temorenca.

George ja veia per què estava esgarrifat, el president. Fins en aquell moment, les dues superpotències havien estat com gat i gos, però no havien passat de les amenaces mútues. Aleshores s’havia disparat el primer tret. A partir d’aquell moment seria molt més difícil evitar la guerra.

—Wrigh només ha dit que l’han trobat abatut —va precisar McNamara. El coronel John Wrigh treballava per als serveis secrets de Defensa.

—El pilot és mort? —va preguntar Bobby.

Com gairebé sempre, havia fet la pregunta clau.

—El cos del pilot és a l’avió —va respondre el general Taylor.

—Algú ha vist el pilot? —va preguntar el president Kennedy.

—Sí, president —va respondre Taylor—. Les restes de l’avió són a terra i el pilot és mort.

Es va fer el silenci a la sala. Això ho canviava tot. Un americà havia mort, abatut a Cuba amb armes soviètiques.

—Això posa sobre la taula la qüestió de les represàlies —va dir Taylor.

I tant que les hi posava. El poble dels Estats Units demanaria revenja. George tenia la mateixa sensació. Tot d’una, va desitjar que el president emprengués l’atac aeri a gran escala que demanava el Pentàgon. Mentalment veia centenars de bombarders en formació recorrent els estrets de Florida i deixant anar les càrregues mortals sobre Cuba, com una pedregada. Desitjava que fessin saltar fins a l’últim llançamíssils, que massacressin els soldats soviètics, que matessin Castro. I si tot Cuba patia, que patís: així aprendrien a no matar americans.

Feia dues hores que durava la reunió i la sala havia quedat emboirada pel fum del tabac. El president va anunciar una pausa. Una bona idea, va pensar George. A ell mateix li convenia tranquil·litzar-se. Si els altres tenien la mateixa set de venjança que ell, no estaven en condicions de prendre decisions racionals.

Però la raó més important per a la pausa, George ho sabia, era que el president Kennedy s’havia d’administrar les medecines. La majoria estava al corrent dels seus mals d’esquena, però pocs sabien que lliurava una batalla constant contra moltes altres malalties, com ara la d’Addison i la colitis. Dos cops al dia, els metges li injectaven un còctel d’esteroides i d’antibiòtics perquè pogués continuar funcionant.

Bobby es va encarregar de redactar de nou la carta a Khruixtxov amb l’ajuda de Ted Sorensen, el jove i alegre autor dels discursos del president. Tots dos se’n van anar, amb els seus ajudants, al despatx del president, una sala atapeïda al costat del Despatx Oval. George va agafar una ploma i un quadern groc, i hi va anar escrivint tot el que li va dir Bobby. Amb tan sols dues persones per discutir-ho, l’esborrany va quedar llest en un tres i no res.

Els paràgrafs clau deien:


1. Estaran d’acord a retirar aquest armament de Cuba sota l’observació i la supervisió pertinents de l’ONU; i es comprometran a seguir les mesures preventives adequades, a no introduir més armament d’aquesta mena a Cuba.

2. Nosaltres estem disposats —amb l’establiment dels plans adients a través de l’ONU, per assegurar el compliment i la continuació d’aquests compromisos— a) a eliminar amb celeritat les disposicions del bloqueig que ara estan vigents, i b) a assegurar que no hi haurà invasió a Cuba. Tenim la confiança que altres nacions de l’hemisferi occidental estaran disposades a fer el mateix.



Els Estats Units acceptaven la primera oferta de Khruixtxov. Però i la segona? Bobby i Sorensen es van posar d’acord en el següent:


Aquest acord sobre les reduccions de les tensions mundials ens permetrà d’avançar per arribar a una disposició més general en relació amb «altres tipus d’armament», com es proposa a la segona carta.

No era gran cosa, només una insinuació de promesa de parlar d’alguna cosa, però probablement era el màxim que podia prometre el Comitè Executiu.

George es preguntava si n’hi podia haver prou, amb això.

Va lliurar aquell esborrany escrit a mà a una de les secretàries del president i li va demanar que el mecanografiés. Al cap d’uns minuts, van cridar Bobby al Despatx Oval, on s’havia reunit un grup més reduït: el president, Dean Rusk, Mac Bundy i tres més, amb els seus assessors de més confiança. N’havien exclòs el vicepresident Lyndon Johnson: un polític hàbil, segons George, però amb unes maneres brusques, típiques de Texas, que grinyolaven una mica al costat dels refinats germans Kennedy, de Boston.

El president pretenia que Bobby portés la carta personalment a Anatoli Dobrynin, ambaixador a Washington. En aquells últim dies, Bobby i Dobrynin havien celebrat unes quantes reunions informals. No es queien gaire bé, però eren capaços de parlar amb certa franquesa i havien creat un canal extraoficial molt útil que se saltava la burocràcia de Washington. En una reunió cara a cara, potser Bobby es podria estendre en la insinuació d’una promesa de parlar dels míssils a Turquia, sense l’aprovació prèvia del Comitè Executiu.

Dean Rusk va suggerir que Bobby anés una mica més enllà amb Dobrynin. A les reunions del dia s’havia vist clar que ja ningú no volia que els míssils Jupiter es quedessin a Turquia. Des d’un punt de vista militar estricte, ja no servien per a res. El problema era que el govern turc i els altres aliats de l’OTAN es prendrien malament que els Estats Units negociessin amb aquests míssils en un acord sobre Cuba. Rusk va apuntar una solució que George va trobar molt intel·ligent.

—Oferim de retirar els Jupiter més endavant, posem-hi en un termini de cinc o sis mesos —va dir Rusk—. Així es podria fer discretament, amb l’acord dels nostres aliats, i, com a compensació, intensificar l’activitat dels nostres submarins proveïts amb armament nuclear a la Mediterrània. Però els soviètics han de prometre de mantenir totalment en secret l’acord.

George va trobar que era una proposta sorprenent, però genial.

Tothom hi va estar d’acord ràpidament. Les discussions del Comitè Executiu havien recorregut el planeta durant gairebé tot el dia, però aquell grup reduït del Despatx Oval havia estat contundent.

—Truca a Dobrynin —va dir Bobby a George. Va mirar el rellotge i George va fer el mateix: eren un quart de vuit del vespre—. Digue-li que es reuneixi amb mi al Departament de Justícia d’aquí a mitja hora.

—I passa la carta a la premsa quinze minuts després —va afegir el president.

George va entrar al despatx del secretariat, al costat del Despatx Oval, i va despenjar un telèfon.

—Posi’m amb l’ambaixada soviètica —va demanar al de la centraleta.

L’ambaixador va estar d’acord de seguida amb la reunió.

George va portar la carta mecanografiada a Maria i li va dir que el president volia que es passés a la premsa a les vuit.

Ella va mirar el rellotge, inquieta.

—Noies, posem fil a l’agulla —va dir.

Bobby i George van sortir de la Casa Blanca i un cotxe els va portar uns blocs més enllà, al Departament de Justícia. En aquella llum depriment del cap de setmana, semblava que les estàtues del vestíbul observessin amb recel aquells dos homes. George va explicar al personal de seguretat que al cap de poc Bobby rebria una visita important.

Van agafar l’ascensor. George pensava que Bobby tenia aspecte d’esgotat, i segur que ho estava. Els passadissos buits d’aquell edifici enorme ressonaven. El tenebrós despatx de Bobby tenia una il·luminació pobra, però no es va ni preocupar d’encendre més llums. Es va deixar anar al seient del seu ampli escriptori i es va fregar els ulls.

George va mirar per la finestra els fanals del carrer. Al centre de Washington hi havia un parc molt bonic, ple de monuments i palaus, però la resta de la ciutat era una metròpoli amb una gran densitat de població, cinc milions de residents, més de la meitat negres. Hi seria encara l’endemà? George havia vist fotografies d’Hiroshima: quilòmetres d’edificis convertits en runes, i els supervivents de les rodalies, cremats i mutilats, contemplant amb ulls perplexos aquell món impossible de reconèixer que els envoltava. Tindria Washington aquell aspecte l’endemà al matí?

L’ambaixador Dobrynin va entrar al despatx a tres quarts de vuit en punt. Era un home calb de poc més de quaranta anys; es veia que li agradaven aquelles reunions extraoficials amb el germà del president.

—Li volia exposar la situació alarmant que vivim ara mateix, tal com la veu el president —va dir Bobby—. Han abatut un dels nostres avions a Cuba i el pilot és mort.

—Els seus avions no tenen dret a sobrevolar Cuba —es va afanyar a dir Dobrynin.

Les converses de Bobby amb Dobrynin de vegades tenien un punt agressiu, però aquell dia l’estat d’ànim del ministre de Justícia era diferent.

—Voldria que comprengués la realitat política —va prosseguir—. El president té una forta pressió que l’empeny a respondre amb el foc. No podem aturar aquells avions que sobrevolen l’illa: no tenim una altra manera de verificar l’estat de construcció de les seves bases de míssils. Però si els cubans ens abaten els avions, haurem de respondre.

Bobby va explicar a Dobrynin el contingut de la carta del president Kennedy al primer ministre Khruixtxov.

—I Turquia què? —va preguntar Dobrynin amb brusquedat.

—Si aquest és l’únic obstacle per arribar a les disposicions esmentades, el president no hi veu cap dificultat insuperable —va respondre Bobby, prudent—. El problema principal que hi veu és el ressò públic de la qüestió. Si ara mateix s’anunciés una decisió com aquesta, l’OTAN quedaria tocada. Ens calen entre quatre i cinc mesos per retirar els míssils de Turquia. Però és una cosa altament confidencial: només hi ha un grapat de persones que estan al corrent del que li estic dient ara mateix.

George va observar amb deteniment la cara de Dobrynin. Eren imaginacions seves o el diplomàtic dissimulava certa emoció?

—George, passa a l’ambaixador els números de telèfon que fem servir per contactar directament amb el president —va dir Bobby.

George va agafar un bloc, hi va escriure tres números, va arrencar el full i el va lliurar a Dobrynin.

Bobby es va aixecar i l’ambaixador també.

—Em cal una resposta demà —va dir Bobby—. No és un ultimàtum, és la realitat: els nostres generals estan impacients per entrar en combat. I no ens enviï una d’aquestes cartes tan llargues de Khruixtxov que ens cal un dia sencer per traduir. Volem que ens doni una resposta clara, seriosa, ambaixador. I la volem ràpida.

—Molt bé —va respondre el rus, i se’n va anar.

Diumenge al matí, el cap del KGB a l’Havana va informar el Kremlin que en aquells moments els cubans creien que era inevitable un atac dels Estats Units.

Dimka era en una datxa del govern a Novo-Ogarievo, un poble pintoresc dels afores de Moscou. La datxa era una petita mansió amb columnes blanques, que d’alguna manera recordava la Casa Blanca de Washington. Preparava la reunió del Presídium que s’havia de celebrar uns minuts després, a les dotze del migdia. Va donar la volta a la llarga taula de roure bo i col·locant al seu lloc cadascuna de les divuit carpetes. Contenien l’últim missatge del president Kennedy a Khruixtxov traduït al rus.

Dimka estava optimista. El president dels Estats Units havia acceptat tot el que d’entrada li havia demanat Khruixtxov. Si aquella carta hagués arribat, miraculosament, uns minuts després que Khruixtxov hagués enviat el primer missatge, la crisi s’hauria liquidat a l’acte. Però el retard havia permès a Khruixtxov d’afegir-hi exigències. I, per desgràcia, la carta de Kennedy no esmentava directament Turquia. Dimka no sabia si això representava un escull per al seu cap.

Els membres del Presídium s’anaven aplegant quan va entrar Natàlia Smotrova. Primer de tot, Dimka es va fixar en aquella cabellera arrissada, cada cop més llarga i atractiva, i després va tenir la impressió que estava espantada. Havia intentat trobar un moment per explicar-li que s’havia promès. Li semblava que no podia donar la notícia a ningú del Kremlin fins que no n’hagués parlat amb ella. Però aquell tampoc no era un bon moment. L’havia de veure a soles.

—Aquells imbècils han abatut un avió del Estats Units! —li va dir, acostant-se-li directament.

—Ostres, no!

Ella va fer que sí.

—Un avió espia U-2. El pilot és mort.

—Merda! Qui ho ha fet, nosaltres o els cubans?

—Ningú no en diu res, i això significa que probablement nosaltres.

—Però no se n’havia pas donat l’ordre!

—Exactament.

Això era el que realment els feia por: que algú comencés a disparar sense autorització.

Els membres del Presídium s’anaven situant al seu lloc, els assessors al darrere, com sempre.

—Vaig a dir-l’hi —va fer Dimka.

Però en aquell mateix moment va entrar Khruixtxov i ell s’hi va acostar de pressa per donar-li la notícia a cau d’orella mentre s’asseia. El mandatari no va respondre; hi va posar un aire adust.

Va iniciar la reunió amb el que es veia clar que era un discurs preparat:

—Hi va haver una època en què vam avançar, com a l’octubre de 1917; però al març del 1918, després de signar el tractat de Brest-Litovsk amb els alemanys, ens vam haver de replegar —va començar—. Ara ens trobem enfront del perill de guerra i d’una catàstrofe nuclear, amb el possible resultat de la destrucció de la espècie humana. Per salvar el món, ens hem de replegar.

«Això sembla l’inici d’una discussió sobre un compromís», va pensar Dimka.

Però Khruixtxov va tornar ràpidament a les consideracions militars. Què hauria de fer la Unió Soviètica si els Estats Units atacaven Cuba aquell dia, tal com esperaven els cubans? Caldria donar instruccions al general Plíyev de defensar les forces soviètiques de Cuba. Però abans d’emprar armament nuclear, hauria de demanar permís.

Mentre al Presídium es discutia aquesta possibilitat, Vera Plétner, la secretària de Dimka, el va reclamar a fora de la sala. Tenia una trucada.

Natàlia el va seguir.

El ministre d’Afers Estrangers tenia notícies que calia passar immediatament a Khruixtxov…, sí, en plena reunió. Acabava d’arribar un telegrama de l’ambaixador soviètic a Washington. Bobby Kennedy li havia dit que retirarien els míssils de Turquia en un termini de quatre o cinc mesos, però això s’havia de mantenir en rigorós secret.

—Bones notícies! —va exclamar Dimka, content—. Ara mateix l’hi diré.

—Una altra cosa —va afegir el funcionari del Ministeri d’Afers Estrangers—, Bobby continua recalcant la necessitat d’actuar de pressa. Pel que sembla, el Pentàgon pressiona molt el president dels Estats Units perquè ataqui Cuba.

—És el que ens pensàvem.

—Bobby ha repetit que hi ha poc temps. Han de tenir la resposta avui.

—Ja l’hi diré.

Va penjar. Natàlia era al seu costat, expectant. Tenia nas per a les notícies.

—Bobby Kennedy planteja la retirada dels míssils de Turquia —li va dir ell.

—S’ha acabat! —va respondre Natàlia amb un gran somriure—. Hem guanyat! —Després, li va fer un petó als llavis.

Dimka va tornar a la sala ben emocionat. Estava parlant Malinovski, el ministre de Defensa. Dimka es va acostar a Khruixtxov.

—Ha arribat un telegrama de Dobrynin —li va dir fluixet—. Ha rebut una nova oferta de Bobby Kennedy.

—Digues-ho a tothom —va respondre Khruixtxov interrompent el ministre.

Dimka va repetir el que li havien dit.

Els membres del Presídium quasi no somreien mai, però Dimka va veure cares d’alegria a tota la taula. Kennedy els proporcionava el que havien demanat! Era un triomf de la Unió Soviètica i personal de Khruixtxov.

—Ho hem d’acceptar tan de pressa com puguem —va dir Khruixtxov—. Porteu un taquígraf. Dictaré immediatament la carta d’acceptació i es transmetrà per ràdio Moscou.

—Quan haig de dir a Plíyev que comenci a desmantellar els llançamíssils? —va preguntar Malinovski.

Khruixtxov se’l va mirar com si fos estúpid.

—Ara —va dir.

Després del Presídium, Dimka va trobar Natàlia a soles. Era asseguda en una avantsala, repassant les notes de la reunió.

—T’he de dir una cosa —va començar. No sabia per què, però notava una sensació de molèstia a l’estómac, i això que no tenia cap motiu per estar nerviós.

—Endavant. —Va girar la pàgina del quadern.

Dimka dubtava, li semblava que ella no li prestava atenció.

Natàlia va deixar estar el quadern i li va somriure.

Ara o mai.

—Nina i jo ens hem promès —li va dir ell.

Natàlia va quedar ben blanca, i amb l’impacte, se li va obrir la boca.

A Dimka li va semblar que havia de dir alguna altra cosa.

—Ahir ho vam dir a la meva família —va continuar—. A la festa d’aniversari del meu avi. —«Deixa de parlar atropelladament, tanca la boca», va pensar—. En va fer setanta-quatre.

—I jo què? —va preguntar ella, i aquelles paraules el van impressionar.

—Tu? —va fer. A penes havia entès què volia dir.

Natàlia va abaixar la veu fins a convertir-la en un murmuri.

—Vam passar una nit junts.

—No l’oblidaré mai. —Dimka estava perplex—. Però, després, tot el que em vas dir va ser que eres una dona casada.

—Estava molt espantada.

—De què?

La cara li reflectia molta angoixa. Aquella boca ampla s’havia torçat fent una ganyota, com si li fes mal alguna cosa.

—No et casis, sisplau!

—Per què?

—Perquè no vull que ho facis.

Dimka estava desconcertat.

—Per què no m’ho vas dir?

—No sabia què fer.

—I ara és massa tard.

—De debò? —Se’l va mirar amb ulls suplicants—. Un compromís es pot trencar…, si es vol.

—La Nina ha de tenir una criatura.

Natàlia va notar que li faltava l’aire.

—M’havies d’haver dit alguna cosa…, abans… —va fer Dimka.

—I si ho hagués fet?

Ell va fer que no amb el cap.

—No val la pena de parlar-ne.

—No —va respondre ella—. Ja ho veig.

—Doncs… —va dir ell—, si més no, hem evitat una guerra nuclear.

—Sí —va admetre ella—. Som vius. Ja és molt.





20


L’olor de cafè va despertar Maria. Va obrir els ulls. El president Kennedy era al llit, al seu costat, incorporat i recolzat en uns quants coixins; es prenia un cafè i llegia l’edició dominical del New York Times. Portava una camisola blau cel, com la d’ella.

—Oh! —va exclamar Maria.

Ell li va somriure.

—Sembla que estàs sorpresa.

—Sí que ho estic —va respondre la noia—. De ser viva. Em pensava que aquesta nit moriríem.

—Aquest cop no.

Maria s’havia adormit mig esperant que allò pogués passar. Li feia por la fi d’aquella aventura amorosa. Sabia que no tenia futur. Per a ell, deixar l’esposa hauria estat la destrucció política, i fer-ho per una negra era impensable. En fi, ell ni tan sols tenia ganes de deixar Jackie: l’estimava, i també estimava els seus fills. Era un matrimoni feliç. Maria era la seva amant, i quan se’n cansés, se’n desfaria. De vegades pensava que s’estimava més morir abans que això passés, sobretot si la mort li arribava quan era al costat d’ell, al llit, a causa d’una explosió nuclear que ho destruiria tot i no els donaria temps ni per saber què passava.

No li va fer cap d’aquests comentaris: ella l’havia de fer feliç, no entristir-lo. Es va incorporar, li va fer un petó a l’orella, va donar una ullada al diari per damunt de l’espatlla d’ell, li va agafar la tassa de la mà i va fer un glop del seu cafè. Malgrat tot, estava contenta de continuar viva.

Ell no li havia esmentat l’avortament. Era com si l’hagués oblidat. Maria tampoc no havia tocat el tema amb ell. Havia trucat a Dave Powers i li havia dit que estava embarassada; Dave li havia donat un número de telèfon i li havia dit que es faria càrrec dels honoraris del metge. L’únic cop que el president n’hi havia parlat era quan li havia trucat després de la intervenció. Tenia maldecaps de més envergadura.

Maria va pensar de treure el tema, però se’n va desdir de seguida. Com Dave, ella també volia protegir el president, no afegir-li més càrregues. Estava segura que era la decisió correcta, tot i que no podia evitar sentir-se trista, fins i tot dolguda, de no poder parlar amb ell d’una cosa tan important.

Tenia por de notar dolor en les relacions sexuals després de la intervenció, però quan la nit anterior Dave li va dir d’anar a la residència, no va saber rebutjar la invitació i va decidir córrer el risc; i la cosa havia anat bé…, en realitat havia estat meravellós.

—Val més que vagi passant —va dir el president—. Aquest matí he d’anar a l’església.

Estava a punt de llevar-se quan va sonar el telèfon de la tauleta de nit. El va agafar.

—Bon dia, Mac —va dir.

Maria va suposar que parlava amb McGeorge Bundy, l’assessor de Seguretat Nacional. Va saltar del llit i se’n va anar al lavabo.

Al matí, Kennedy solia agafar les trucades al llit. Maria donava per fet que els qui li telefonaven no sabien que estava acompanyat o que no n’havien de fer res. Ella evitava que Kennedy se sentís violent i es feia fonedissa durant aquelles converses, per si de cas eren secretes.

Va treure el cap per la porta en el moment que penjava.

—Molt bones notícies —va dir ell—. Ràdio Moscou ha anunciat que Khruixtxov ha començat a desmantellar els míssils de Cuba i a emportar-se’ls altre cop a la Unió Soviètica.

Maria es va haver de reprimir per no deixar anar un crit d’alegria. S’havia acabat!

—Em sento com un home nou —va declarar el president.

Ella el va abraçar i li va fer un petó.

—Has salvat el món, Johnny —li va dir.

Ell hi va posar un aire reflexiu.

—Sí, suposo —va dir, al cap d’un minut.

Tània s’estava dreta al balcó, recolzada a la barana de ferro forjat, respirant profundament aquell aire matinal i humit de l’Havana, quan es va aturar el Buick de Paz bloquejant el carrer estret. Va saltar del cotxe, va mirar cap amunt i la va veure.

—M’has traït! —va cridar.

—Què? —Va quedar parada—. Com?

—Ja ho saps.

Paz tenia un caràcter apassionat i voluble, però ella mai no l’havia vist tan enfadat. Fins i tot es va alegrar que no hagués pujat al pis. De tota manera, la desconcertava aquella actitud.

—No he revelat cap secret, ni me n’he anat al llit amb un altre home —va dir—. De manera que no tinc dubte que no t’he traït.

—Doncs per què desmantellen els llançamíssils?

—Els desmantellen? —Si era així, la crisi s’havia acabat—. Segur?

—Ara no facis veure que no ho saps.

—Jo no faig veure res. Però és veritat, estem salvats. —De cua d’ull va veure uns veïns que obrien finestres i portes per observar la baralla sense cap mirament. No en va fer cas—. Per què estàs tan exaltat?

—Perquè Khruixtxov ha fet un tracte amb els ianquis, i no n’ha dit ni una sola paraula a Castro!

Els veïns anaven murmurant desaprovadorament.

—Com vols que ho sabés, jo! —va respondre ella, molesta—. Tu creus que Khruixtxov em consulta aquestes coses a mi?

—Bé que et va enviar aquí.

—No ho va pas fer personalment.

—I parla constantment amb el teu germà.

—De debò que et penses que sóc una mena d’emissari especial de Khruixtxov?

—Per què et penses que fa mesos que vaig a tot arreu amb tu?

—M’imaginava que era perquè t’agradava —va respondre ella, amb veu més suau.

Les dones que se’ls escoltaven van deixar anar uns sons amorosos.

—Aquí ja ets persona non grata —va exclamar ell—. Fes la maleta. Te n’has d’anar de Cuba immediatament. Avui mateix!

Tot seguit, es va ficar al cotxe i va marxar llampant.

—Molt de gust d’haver-te conegut —va dir ella.

Dimka i Nina ho van celebrar anant a un bar de prop del pis d’ella, aquell vespre.

Ell havia decidit treure’s del cap aquella conversa amb Natàlia que l’havia afectat tant. No canviava res. Havien tingut una aventura fugaç, res més. Ell estimava Nina, que es convertiria en la seva dona.

Van demanar un parell d’ampolles d’aquella cervesa russa tan fluixa i es van asseure en un banc.

—Ens casarem —li va dir ell amb tendresa—. Vull que portis un vestit fantàstic.

—No vull gaire enrenou —va respondre ella.

—Jo tampoc, si penso per mi, però això pot ser un problema —va respondre Dimka, arrufant el front—. Sóc el primer de la meva generació que es casa. Els meus pares i els meus avis voldran fer una festassa. I la teva família?

Sabia que el pare de Nina havia mort a la guerra, però la seva mare encara era viva, i també tenia un germà uns anys més jove que ella.

—Espero que la mare estigui prou bé per venir.

La mare de Nina vivia a Perm, a uns mil cinc-cents quilòmetres a l’est de Moscou. Però alguna cosa feia pensar a Dimka que en realitat no volia que la seva mare hi anés.

—I el teu germà?

—Demanarà uns dies, però no sé si els hi donaran. —El germà de Nina era a l’Exèrcit Roig—. No tinc ni idea d’on està destinat. Podria ser a Cuba i tot.

—Ja ho esbrinaré —va respondre ell—. L’oncle Volódia pot tocar alguna tecla.

—No t’hi amoïnis gaire.

—És que ho vull fer. Probablement serà l’única vegada que em casaré!

—Què vols dir amb això? —va saltar ella.

—Res. —Ho havia dit tan tranquil i ara li sabia greu d’haver-la irritat—. No facis cas del que he dit.

—Tu creus que em divorciaré de tu com vaig fer del meu primer marit?

—A mi em sembla que he dit tot el contrari… Però què et passa? —Va dibuixar un somriure forçat—. Avui hauríem de ser feliços. Ens casarem, tindrem una criatura i Khruixtxov ha salvat el món.

—No ho entens. No sóc verge.

—Això ja m’ho imaginava.

—Vols fer el favor de parlar seriosament?

—Entesos.

—Normalment es casen dues persones que es prometen que s’estimaran per sempre més. Això no es pot fer dues vegades. Que no veus que em sento malament de repetir-ho perquè ja vaig fracassar un cop?

—Ah! —va fer ell—. Sí que ho veig, ara que m’ho has explicat. —Nina tenia una actitud un xic passada de moda, perquè en aquells moments es divorciava molta gent, però potser era perquè venia d’una ciutat de províncies—. De manera que el que vols és una celebració adient per a una segona boda: res de promeses extravagants, cap broma de nuvis, la consciència adulta que la vida no sempre va segons un pla prèviament traçat.

—Exactament.

—Doncs bé, preciosa, si això és el que vols, miraré d’oferir-t’ho.

—De debò?

—Què et fa pensar que no?

—No ho sé —va respondre ella—. De vegades oblido que ets tan bona persona.

Aquell matí, a la reunió del Comitè Executiu sobre la crisi, George va sentir que Mac Bundy inventava una manera nova de descriure els extrems oposats entre els assessors del president.

—Tothom sap qui eren els falcons i qui eren els coloms —va dir. El mateix Bundy era un falcó—. Avui ha estat el dia dels coloms.

Però aquell matí, allà hi havia uns quants falcons: tothom es desfeia en elogis al president Kennedy per com havia gestionat la crisi, fins i tot alguns dels que feia poc que havien comentat que es mostrava perillosament feble i l’havien pressionat perquè els Estats Units es comprometessin a iniciar una guerra.

George es va armar de valor per fer broma amb el president.

—Potser ara li tocarà resoldre la guerra de la frontera entre la Xina i l’Índia, president —li va dir.

—No crec que m’hi vulguin.

—Però avui no cap a la pell, oi?

El president Kennedy es va posar a riure.

—Això durarà, si fa no fa, una setmana.

Bobby Kennedy estava content davant la perspectiva de poder estar més amb la família.

—Gairebé havia oblidat el camí de casa —va manifestar.

Els que no estaven tan contents eren els generals. Els caps de l’Estat Major Conjunt, reunits al Pentàgon per ultimar el pla d’atac aeri a Cuba, treien foc pels queixals. Van enviar al president un missatge urgent en què deien que l’acceptació de Khruixtxov era un ardit per guanyar temps. Curtis LeMay va afirmar que era la derrota més gran de la història dels Estats Units. Ningú no en va fer cas.

George havia après una cosa que li semblava que li costaria de pair. Les qüestions polítiques tenien una relació mútua més estreta del que mai s’hauria imaginat. Sempre havia pensat que problemes com ara el de Berlín i Cuba eren independents entre si i tenien ben poc a veure amb temes com els drets civils i l’atenció sanitària. Però el president Kennedy no havia estat capaç d’abordar la crisi dels míssils de Cuba sense pensar en les repercussions que tindria a Alemanya. I en cas que hagués fracassat a l’hora de resoldre la qüestió de Cuba, les eleccions imminents a mitjan legislatura li haurien esguerrat el programa de política interior i li hauria resultat impossible d’aprovar el projecte de llei dels drets civils. Tot estava relacionat. La consciència d’aquest fet tenia unes implicacions en la carrera de George que l’obligaven a reflexionar.

Quan es va acabar la reunió, George, encara amb vestit i corbata, se’n va anar a ca la seva mare. Era un dia assolellat de tardor i les fulles ja havien agafat el to rogenc i daurat. Ella li feia el sopar, cosa que li encantava. Li va servir bistec i puré de patates. La carn era massa feta: no hi havia manera de convèncer-la que la cogués a l’estil francès, al punt. Tanmateix, s’ho va menjar de gust per l’amor amb què l’hi havia preparat.

Després, ella va rentar els plats i ell els va eixugar, i en acabat va preparar-se per anar a l’església evangèlica de Betel.

—Hem de donar gràcies al Senyor per haver-nos salvat a tots —va dir la mare, plantada davant del mirall del rebedor mentre es posava el barret.

—Tu dóna les gràcies al Senyor, mare —li va dir George, amable—, que jo les donaré al president Kennedy.

—I per què no ho agraïm a tots dos? Què me’n dius?

—Em sembla perfecte! —va dir George, i van sortir.





QUARTA PART


Fusell

1963





21


La banda de Joe Henry actuava cada dissabte al restaurant de l’hotel Europa del Berlín Est. Interpretava clàssics del jazz i peces de musicals per als membres de l’elit de l’Alemanya Oriental i les seves dones. A parer de Walli, Joe —Josef Heinried en la vida real— no era un gran bateria però sabia portar el ritme, fins i tot quan bevia més del compte. A més a més, era representant del sindicat de músics i per tant no se’l podia despatxar.

A les sis de la tarda, Joe va arribar a l’entrada del personal de l’hotel amb una furgoneta Framo V901 negra i vella. Al darrere, entre coixins, hi duia encaixonada la seva preada bateria. Mentre Joe seia a la barra del bar fent cerveses, Walli descarregava la bateria de la furgoneta, la portava a l’escenari, la desenfundava i la muntava al gust de Joe. Hi havia un bombo amb un pedal, dos timbals bessons, una caixa clara, un xarles, un plat d’accents i una esquella. Walli manipulava totes les peces amb la mateixa delicadesa amb què tractaria ous: tenia a les mans una Slingerland americana que Joe havia guanyat a les cartes a un soldat nord-americà pel volts del 1940; mai no tornaria a tenir un instrumental com aquell.

El sou era de misèria, però havien pactat que Walli i Karolin, de nom artístic els Bobbsey Twins, tocarien vint minuts durant el descans. Però el més interessant és que tots dos havien aconseguit el carnet del sindicat de músics malgrat que Walli tot just tenia disset anys.

L’àvia anglesa de Walli, Maud, va esclafir a riure quan el seu nét li va dir el nom del duo.

—I qui sou? En Freddie i la Flossi, o en Bert i la Nan? —va preguntar—. Oh, Walli, com em fas riure.

El cas era que, a pesar del nom, els Bobbsey Twins no tenien res a veure amb els Everly Brothers. «The Bobbsey Twins» era una col·lecció de llibres infantils, ja passada de moda, basada en una família massa perfecta per ser realitat: la família Bobbsey, amb dues parelles de bessons de galtes rosades. Amb tot, Walli i Karolin havien decidit adoptar aquest nom.

Joe era un pallús i, de tota manera, Walli aprenia d’ell. El bateria s’assegurava que el grup toqués prou fort perquè el públic no els prestés atenció, però no massa fort perquè la gent no es queixés que no podien xerrar. A cada component del grup li cedia el protagonisme en un tema i així feia tothom content. Sempre obria el concert amb un dels temes coneguts i li agradava clausurar-lo quan a la pista de ball no hi cabia ni una agulla, de manera que la gent sempre es quedava amb les ganes de més.

Walli no sabia què li oferiria el futur, però sabia molt bé què volia. Seria músic, el líder d’un grup, popular i famós, i tocaria música rock. Potser els comunistes rebaixarien l’hostilitat contra la cultura nord-americana i els grups de pop estarien permesos. Potser el comunisme s’esfondraria. O, en el millor dels casos, Walli podria trobar la manera d’anar a Amèrica.

Però tot això quedava molt lluny. En aquells moments la seva ambició era que els Bobbsey Twins esdevinguessin prou famosos perquè ell i Karolin poguessin ser músics professionals a plena dedicació.

Els músics de la banda de Joe van arribar en tropell mentre Walli feia el muntatge, i a les set en punt van començar a tocar.

Els comunistes eren ambivalents amb el jazz. Recelaven de tot el que procedia d’Amèrica, però el dia que els nazis el van prohibir el van convertir en música antifeixista. Al final el van tolerar perquè tenia massa adeptes. El grup de Joe no tenia vocalista, per tant no hi havia cap problema si les lletres que enaltien els valors burgesos, com ara «Top Hat», «White Tie and Tails» o «Puttin’ on the Ritz».

Karolin va arribar un minut més tard i la seva presència va il·luminar els sòrdids bastidors amb la calidesa de la llum d’una espelma, amarant les parets grisenques d’un rosa tornassolat i esvanint en la penombra l’engrut dels racons.

Per primera vegada, Walli tenia alguna cosa en la vida tan important com la música. Ja havia tingut nòvies abans, de fet li’n sorgien sense gaires esforços. I la majoria s’havien avingut a tenir relacions sexuals amb ell, de manera que per a Walli el sexe no era un somni inabastable, com per als seus companys d’estudis. Però mai no s’havia sentit tan embriac d’amor i de passió com amb Karolin.

—Pensem de la mateixa manera. De vegades fins i tot diem les mateixes coses —li havia explicat a l’àvia Maud.

—Ah…, ànimes bessones —li deia ella.

Walli i Karolin podien enraonar de sexe amb tanta naturalitat com ho feien de música, parlant obertament de quines coses els agradaven i quines no; per bé que n’hi havia poques que no agradessin a Karolin.

El grup encara havia de tocar una hora més. De manera que Walli i Karolin van jaure al portaequipatges de la furgoneta de Joe, que s’havia convertit en un camerino tènuement il·luminat per l’esgrogueït reflex dels llums de l’aparcament; els coixins de Joe es convertien en un divan de vellut, i Karolin, en una lànguida odalisca que s’obria la túnica de bat a bat per lliurar el seu cos als petons de Walli.

Normalment feien l’amor amb preservatiu, però a cap dels dos no els agradava, de manera que de tant en tant feien l’acte sexual sense protecció i Walli feia marxa enrere a l’últim moment. Amb tot, Karolin no trobava que fos un mètode prou segur i per això aquella nit se servien de les mans. Després que Walli s’escorregués al mocador de Karolin, ella li va ensenyar a donar-li plaer, guiant-li els dits, fins que ella va fer un petit «Oh!» que sonava més a sorpresa que a cap altra cosa.

—Tenir sexe amb la persona que estimes és la segona cosa més bona que hi ha en el món —va dir un dia Maud a Walli. En certa manera les àvies podien dir coses no permeses a una mare.

—Si aquesta és la segona cosa més bona, quina és la primera? —li va preguntar ell.

—Veure els teus fills feliços.

—Em pensava que diries «tocar un ragtime» —havia dit Walli, i ella havia somrigut.

Com sempre, Walli i Karolin passaven del sexe a la música sense interrupcions, com si fossin una sola cosa. Walli va ensenyar una nova cançó a Karolin. Tenia una ràdio a la seva habitació i escoltava les emissores nord-americanes que emetien des del Berlín Occidental, de manera que se sabia les cançons més conegudes del moment. La que li ensenyava en aquell moment s’anomenava «If I Had a Hammer» i era un èxit musical d’un trio que es feien dir Peter, Paul and Mary. Tenia un ritme tan persuasiu que estava convençut que al públic li encantaria.

Karolin tenia dubtes per la lletra, que feia al·lusió a la justícia i a la llibertat.

—Als Estats Units acusen Pete Seeger de comunista per escriure-la! Jo crec que molesta els opressors de tot el món.

—I això de què ens serveix a nosaltres? —va dir Karolin amb un sentit pràctic implacable.

—Aquí ningú no entendrà l’anglès.

—Entesos —va convenir ella amb reticència. Després va afegir—: De tota manera ho haig de deixar.

—Què vols dir? —va fer Walli, astorat.

Karolin feia un posat trist. Walli va entendre aleshores que la noia s’havia reservat les males notícies per no esguerrar el moment de sexe. Karolin tenia un autocontrol impressionant.

—L’Stasi ha interrogat el meu pare —va dir ella.

El pare de Karolin era supervisor d’una estació d’autobusos. No semblava interessat en política i era un sospitós de poc pes per a la policia secreta.

—Per què? —va dir Walli—. De què ha anat l’interrogatori?

—De tu —va dir ella.

—Merda!

—Li han dit que ets ideològicament poc fiable.

—Com es deia l’home que l’ha interrogat? Era un tal Hans Hoffmann?

—No ho sé.

—Segur que és ell. —Walli va pensar que si bé Hans no l’hauria interrogat, segurament era el responsable de l’interrogatori.

—Van dir al pare que perdria la feina si em continuaven veient en públic cantant amb tu.

—I has de fer el que et diuen els teus pares? Si ja tens dinou anys.

—Però encara visc a casa seva. —Karolin havia acabat l’institut però estudiava en una escola professional per ser comptable—. A més, no vull que acomiadin el pare per culpa meva.

Walli estava enfonsat. Li acabaven de frustrar el seu somni.

—És que…, som tan bons! La gent ens adora!

—Ja ho sé. Em sap greu.

—I com sap l’Stasi que cantes?

—Recordes aquell home de la gorra que ens seguia el dia que ens vam conèixer? Doncs l’he vist alguna vegada més.

—Creus que em segueix tot el dia?

—Tot el dia no —va dir ella abaixant la veu. Tothom parlava fluixet quan esmentava l’Stasi, encara que no els pogués sentir ningú—. Potser només ho fa de tant en tant. Suposo, però, que al final em devia veure amb tu i va començar a seguir-me de petja, i va descobrir el meu nom i on visc, i així és com van arribar fins al meu pare.

Walli es negava a acceptar aquell estat de coses.

—Marxarem a Occident —va dir.

—Oh, tant de bo poguéssim —va dir Karolin amb cara de desesperació.

—La gent marxa contínuament.

Walli i Karolin n’havien parlat moltes vegades. Els fugitius creuaven la frontera nedant pels canals, obtenint papers falsos, ocultant-se entre els productes del camp que transportaven les camionetes, o simplement feien una bona esprintada. De vegades les seves històries s’explicaven a les cadenes de ràdio de l’Alemanya Occidental, tot i que el més habitual era sentir tota mena de rumors.

—I contínuament mor gent —va admetre Karolin.

Walli estava frisós per marxar, si bé el turmentava la possibilitat que Karolin sortís malparada en la fugida. Els guàrdies fronterers disparaven a matar. I el Mur es transformava constantment, cada vegada era més i més imponent. Originàriament havia estat un bolic de filat. Però en aquells moments, en diversos punts ja hi havia un doble cordó de blocs de formigó amb un ampli corredor al mig ben il·luminat, patrullat per gossos i custodiat per vigilants. Fins i tot hi havien desplegat trampes antitanc. Ningú no havia intentat traspassar la frontera en tanc, per bé que els guàrdies fronterers s’escapaven freqüentment.

—La meva germana va fugir —va dir Walli.

—Però el seu marit va acabar minusvàlid.

Rebecca i Bernd s’havien casat i vivien a Hamburg. Tots dos eren mestres, per bé que Bernd anava en cadira de rodes: encara no s’havia recuperat del tot de la caiguda. Les cartes que enviaven a Carla i Werner sempre es retardaven per la censura, però al final acabaven arribant al seu destí.

—Tant és, jo no vull viure aquí —va dir Walli en to displicent—. Acabaré cantant les cançons que aprovi el Partit Comunista, i tu seràs comptable només perquè el teu pare pugui conservar la feina a les cotxeres. M’estimo més morir.

—El comunisme no pot durar tota la vida.

—Per què no? Des del 1917 que dura. I quan tinguem nens, què?

—I ara per què ho dius això? —va preguntar ella amb aspror.

—Si ens quedem aquí no només ens sentenciem a passar la vida entre reixes. Els nostres fills també patiran.

—Tu vols tenir fills?

No era la intenció de Walli treure el tema dels fills. De fet, no tenia clar si en volia tenir o no. Primer havia de mirar de preservar la vida pròpia.

—Bé, si ha de ser a l’Alemanya Oriental, jo, de fills, no en vull. —Aquest pensament no l’havia tingut mai fins en aquell moment, però ara que l’havia expressat obertament n’estava plenament convençut.

—Aleshores potser hauríem de fugir —va dir Karolin amb posat seriós—. Però com?

Walli havia fantasiejat amb diverses possibilitats, però en tenia una que era la seva preferida.

—T’has fixat en el punt de control que hi ha a prop de la meva escola?

—No m’he parat mai a mirar-lo.

—És la via de pas que utilitzen els vehicles que transporten mercaderies al Berlín Occidental: carn, verdura, formatge…

Segons deia el pare de Walli, al govern de l’Alemanya Oriental no li agradava abastir el Berlín Occidental, però necessitaven els diners.

—I…?

Walli ja havia fet volar la imaginació i havia fet els seus càlculs.

—La barrera és només un tauló de fusta d’uns quinze centímetres de gruix. Tu ensenyes els papers i el guàrdia puja la barrera per deixar-te passar amb el camió. Inspeccionen la càrrega dins d’un recinte policial i després et trobes una barrera semblant a la sortida.

—Sí, recordo la distribució.

Walli ho expressava amb més seguretat de la que realment tenia.

—Se m’ha acudit que si un conductor tingués problemes amb els guàrdies podria passar a l’altre costat esbotzant les dues barreres amb el vehicle.

—Oh, Walli, això és molt perillós!

—Cap pla de fugida no és segur.

—Però si no tens camioneta.

—En robarem una.

Després del concert, Joe sempre seia a la barra mentre Walli recollia les peces de la bateria i les carregava a la furgoneta. A l’hora que Walli acabava, Joe ja estava mig torrat, i Walli l’havia d’acompanyar a casa. Walli no tenia permís de conduir, però Joe no ho sabia i mai no anava prou serè per adonar-se que Walli era una mica brusc al volant. Després d’ajudar Joe a entrar al seu pis, Walli havia de guardar la bateria al passadís i en acabat anar a aparcar la furgoneta.

—La podria agafar aquesta nit, després del concert —va dir a Karolin—. Podríem creuar el punt de control tan bon punt obrin, a primera hora del matí.

—Si arribo tard a casa el meu pare em vindrà a buscar.

—Vés a casa, fica’t al llit i lleva’t d’hora. T’esperaré al costat de l’escola. En Joe no es llevarà abans de les dotze del migdia. Quan ell s’adoni que no té la furgoneta, nosaltres ja estarem passejant pel Tiergarten.

Karolin li va fer un petó.

—Tinc por però t’estimo —va dir.

Walli va sentir que el grup tocava «Avalon», el tema que tancava la primera part, i es va adonar que havien estat parlant una llarga estona.

—Ens toca d’aquí a cinc minuts —va dir—. Som-hi.

El grup va baixar de l’escenari i la pista de ball es va buidar. En menys d’un minut Walli ja havia instal·lat els micròfons i l’amplificador de la guitarra petita. El públic va recuperar les begudes i les converses. I aleshores van aparèixer els Bobbsey Twins. Alguns assistents no els van fer gens de cas; d’altres se’ls miraven amb interès: Walli i Karolin formaven una parella atractiva, i aquesta ja era una manera d’arrencar amb bon peu.

Com ja era habitual, van començar amb «Noch Einen Tanz», que va despertar l’interès dels assistents i els seus somriures. Van cantar algunes cançons de folk, dos temes dels Everly Brothers, i «Hey, Paula», un gran èxit d’un duo nord-americà, Paula and Paula, amb qui mantenien una gran semblança. Walli tenia una veu aguda i feia les segones veus de les cançons que cantava Karolin. Ell havia desenvolupat un estil propi de tocar la guitarra, rítmic i alhora melòdic, pinçant les cordes.

Van acabar amb «If I Had a Hammer». A una gran part del públic li va encantar i seguia el ritme picant de mans, per bé que, a la tornada, algunes cares van canviar en sentir les paraules «justícia» i «llibertat».

Van marxar de l’escenari entre forts aplaudiments dels assistents. Walli va tocar el cel amb les mans perquè sabia que havia captivat el públic. Allò era molt millor que anar begut. Allò era volar.

—Si mai tornes a cantar aquesta cançó, vas al carrer —li va advertir Joe quan passava pel costat seu als bastidors.

Walli va baixar dels núvols de cop. Era com si acabés de rebre un mastegot en plena cara.

—S’ha acabat. Marxo aquesta nit —va dir enfurismat a Karolin.

La parella va tornar a la furgoneta. Normalment feien l’amor per segona vegada, però aquell dia tots dos estaven massa tensos. Walli bullia de ràbia.

—A quina hora pots quedar, demà al matí, ben d’hora? —va preguntar a Karolin.

—Aniré a casa i els diré que me n’haig d’anar a dormir de seguida —va dir Karolin després de cavil·lar un minut— perquè demà al matí m’haig de llevar ben d’hora…, per assajar el Primer de Maig a l’escola.

—Molt bé —va dir ell.

—Podria quedar amb tu cap a les set sense aixecar sospites.

—Perfecte. Serà un matí de diumenge i a aquesta hora al punt de control no hi haurà gaire trànsit.

—Fes-me un altre petó —li va demanar Karolin.

Es van fer un petó llarg i poderós. Walli li va tocar els pits i després es va enretirar.

—La pròxima vegada que fem l’amor, serem lliures —va dir, i van sortir de la furgoneta—. A les set en punt —va repetir Walli.

Karolin va fer adéu amb la mà i va desaparèixer.

Walli va passar la nit immers en l’esperança enterbolida per la ràbia. Constantment estava temptat de demostrar a Joe el menyspreu que li inspirava, però també temia que per una raó o altra no pogués robar la furgoneta. De tota manera, si Walli havia mostrat els seus sentiments, Joe no ho havia notat, i a la una de la nit ja era al carrer de l’escola aparcat amb la furgoneta. Quedava fora de la vista del punt de control, uns dos carrers més avall, la qual cosa era perfecta: no volia que els guàrdies el veiessin i aixecar la llebre.

Es va estirar damunt dels coixins de la furgoneta amb els ulls clucs, però feia massa fred per dormir. Va passar bona part de la nit pensant en la seva família. El seu pare feia més d’un any que gastava mal geni. Ja no era l’amo de la fàbrica de televisors al Berlín Occidental, l’havia traspassada a Rebecca perquè el govern de l’Alemanya Oriental no pogués trobar la manera d’arrabassar-la a la família. Encara intentava dirigir-la, però no hi podia anar. Havia contractat un comptable danès que li feia d’enllaç. En qualitat d’estranger, Enok Andersen podia passar del Berlín Oest al Berlín Est un cop per setmana per reunir-se amb el pare de Walli. Portar el negoci en aquestes condicions era impossible i això havia fet parar boig el pare.

Walli tampoc no creia que la seva mare fos feliç. L’absorbia la feina com a cap d’infermeria d’un gran hospital. Odiava els comunistes tant com els nazis, però no hi podia fer res.

L’àvia Maud continuava tan estoica com sempre. Segons explicava, d’ençà que ella tenia capacitat de recordar, Alemanya vivia enfrontada amb Rússia, i tenia l’esperança de viure prou temps per veure qui guanyava la batalla. Considerava que tocar la guitarra era una proesa, contràriament als pares de Walli que ho veien com una pèrdua de temps.

A qui més enyoraria Walli seria Lili. Ja tenia catorze anys i últimament s’hi entenia molt millor que no pas quan eren petits, perquè llavors era una pesada.

Mirava de no pensar gaire en els perills que l’esperaven. No volia perdre coratge. A la matinada, quan notava que la seva determinació dequeia, pensava en l’amenaça de Joe: «Si mai tornes a cantar aquesta cançó, vas al carrer». Aquest record encara li encenia més la sang. Si es quedava a l’Alemanya Oriental es passaria la vida tocant el que li manarien uns pallussos com Joe. No seria vida: seria l’infern, seria insostenible. Havia de marxar, passés el que passés. L’alternativa era inconcebible.

Aquest pensament el va armar de valor.

A les sis en punt va sortir de la furgoneta i va anar a buscar una beguda calenta i una mica d’esmorzar. Però no hi havia res obert, ni tan sols a les estacions de tren, i va tornar a la furgoneta amb la panxa encara més buida. No obstant això, la passejada l’havia escalfat una mica.

La llum del dia va temperar el fred. Walli va seure al seient del conductor per poder veure Karolin. Segur que el trobaria sense problemes, coneixia el vehicle i, de tota manera, no hi havia cap més cotxe aparcat a prop de l’escola.

Una vegada i una altra s’imaginava com aniria tot. Enxamparia els guàrdies desprevinguts. Passarien uns segons abans no s’adonessin del que passava. Acte seguit, presumiblement, dispararien.

Amb una mica de sort, Walli i Karolin haurien deixat endarrere els guàrdies, i dispararien al cul de la furgoneta. Era un pla gaire arriscat? Walli no ho sabia. Mai no li havien disparat. Mai no havia vist ningú disparar una arma. No sabia si les bales podien traspassar la carrosseria d’un cotxe o no. Aleshores va recordar el seu pare quan assegurava que disparar un tret a una persona no era tan fàcil com semblava a les pel·lícules. Fins aquí arribava el coneixement que en tenia Walli.

Va viure un moment d’angoixa quan el va avançar un cotxe de la policia. L’agent que seia al lloc del copilot li va dirigir una mirada severa. Si li demanaven que els mostrés el permís de conduir tot hauria acabat. Va maleir haver comès la imprudència de no quedar-se al darrere de la furgoneta. Però els policies van passar de llarg.

En la imaginació de Walli, tant ell com Karolin moririen en mans dels guàrdies si alguna cosa es torçava. Però de sobte li va passar pel cap que un podia caure i l’altre podia sobreviure, una perspectiva terrible. Sovint es deien: «T’estimo», però Walli ho sentia d’una manera diferent. Ara s’adonava que estimar algú era posseir una cosa tan preada que perdre-la seria insofrible.

I el va aclaparar una possibilitat encara pitjor: un d’ells podia acabar esguerrat, com Bernd. Com se sentiria Walli si Karolin acabés paralítica per culpa seva? Voldria suïcidar-se.

Finalment, el rellotge va marcar les set en punt. Es va preguntar si Karolin s’havia plantejat els mateixos dubtes. Segurament, sí. I en què més devia haver pensat aquella nit? Arribaria caminant, s’asseuria al seu costat i serenament li diria que no estava disposada a córrer el risc? Què faria ell, aleshores? No podia rendir-se i viure la resta de la seva vida darrere del teló d’acer. Però seria capaç de deixar-la i marxar tot sol?

A un quart de vuit Karolin no s’havia presentat i Walli estava mosca.

A dos quarts de vuit estava preocupat i cap a les vuit ja estava desesperat.

Què havia anat malament?

I si el pare de Karolin havia descobert que diumenge no es feia cap assaig a l’escola per a la desfilada del Primer de Maig? Per què el pare s’havia de molestar a verificar una cosa així?

S’havia posat malalta? La vigília es trobava bé.

I si la noia havia canviat d’idea?

Potser era això.

Karolin mai no ho havia vist tan clar com ell que havien de marxar. Havia expressat dubtes i hi veia dificultats. Però, a la nit, quan n’havien parlat, ell es va afigurar que ella estava en contra de la idea de fugir fins que ell va esmentar els fills i el fet d’haver-los de criar a l’Alemanya Oriental. Llavors sí que va compartir els pensaments de Walli. Però pel que semblava havia tingut dubtes.

Va deixar-li temps fins a les nou.

I després què? Marxaria tot sol?

Walli ja no tenia gana. Tenia els budells tan encongits a causa dels nervis que no podia menjar res, per bé que estava assedegat. Una mica més i hauria regalat la guitarra a canvi d’un cafè ben calent amb crema de llet.

A dos quarts i cinc minuts de nou, una noia esvelta amb una llarga cabellera rossa caminava pel carrer en direcció a la furgoneta. El cor de Walli es va accelerar, però quan la va tenir a tocar va veure que aquella noia tenia les celles fosques, la boca de pinyó i les dents de conill. No era Karolin.

A les nou Karolin encara no s’havia presentat.

Què havia de fer? Quedar-se o marxar?

«Si mai tornes a cantar aquesta cançó, vas al carrer».

Va engegar el motor.

Va avançar lentament i va girar a la primera cantonada. Hauria de circular a més velocitat si volia esbotzar la barrera de fusta. D’altra banda, si s’hi aproximava a la màxima velocitat alertaria els guàrdies. Havia de començar a una velocitat normal, reduir-la una mica per despistar-los i després trepitjar l’accelerador a fons.

Dissortadament, no passava gran cosa quan trepitjaves l’accelerador d’aquell vehicle. La Framo tenia un motor tricilíndric de dos temps de 900 cc. Walli va pensar que hauria d’haver deixat la bateria a la furgoneta, el pes hauria donat més impuls al vehicle a l’hora d’envestir la barrera.

Va girar per una segona cantonada i es va trobar el punt de control de cara. A uns dos-cents setanta-cinc metres, el carrer estava tallat per una barrera que s’alçava i donava accés al recinte policial, d’uns quaranta-cinc metres de llargada, on hi havia una garita. Una segona barrera de fusta bloquejava la sortida. Més enllà d’aquest punt, un carrer desèrtic d’uns vint-i-cinc metres girava i desembocava en un carrer qualsevol del Berlín Occidental.

«Berlín Occidental», va pensar. «El primer pas cap a l’Alemanya Occidental. I després Amèrica».

Una camioneta esperava per passar a la primera barrera. Walli va frenar de seguida. Si es parava en una cua ja havia begut oli, perquè les possibilitats d’agafar embranzida serien pràcticament nul·les.

Quan la camioneta va traspassar la barrera, s’hi va aturar un segon vehicle. Walli va esperar. Però va veure que un dels guàrdies mirava on era ell i es va adonar que havien advertit la seva presència. Per dissimular, va sortir de la furgoneta, es va dirigir a la part posterior i en va obrir la porta. Des d’aquella posició podia mirar a través del parabrisa. Quan el segon vehicle va ser a l’interior del recinte policial, Walli va tornar al seient del conductor.

Va posar la primera marxa i va dubtar. Encara era a temps de girar cua. Podia portar la furgoneta cap al garatge de Joe, deixar-la allí i marxar a casa a peu, l’únic maldecap seria explicar als seus pares per què havia passat tota la nit fora.

La vida o la mort.

Si s’esperava una mica més, vindria una altra camioneta i li bloquejaria el pas; i al final l’aniria a trobar un dels guàrdies i li preguntaria què diantre feia perdent el temps davant d’un punt de control, i hauria deixat escapar l’oportunitat.

«Si mai tornes a cantar aquesta cançó…».

Va aixecar el peu de l’embragatge i va avançar.

Va arribar als cinquanta quilòmetres per hora i després va frenar una mica. El guàrdia que custodiava la barrera el mirava. Walli va prémer el fre. El guàrdia va mirar a una altra banda.

Aleshores va prémer l’accelerador.

El guàrdia va sentir el canvi de soroll del motor i es va girar, amb les celles mig arrufades, perplex. Quan la furgoneta va agafar embranzida, va fer un gest amb la mà a Walli perquè moderés la velocitat. No va servir de res. Walli va prémer l’accelerador fins al fons. La Framo guanyava velocitat feixugament, com un elefant. Walli va veure l’expressió que feia el guàrdia a càmera lenta: va passar de la cara de curiositat a la desaprovació, i de la cara d’alarma al pànic. Tot i que no s’interposava al camí de la furgoneta, l’home va fer tres passes enrere i va picar d’esquena contra la paret.

Walli va deixar anar un crit de guerra combinat amb un esclat de terror absolut.

La furgoneta va esbotzar la barrera fent un estrèpit metàl·lic. L’impacte va projectar Walli contra el volant i, cosa que no havia previst, li va copejar les costelles, li feia molt de mal. Tot d’una es va trobar que tenia dificultats per recuperar l’alè. Però el tauló de fusta es va fracturar deixant anar un sonor espetec, com una escopetada, i la furgoneta va continuar la marxa, només una mica més lenta a causa de l’impacte.

Walli va canviar a la primera marxa i va accelerar. Els dos vehicles que havien passat abans davant d’ell estaven aparcats a banda i banda per sotmetre’s a la inspecció i deixaven via lliure cap a la sortida. Les altres persones que eren al recinte, tres guàrdies i dos conductors, es van tombar per veure d’on venia el soroll. La furgoneta va agafar velocitat.

Walli va notar un rampell de confiança. Ho aconseguiria! Aleshores un guàrdia amb més sang freda que els altres es va agenollar i el va apuntar amb la metralleta.

El tenia just a un costat del camí de fugida i Walli de seguida es va adonar que en passar per davant seu quedaria al punt de tret. Segur que li dispararia i el mataria.

Inconscientment, va fer un cop de volant i es va dirigir de dret al guàrdia.

L’home va contestar amb una ràfega de metralleta que va fer miques el parabrisa, però, sorprenentment, no va tocar Walli. De sobte es va trobar pràcticament damunt del guàrdia i, esgarrifat per l’horror de passar per sobre d’un cos humà amb el vehicle, va fer un segon cop de volant per esquivar-lo. Però ja era massa tard, i la part frontal de la furgoneta es va emportar l’home, es va sentir una patacada esgarrifosa, i el va atropellar.

—No! —va xisclar Walli.

El vehicle va fer una sotragada, com si la roda del costat del conductor rodolés per sobre del guàrdia.

—Oh, Déu meu! —va lamentar Walli. No era la seva intenció fer mal a ningú.

La furgoneta va reduir la velocitat mentre Walli s’abandonava a la desesperança. Volia baixar del vehicle per veure si el guàrdia encara vivia i el podia ajudar. Aleshores es va sentir un altre tiroteig i va veure que aquesta vegada el matarien de totes totes. Darrere d’ell ressonava l’impacte metàl·lic de les bales contra la furgoneta.

Va prémer el pedal i va tornar a girar el volant per recuperar el camí. Havia perdut embranzida. Va aconseguir encaminar la furgoneta cap a la barrera de sortida. No sabia si anava a prou velocitat per esbotzar-la. Va reprimir l’impuls de canviar de marxa i va deixar que el motor gemegués en primera.

Va notar una fiblada de dolor com si algú li hagués clavat una navalla a la cama. Va deixar anar un crit esperonat per l’impacte i el sofriment, i automàticament va treure el peu del pedal. La furgoneta de seguida es va alentir i Walli s’obligava a prémer l’accelerador malgrat el terrible sofriment. Va fer un crit de dolor i va notar com la sang calenta que li regalimava pel tou de la cama se li ficava dins la sabata.

La furgoneta va xocar contra la segona barrera de fusta. Un cop més Walli va sortir projectat endavant; un cop més el volant li va esclafar les costelles; un cop més el tauló de fusta es va partir i es va desplomar; i un cop més la furgoneta va continuar la marxa.

El vehicle va traspassar un tram de formigó i el tiroteig es va aturar. Walli va veure un carrer amb botigues, anuncis de Lucky Strike i Coca-Cola, cotxes lluents nous de trinca i, el millor de tot, un reduït grup de soldats sorpresos que duien uniformes americans. Va treure el peu de l’accelerador i va intentar frenar. Tot d’una el dolor es va fer insuportable. Notava la cama esquerra paralitzada i era impossible prémer el pedal del fre. A la desesperada, va dirigir la furgoneta de cap a un fanal.

Els soldats van córrer a auxiliar-lo i un d’ells va obrir ràpidament la porta de la furgoneta.

—Felicitats, noi, ho has aconseguit! —va exclamar.

«Ho he aconseguit», va pensar Walli. «Estic viu i sóc lliure. Però sense la Karolin».

—Uau, quina carrera! —va exclamar el soldat, meravellat. No devia ser gaire més gran que Walli.

A mesura que Walli recuperava la calma, el dolor se li feia insuportable.

—Em fa mal la cama —va aconseguir dir.

El soldat l’hi va mirar.

—Mecàson, quanta sang. —Es va girar i es va dirigir a la persona que tenia al darrere—: Ei, avisa una ambulància.

Walli va perdre el coneixement.

A Walli li van cosir la ferida de bala i l’endemà va rebre l’alta de l’hospital; tenia contusions a les costelles i duia una bena al panxell de la cama esquerra.

Segons els diaris, el guàrdia fronterer que havia atropellat era mort.

Coixejant, Walli es va dirigir a la fàbrica de televisors Franck i va explicar el seu periple al comptable danès, Enok Andersen, que es va comprometre a fer saber a Werner i Carla que el seu fill estava bé. Enok va lliurar a Walli uns quants marcs alemanys de l’Alemanya Occidental, i Walli va llogar una habitació a l’Associació Cristiana de Joves.

Cada vegada que es girava al llit li feien mal les costelles, i va dormir malament.

L’endemà va recuperar la guitarra de la furgoneta. A diferència de Walli, l’instrument havia sobreviscut la travessa sense cap esgarrapada. En canvi, el vehicle era sinistre total.

Walli va sol·licitar un passaport de l’Alemanya Occidental, que es concedia automàticament als fugitius.

Era lliure. Havia fugit del sufocant puritanisme del règim comunista de Walter Ulbricht. Podia tocar i cantar totes les cançons que volgués.

I estava sumit en un pou de tristesa.

Trobava a faltar Karolin. Era com si li haguessin tallat una mà. No es podia estar de pensar en les coses que li diria o li preguntaria aquella mateixa nit o l’endemà, i de sobte s’adonava que no hi podia parlar; i el terrible record el doblegava cada vegada més com si li amollessin una puntada de peu al ventre. Si veia una noia bonica pel carrer, pensava en el que farien amb Karolin dissabte darrere la furgoneta de Joe; i aleshores s’adonava que ja no hi hauria més nits darrere la furgoneta, i el dolor l’afligia profundament. Va passar per davant d’uns quants clubs on podia aconseguir fer-hi algun concert, però dubtava que suportés tocar sense Karolin al costat.

Va parlar per telèfon amb la seva germana Rebecca, que li va pregar que anés a viure a Hamburg amb ella i el seu marit; però, després d’agrair-li el gest, va rebutjar l’oferta. No es veia amb cor de marxar de la ciutat mentre Karolin encara era al Berlín Est.

La nostàlgia era tan profunda que passada una setmana se’n va anar amb la guitarra on havia conegut Karolin dos anys enrere, al club de folk Minnesänger. El cartell que penjava al carrer advertia que els dilluns era tancat, però la porta era entreoberta i hi va entrar.

Assegut a la barra, passant números a un llibre comptable, hi havia el jove presentador i amo del local, Danni Hausmann.

—Ja me’n recordo —va dir Danni—. Els Bobbsey Twins. Éreu genials. Com és que no vau tornar més?

—Els vopos em van destrossar la guitarra —va explicar Walli.

—Però veig que ja en tens una altra.

Walli va assentir amb el cap.

—Però he perdut la Karolin.

—Doncs sí que has badat. Era una noia molt bonica.

—Tots dos vivíem al Berlín Est. Ella encara hi és, però jo vaig fugir.

—Com?

—Vaig envestir la barrera amb una furgoneta.

—Vas ser tu? Ho vaig llegir als diaris. Ei, tio, genial! Però per què no et vas endur la xicota?

—No es va presentar a la cita.

—Quina llàstima! Vols prendre alguna cosa? —Danni es va posar darrere la barra.

—Gràcies —va dir Walli—. M’agradaria tornar-hi i recuperar-la, però ara em busquen per assassinat.

Danni va servir dues gerres de cervesa a pressió.

—Els comunistes han organitzat un gran escàndol. Diuen que ets un criminal violent.

També havien sol·licitat l’extradició de Walli. El govern de l’Alemanya Occidental s’hi havia negat, al·ludint que el guàrdia havia disparat contra un ciutadà alemany que simplement volia travessar un carrer de Berlín, i el responsable d’aquesta mort era el mateix règim de l’Alemanya Oriental, que empresonava il·legalment la seva població.

A Walli, el cap li deia que no havia actuat malament, però el cor no s’acostumava a la idea d’haver mort un home.

—Si travesso la frontera, m’arrestaran.

—Tio, estàs ben fotut.

—I encara no sé per què no es va presentar la Karolin.

—I és clar, no pots tornar i preguntar-l’hi. Ara que si…

—Que si què? —va preguntar Walli amb les orelles dreçades.

Danni va vacil·lar.

—No res.

Walli va deixar la gerra sobre la barra. No estava disposat a deixar passar una oportunitat com aquella.

—Au, va, tio… Què?

—De tota la gent de Berlín, resulta que només puc confiar en un paio que ha mort un guàrdia fronterer de l’Alemanya Occidental —va dir Danni, pensarós.

Walli començava a exasperar-se.

—De què parles?

Finalment, Danni es va decidir.

—No, una cosa que vaig sentir.

Si ho havia sentit a dir tampoc no calia que anés amb peus de plom, va pensar Walli.

—I què has sentit?

—Que potser hi ha una manera de tornar sense passar pel punt de control.

—Com?

—No t’ho puc dir.

Walli s’enfilava per les parets. Feia la sensació que Danni jugués amb ell.

—I aleshores, per què collons ho has dit?

—Ep, tranquil, eh? No t’ho puc dir, però et puc portar a veure una persona.

—Quan?

Danni va rumiar-ho un minut i en acabat va respondre la pregunta amb una altra pregunta:

—Estaries disposat a tornar-hi avui? Posem per cas…, ara mateix?

A Walli li feia por, però no s’ho va pensar dues vegades.

—Sí. Però per què tanta pressa?

—Perquè així no tindràs ocasió d’explicar-ho a ningú. No són experts en seguretat però tampoc no són burros.

Danni parlava d’un grup organitzat. Feia bon efecte.

—Et puc deixar la guitarra aquí? —va dir Walli en aixecar-se del tamboret.

—La guardaré al magatzem. —Danni va agafar la guitarra enfundada i la va tancar en un armari amb altres instruments i uns amplificadors—. Som-hi —va dir.

El club era just al costat de l’avinguda Ku’damm. Danni va tancar el local i van anar caminant cap a l’estació de metro més propera. Danni es va fixar en la coixesa de Walli.

—Et van disparar a la cama, segons els diaris.

—Sí. Fot un mal de nassos.

—Suposo que puc confiar en tu. Un agent secret de l’Stasi no s’autolesionaria per arribar tan lluny.

Walli no sabia si frisar de l’emoció o tremolar de por. De debò podria tornar al Berlín Est, i aquell mateix dia? Semblava massa bo per ser realitat. Al mateix temps, però, la por el consumia. A l’Alemanya Oriental encara existia la pena de mort. Si l’enxampaven, segurament l’executarien a la guillotina.

Walli i Danni van agafar el metro i van creuar la ciutat. Walli va pensar per uns moments que podia haver caigut en una trampa. Segur que l’Stasi tenia agents al Berlín Occidental, i l’amo del Minnesänger en podia ser un. Estaven disposats a prendre’s tantes molèsties per atrapar-lo? Semblava una mica exagerat, però tenint en compte que Hans Hoffmann era venjatiu de mena, podia ser perfectament possible.

Walli va examinar Danni furtivament mentre anaven amb metro. Era un agent de l’Stasi, Danni? Costava d’imaginar. Danni tenia uns vint-i-cinc anys, i duia els cabells a l’última moda: més aviat llargs i el serrell pentinat endavant. Calçava unes botines de punxa amb gomes als costats i tenia un club que li funcionava. Era un paio massa legal per ser policia.

D’altra banda, estava perfectament situat per espiar els joves anticomunistes del Berlín Occidental, la majoria dels quals devien anar al seu club. Segur que coneixia tots i cadascun dels líders estudiantils del sector occidental. Li importava gaire, a l’Stasi, saber què feien tots aquells joves?

I és clar que sí. Estaven obsedits, com els sacerdots de l’Edat Mitjana amb les caceres de bruixes.

Amb tot, Walli no volia deixar escapar aquella oportunitat si al final podia parlar amb Karolin, encara que fos una vegada.

De manera que es va prometre a si mateix que aniria amb molt de compte.

Van sortir del metro al districte de Wedding quan el sol ja es ponia. Van encaminar-se al sud i Walli aviat es va adonar que es dirigien a Bernauerstrasse, on Rebecca havia fugit.

A la tènue llum del caient del dia, Walli va poder endevinar que el carrer havia canviat. Al costat sud, en comptes d’un filat, ara hi havia un mur de formigó, i els edificis del sector comunista estaven en procés d’enderrocament. Al sector lliure, on es trobaven Walli i Danni, el carrer estava deixat de la mà de Déu. Les botigues, situades als baixos dels blocs de pisos, semblaven abandonades. Walli va suposar que ningú no devia voler viure tan a prop del Mur, tant repulsiu per a la vista com per a l’ànima.

Danni el va conduir darrere d’un edifici i van entrar per la porta del darrere d’un establiment abandonat. Devia ser una botiga de queviures, perquè a les parets hi havia plaques esmaltades que anunciaven salmó en llauna i cacau en pols. Això no obstant, la botiga i les habitacions de l’entorn eren plenes de sorra amuntegada, de manera que només quedava espai per a un estret passadís al mig. Walli va començar a afigurar-se què passava.

Danni va obrir una porta i va baixar, seguit de Walli, per una escala de formigó il·luminada per una bombeta. Danni va cridar una frase que devia ser una consigna: «Baixen submarins!». A peu d’escala hi havia un gran celler —que de ben segur el botiguer feia servir de magatzem— i un pou excavat a terra que no arribava al metre quadrat, amb un sistema de politges tan sofisticat al capdamunt que semblava ben bé cosa de professionals.

Havien cavat un túnel.

—Quant de temps fa que hi és? —va preguntar Walli. Si un any enrere la seva germana n’hagués sabut l’existència hauria pogut fugir per allí i s’haurien estalviat la minusvalidesa de Bernd.

—Massa —va dir Danni—. Fa una setmana que el vam acabar.

—Oh. —Massa tard perquè Rebecca n’hagués tret profit.

—Només el fem servir al crepuscle. De dia ens exposaríem massa a la vista, i de nit necessitaríem lots, de manera que cridaríem massa l’atenció. Tot i això, cada vegada que hi portem gent augmenta el risc que ens descobreixin.

Un noi jove amb texans va sortir per una escala de mà del pou: devia ser un dels estudiants que cavaven el túnel. El noi va mirar Walli amb mala cara.

—Danni, qui és aquest?

—Jo responc per ell, Becker —va dir Danni—. El conec d’abans que aixequessin el Mur.

—Què ha vingut a fer? —Becker era hostil i desconfiat.

—Vol travessar la frontera.

—Vol anar a l’Est?

—Vaig fugir-ne fa una setmana —va explicar Walli—, però necessito tornar a buscar la meva nòvia. No puc creuar els punts de control habituals perquè vaig matar un guardià fronterer i ara em busquen per assassinat.

—Ets tu, el noi? —Becker se’l va remirar—. Ei, sí, et reconec per la foto del diari. —El jove va canviar d’actitud—. Pots passar però no et queda gaire temps —va advertir-lo tot mirant el rellotge—. Començaran a venir de l’Est exactament en deu minuts. Amb prou feines hi ha espai perquè hi passi un, pel túnel, i no vull que creïs un embús i alenteixis la marxa als fugitius.

Walli estava espantat, però no volia deixar escapar l’oportunitat.

—Ara mateix hi entro —va dir, dissimulant la por. Després va xocar la mà de Danni—: Gràcies —li va dir—. Tornaré a buscar la guitarra.

—Sort amb la teva xicota.

Walli va desfilar escales avall.

El forat feia dos metres i mig de profunditat. Al fons de tot hi havia l’entrada a un túnel que no arribava al metre quadrat. Walli no va trigar a comprovar que era una obra d’enginyeria: el terra recobert amb posts de fusta i el sostre apuntalat a intervals. Es va posar de quatre grapes i va començar a arrossegar-se.

Passats un segons, es va adonar que no hi havia il·luminació. Va continuar arrossegant el cos fins que va entrar en una foscor pregona. Va sentir una por visceral. Si bé era conscient que el perill real se’l trobaria quan sortís a l’Alemanya Oriental, a l’altre extrem del túnel, els seus instints animals li deien que havia de sentir la por en aquell moment, mentre avançava de quatre grapes sense veure ni un pam del que l’esperava al davant.

Per distreure’s, va intentar fer-se un dibuix del paisatge urbà que hi havia uns metres més amunt. Havia recorregut el carrer per sota terra, després el Mur, després les cases mig enderrocades del sector comunista; però no sabia ni fins on continuava el túnel, ni tampoc on acabava.

Walli respirava feixugament a causa de l’esforç, tenia nafres a les mans i als genolls d’arrossegar-se sobre les posts de fusta, i la ferida de bala del tou de la cama li feia un dolor punyent; però no podia fer res més que serrar les dents i continuar.

El túnel no podia ser infinit. Tard o d’hora s’havia d’acabar. Només havia de continuar arrossegant-se. La sensació que s’havia perdut en la foscor infinita només era un terror infantil. Havia de mantenir la calma. I ho podia fer. Karolin l’esperava al final del túnel; no pas literalment, però només de pensar en el sensual somriure de la noia, amb aquella boca tan gran, arreplegava les forces per lluitar contra la por.

Hi havia una llum trèmula al fons del túnel o eren imaginacions seves? Durant una llarga estona era un fil lluminós massa subtil per estar-ne segur; però finalment va agafar força i al cap de dos segons es va convertir en llum elèctrica.

Damunt del cap hi havia una segona obertura. Va pujar per una escala i es va trobar en un nou soterrani. Tres persones el miraven de fit a fit. Dues portaven equipatge, devien ser els fugitius; el tercer, un dels suposats estudiants que organitzava les fugides.

—Qui ets tu?! —va exclamar.

—M’ha portat en Danni —va dir—. Em dic Walli Franck.

—Aquest túnel el coneix massa gent! —va remugar l’home, angoixat, amb veu estrident.

«És natural», va pensar Walli, «cada vegada que algú escapa a través del túnel sap el secret». I aleshores va entendre per què Danni deia que el perill augmentava cada vegada que es feia servir. Qui sap si quan volgués tornar encara seria obert. El simple pensament de trobar-se un cop més atrapat a l’Alemanya Oriental quasi el va empènyer a girar cua i a tornar a desfer el camí a quatre grapes.

L’home es va adreçar a les dues persones que duien l’equipatge.

—Som-hi —els va esperonar, i els dos fugitius van baixar pel forat. En acabat, va tornar a centrar l’atenció en Walli.

—Puja a dalt i espera —va dir assenyalant un tram d’escales de pedra—. Quan hagi passat el perill, la Cristina obrirà l’escotilla des del carrer. Surt fora. A partir d’allà t’hauràs d’espavilar tot sol.

—Gràcies. —Walli va pujar les escales fins que va topar amb el cap contra una trapa del sostre. Va pensar que el passatge subterrani originàriament es devia utilitzar per a mercaderies d’alguna mena. Es va quedar ajupit a les escales i es va armar de paciència. Sortosament a fora hi havia una persona que vigilava, altrament l’haurien pogut veure sortir.

Passats dos minuts, l’escotilla es va obrir. A la llum del vespre, Walli va veure una dona jove amb el cap cobert amb un mocador gris. Ell va grimpar per sortir mentre dues persones s’afanyaven a baixar per les escales. La dona jove, de nom Cristina, va tancar l’escotilla. Walli es va sorprendre de veure que portava una pistola travada al cinturó.

Walli va fer una llambregada al voltant. Es trobava en un petit terreny tapiat al darrere d’un bloc de pisos en ruïnes. Cristina va assenyalar una porta de fusta de la tàpia.

—Surt per allà —va dir.

—Gràcies.

—Perd-te —va etzibar—. Espavila.

Tots estaven massa tensos per ser amables.

Walli va obrir la porta i va travessar el carrer. A l’esquerra, uns metres més enllà, hi havia el Mur. Va tombar a la dreta i va començar a caminar.

Primer mirava constantment al voltant, esperant trobar-se amb el xerric del cotxe de la policia. Després va intentar actuar amb naturalitat i passejar per la vorera com solia fer. Malgrat que ho intentava no podia evitar la coixesa, el dolor de la cama era massa intens.

El primer impuls va ser anar directament a casa de Karolin. Però no podria trucar a la porta, el pare avisaria la policia.

Aquesta idea no l’havia meditat prou a fons.

Potser el millor seria anar-la a trobar l’endemà, quan sortís de classe. No hi havia res estrany en un noi que espera a fora d’una escola la seva xicota, i Walli ho havia fet més d’una vegada. Només hauria de vigilar que els companys de Karolin no li veiessin la cara. Estava frisós per veure-la, però seria boig si no prenia precaucions.

I què faria mentrestant?

El túnel havia desembocat a Strelitzerstrasse, que anava en direcció sud i s’endinsava a l’antic centre de la ciutat, Berlín-Mitte, on vivia la seva família. Estava a poques illes de casa els pares. Podia anar-hi.

Potser fins i tot s’alegrarien de veure’l.

Quan estava a punt d’arribar-hi, tot d’una es va preguntar si la casa estava vigilada. Si ho estava, no hi podia anar. Es va tornar a plantejar un canvi d’aspecte, però no tenia res per disfressar-se; quan havia deixat l’habitació de l’Associació Cristiana de Joves al matí poc s’imaginava que al capvespre tornaria al Berlín Est. A casa els pares segur que hi havia barrets i bufandes i altres peces d’abillament útils, encara que primer hi havia d’arribar il·lès.

Afortunadament, ja era negra nit. Va caminar pel carrer dels seus pares per la vorera contrària, atent als possibles espietes de l’Stasi. No hi havia ningú vagant pel carrer, ni tampoc assegut en un cotxe aparcat, ni aturat davant d’un aparador. Tanmateix, va continuar fins al final del carrer i va fer el tomb a l’illa. De tornada, va submergir-se al carreró que conduïa als patis del darrere. Walli va obrir la porta, va creuar el pati dels seus pares, i va anar fins a l’entrada de la cuina. Eren dos quarts de deu i el seu pare encara no havia tancat els panys de casa. Walli va obrir la porta i va entrar a la cuina.

El llum estava encès però no hi havia ningú. Ja feia estona que havien acabat de sopar i la seva família devia ser dalt a la sala d’estar. Walli va creuar el vestíbul i va enfilar escales amunt. La porta de la sala d’estar era oberta i hi va entrar. La mare, el pare, la germana i l’àvia miraven la televisió.

—Hola a tothom —va dir Walli.

Lili va fer un crit.

L’àvia Maud va exclamar en anglès: «Oh, my goodness!».

Carla va empal·lidir i es va endur les mans a la boca.

Werner es va aixecar.

—Fill meu —va dir, i en dues gambades va creuar la cambra i va embolcallar Walli amb els braços—. Gràcies a Déu, fill meu.

Va esclatar el feix de sentiments reprimits dins del cor de Walli i el noi es va desfer en plors.

Després la mare, que plorava a raig fet, el va abraçar. En acabat la Lili, seguida de l’àvia Maud. Walli es va eixugar les llàgrimes amb la màniga de la camisa texana, però no podia aturar el plor. Sentia una emoció incontenible que l’havia agafat desprevingut. Pensava que als disset anys ja s’havia acostumat a estar sol i separat de la família. En aquell moment es va adonar que tot aquell temps havia posposat el plor.

Finalment, tothom va recuperar la calma i es van eixugar els ulls. La mare va embenar de nou la ferida de bala de Walli, que havia sagnat mentre recorria el túnel. Després va fer cafè i va portar pastís, i Walli es va adonar que estava afamat. Un cop sufocades la set i la gana, els va explicar la crònica dels fets. Quan tots van acabar de fer les seves preguntes, Walli se’n va anar al llit.

L’endemà a dos quarts de quatre, amb gorra i ulleres de sol, s’estintolava contra una paret del carrer davant de l’escola de Karolin. Era d’hora, les noies no sortien fins a les quatre.

Feia un sol optimista a Berlín. La ciutat era una barreja d’edificis vells monumentals, de blocs de formigó moderns de línies rectes i de la lenta desaparició dels descampats bombardejats durant la guerra.

El cor de Walli s’omplia de delit. En cosa de minuts veuria la cara de Karolin, emmarcada entre dues llargues cortines de cabells rossos, i el seu somriure de boca gran. La saludaria amb un petó i sentiria la rodonesa dels seus llavis molsuts. Potser jaurien plegats, abans que s’acabés la nit, i farien l’amor.

També estava molt encuriosit. Com és que, feia nou dies, no s’havia presentat a la cita per marxar amb ell? Estava convençut que havia passat alguna cosa que havia esguerrat el pla: el pare d’ella havia endevinat el que tenien al cap i l’havia tancat a l’habitació, o qualsevol altre cop de mala sort. Per bé que també amagava la por, remota però no per això insignificant, que hagués canviat d’idea i no hagués volgut marxar amb ell. Tanmateix, li costava imaginar quins motius podia tenir. Encara l’estimava? Les persones canviaven. Els mitjans de comunicació de l’Alemanya Oriental l’havien retratat com un assassí sense escrúpols. Li hauria afectat aquesta imatge?

Aviat ho esbrinaria.

Els pares de Walli estaven desolats per tot el que havia passat, però no l’havien intentat fer canviar d’idea. No volien que marxés de casa perquè consideraven que era massa jove, però eren conscients que ja no es podia quedar al Berlín Est sense acabar entre reixes. Li havien preguntat què faria a l’Alemanya Occidental —estudiar o treballar— i ell havia dit que no podia prendre cap decisió fins que no hagués parlat amb Karolin. La família ho va acceptar i per primera vegada el pare no li va dir què havia de fer. El tractaven com un adult. Feia anys que reclamava que el tractessin així, però ara que havia arribat el moment se sentia perdut i atemorit.

Va començar a sortir gent de l’escola.

L’edifici era un antic banc reconvertit en centre educatiu. Només hi estudiaven noies entre divuit i dinou anys que aprenien a ser mecanògrafes, secretàries, comptables i agents de viatges. Totes anaven carregades amb bosses, llibres i carpetes. Duien un jersei fi de primavera combinat amb una faldilla, tot plegat una mica passat de moda, però les aprenents de secretària havien de vestir modestament.

Per fi va aparèixer Karolin, amb un vestit de dues peces verd, i els llibres dins d’una cartera de pell vella.

Walli la va veure diferent, tenia la cara més rodona. No podia haver-se engreixat tant en una setmana. Karolin estava xerrant amb dues noies més tot i que no reia com les altres. Walli temia que si li dirigia la paraula en aquell moment les altres es fixarien en ell, i això seria perillós. Per més que s’hagués disfressat, les amigues devien estar al corrent que el conegut assassí i fugitiu Walli Frank havia estat nòvio de Karolin, i sospitarien que el noi de les ulleres fosques era ell.

Walli va sentir una onada de pànic. No podia ser que després de tot el que havia viscut, el seu objectiu es frustrés com si res a l’últim moment. Tot d’una, les dues amigues van tombar a l’esquerra, van dir adéu amb la mà i Karolin va creuar el carrer tota sola.

Quan la va tenir a prop, Walli es va treure les ulleres.

—Com anem, nena?

Karolin el va mirar, el va reconèixer, va parar en sec i va fer un xiscle de l’impacte. Walli va observar una cara estupefacta i atemorida que ocultava alguna cosa més: potser era el sentiment de culpabilitat? Després ella va córrer fins a ell, va deixar caure la cartera, i se li va llançar als braços. Tots dos es van abraçar i es van besar, i Walli va respirar alleujat i feliç. Ja tenia resposta per a la primera pregunta: ella encara l’estimava.

Al cap d’un minut, Walli es va adonar que els vianants els miraven —alguns amb un somriure, d’altres amb mirada reprovatòria— i va decidir tornar a posar-se les ulleres de sol.

—Anem-nos-en —va dir—. No vull que em reconeguin. —Walli va agafar la cartera que Karolin havia deixat caure.

Van marxar de l’escola agafats per la mà.

—Com has tornat? —li va preguntar ella—. És segur? Què penses fer? Sap algú més que ets aquí?

—Hem de parlar de tantes coses —va dir ell—. Necessitem seure en algun lloc tranquil on puguem xerrar en privat. —Walli va distingir una església a l’altre costat del carrer. Potser estava oberta per a la gent que buscava la pau espiritual.

Va conduir Karolin fins a la porta de l’església.

—Vas coix —va observar ella.

—El guàrdia de la frontera em va disparar a la cama.

—Et fa mal?

—I tant.

La porta de l’església estava oberta i van entrar-hi.

Era un saló protestant, pobrament il·luminat, amb bancs de fusta arrenglerats. Al fons de tot una dona amb un mocador al cap treia la pols al faristol. Walli i Karolin van seure a l’última fila i van parlar en veu baixa.

—T’estimo —va dir Walli.

—Jo també.

—Què va passar diumenge al matí? Havíem quedat que ens trobaríem.

—Em va agafar por —va confessar ella.

No era la resposta que Walli esperava i li va costar entendre-ho.

—Jo també tenia por —va reconèixer ell—. Però vam fer una promesa.

—Tens raó.

Walli va veure Karolin angoixada pels remordiments; però hi havia alguna altra cosa. No és que la volgués turmentar, però necessitava saber la veritat.

—Me la vaig jugar —va dir ell—. No t’hauries d’haver fet enrere sense avisar.

—Ho sento.

—Jo no t’ho hauria fet —va insistir ell—. T’estimo massa —va afegir en to acusador.

Karolin es va estremir com si Walli li hagués clavat una ganivetada, però li va respondre amb vehemència.

—No sóc covarda —va dir.

—Si m’estimes, com vas poder deixar-me plantat?

—Donaria la meva vida per tu.

—Si això fos veritat, hauries vingut amb mi. Com em pots dir això, ara?

—Perquè no és només la meva vida la que corre perill.

—També és la meva.

—I la d’algú altre.

—Per l’amor de Déu, de qui? —va fer Walli, desconcertat.

—Em refereixo a la vida del nostre fill.

—Com?

—Tindrem un fill. Estic embarassada, Walli.

Walli es va quedar amb la boca oberta. No tenia paraules. El món acabava de trabucar-se en un instant. Karolin estava embarassada. Un nadó estava a punt d’entrar a les seves vides.

El seu fill.

—Oh, Déu meu —va exclamar a l’últim.

—No sabia què fer, Walli —va admetre angoixada—. Mira d’entendre-ho. Volia venir amb tu, però no podia posar en perill la seva vida. No podia entrar a la furgoneta sabent que envestiries la barrera. Si jo en sortia malferida no passava res, però amb el petit que ha de néixer no era el mateix. Digue’m que ho entens —va suplicar.

—Ho entenc —va dir Walli—. Estic pensant.

—Gràcies.

Walli li va agafar la mà.

—Molt bé, parlem ara del que farem.

—Jo ja sé què faré —va dir ella amb convenciment—. Me l’estimo aquest bebè. No me’n penso desprendre.

Walli va suposar que Karolin feia setmanes que ho sabia i havia tingut temps de rumiar-ho llargament. Tanmateix, la ferma convicció de la noia l’havia agafat desprevingut.

—Parles com si jo no hi tingués res a veure —va dir ell.

—És el meu cos! —va etzibar-li ella. La feinera va alçar la mirada, i Karolin va abaixar el to de veu, per bé que continuava parlant fervorosament—. Cap home no em dirà què haig de fer amb el meu cos, ni tu ni el meu pare!

Walli va imaginar que el seu pare l’havia intentat convèncer perquè avortés.

—No sóc el teu pare —va dir Walli—. No et diré què has de fer i no et convenceré perquè avortis.

—Perdona.

—Però el bebè és nostre, o només teu?

Karolin va arrencar a plorar.

—Nostre —va dir.

—Aleshores, podem parlar del que farem, junts?

Ella li va prémer la mà.

—T’has fet tan gran —li va dir Karolin—. Quina sort, seràs pare abans dels divuit anys.

Era una idea que impactava. Walli s’imaginava el seu pare, amb els cabells curts i l’armilla, i ara li havia arribat a ell el torn d’assumir el paper de manaire, autoritari, responsable, sempre disposat a mantenir la família. No estava preparat, per més que ho digués Karolin.

En qualsevol cas, però, ho havia de fer.

—Per quan és? —va dir ell.

—Per al novembre.

—Vols que ens casem?

Karolin va somriure entre llàgrimes.

—Et vols casar amb mi?

—Més que cap altra cosa en aquest món.

—Gràcies —va dir Karolin, i el va abraçar.

La dona va proferir un estossec condemnatori. Les converses estaven permeses, però el contacte físic no.

—Ja saps que no em puc quedar al Berlín Est —va dir Walli.

—I el teu pare no et pot buscar un advocat? —va suggerir ella—. O exercir una mica de pressió política? Potser el govern promulga l’indult, si s’exposen totes les circumstàncies.

La família de Karolin no estava ficada en política, la de Walli sí, i ell sabia amb tota la certesa que mai no rebria l’indult després d’haver matat un policia fronterer.

—Això és impossible —va dir ell—. Si em quedo aquí m’executaran per assassinat.

—Què pots fer, aleshores?

—Haig de tornar a l’Alemanya Occidental i quedar-m’hi, llevat que s’esfondri el comunisme, i no crec que això passi mentre jo visqui.

—No.

—Hauràs de venir amb mi al Berlín Occidental.

—Com?

—Sortirem per on he vingut. Uns estudiants han cavat un túnel sota Bernauerstrasse. —Walli va mirar el rellotge. El temps passava volant—. Hi haurem d’anar quan es pongui el sol.

—Avui? —va fer Karolin, amb cara d’horror.

—Sí, avui mateix.

—Oh, Déu meu.

—No t’estimes més que el nostre fill creixi en un país lliure?

Karolin va fer una ganyota com si li dolgués el conflicte que tenia dins seu.

—M’estimaria més no córrer perills tan terribles.

—I jo també. Però no tenim elecció.

Karolin va desviar la mirada a les fileres de bancs, a la feinera diligent, i a una placa penjada a la paret amb la inscripció JO SÓC EL CAMÍ, LA VERITAT I LA VIDA. Walli pensava que aquelles paraules no eren gaire útils, però el cas és que van fer canviar Karolin d’idea.

—Anem-hi, doncs —va dir, i es va posar dempeus.

Van sortir de l’església. Walli va encaminar-se al nord. Karolin estava moixa i ell intentava animar-la.

—Els Bobbsey Twins en una aventura trepidant —va exclamar el noi. Karolin va dibuixar un lleu somriure.

Walli va pensar que potser els vigilaven. Estava bastant segur que ningú no l’havia vist marxar de casa dels seus pares al matí: havia sortit pel darrere i ningú no l’havia seguit. Però, i si a Karolin la vigilaven de prop? Potser hi havia un altre home esperant-la a la sortida de l’escola, un expert a passar inadvertit?

Walli va començar a mirar enrere pràcticament cada minut, tenia por que el seguissin. No va veure ningú sospitós, però va aconseguir espantar Karolin.

—Què fas? —va preguntar ella, atemorida.

—Miro si ens segueix algú.

—L’home del barret?

—Podria ser. Agafem l’autobús —va dir Walli quan passaven per davant d’una parada, i va dur Karolin al final de la cua.

—Per què?

—Per veure si algú puja i baixa com nosaltres.

Malauradament era l’hora punta i els berlinesos agafaven a carretades autobusos i metros per tornar a casa. Quan l’autobús va arribar, Walli i Karolin eren a la cua i darrere seu ja tenien unes quantes persones. En pujar, Walli les va examinar totes i cadascuna d’elles. Hi havia una dona amb gavardina, una noia bonica, un home amb granota blava, un home amb vestit i barret de feltre, i dos adolescents.

Van fer tres parades amb l’autobús en direcció est i van baixar. La dona de la gavardina i l’home amb granota van baixar darrere seu. Walli va dirigir-se a l’oest, desfent el camí que havien fet, calculant que qualsevol que els seguís per un camí tan il·lògic seria sospitós.

Però ningú no els va seguir.

—Crec que no ens segueix ningú —va dir a Karolin.

—Tinc tanta por —va admetre ella.

El sol començava a baixar. S’havien d’afanyar. Van girar al nord, en direcció a Wedding. Walli va tornar a mirar enrere. Hi havia un home de mitjana edat amb una jaqueta beix de magatzemista, però no va detectar cap de les persones que havia vist anteriorment.

—Em sembla que anem bé —va dir Walli.

—No tornaré a veure la meva família, oi? —va dir Karolin.

—Per un temps, no —va contestar Walli—. Si és que no s’escapen.

—El meu pare mai no marxarà. Adora els autobusos.

—A Occident també tenen autobusos.

—Tu no saps com és.

Walli sabia com era i Karolin tenia raó. El pare d’ella no tenia res a veure amb un home intel·ligent i de fermes conviccions com Werner. El pare de Karolin no tenia ni idees polítiques ni religioses i la llibertat d’expressió no li treia el son. Si visqués en una democràcia probablement no es molestaria a anar a votar. Li agradava la seva feina, la seva família i el bar. El pa era el seu menjar preferit. El comunisme li donava tot el que necessitava. Mai no fugiria a Occident.

Quan Walli i Karolin van arribar a Strelitzerstrasse ja vesprejava.

A mesura que avançaven pel carrer que moria al Mur, Karolin estava més neguitosa.

Més endavant, Walli va advertir una parella jove amb un nen. Es va preguntar si ells també fugien. I sí, fugien: van obrir la porta que donava al pati i van desaparèixer.

Walli i Karolin van arribar fins a la porta.

—És per aquí —va dir Walli.

—Vull tenir la meva mare al costat quan tingui el bebè —va dir Karolin.

—Ja gairebé hi som! —va anunciar Walli—. A l’altra banda d’aquesta porta hi ha un pati amb una trapa a terra. Baixarem pel forat i passarem pel túnel que ens portarà a la llibertat!

—No em fa por escapar —va dir ella—. Em fa por donar a llum.

—Tot anirà bé —va fer Walli, exasperat—. A Occident tenen uns hospitals fantàstics. Tindràs tot de metges i infermeres a la vora.

—Jo vull la meva mare —va insistir ella.

Per sobre de l’espatlla de Karolin, Walli va veure que a la cantonada, a tres-cents cinquanta metres de distància, hi havia l’home de la jaqueta beix parlant amb un policia.

—Merda! —va cridar—. Sí que ens seguien. —Va mirar la porta i en acabat a Karolin—. O ara o mai —va dir—. Jo no tinc elecció, me n’haig d’anar. Véns amb mi o no?

Karolin plorava.

—M’agradaria venir però no puc.

Va aparèixer un cotxe a la cantonada conduint a tota velocitat. Es va aturar al costat del policia i de l’espieta. Una figura familiar va sortir del cotxe, era un home alt i carregat d’espatlles: Hans Hoffmann, que va parlar amb l’home de la jaqueta beix.

—O em segueixes o vés-te’n ara mateix —va dir Walli a Karolin—. Aquí hi haurà merder. —Walli la va mirar fixament—. T’estimo —va dir, i va desaparèixer per la porta.

De peu dret al costat de la trapa hi havia Cristina, encara amb el mocador al cap i la pistola al cinturó. En veure Walli, va obrir la tanca.

—Necessitaràs la pistola —va dir Walli—. Ve la policia.

Es va tombar i va mirar enrere. La porta de fusta continuava tancada. Karolin no l’havia seguit. Una fiblada de dolor li va regirar el ventrell: tot s’havia acabat.

Va baixar precipitadament les escales.

Al celler hi havia la parella jove amb la criatura al costat d’un dels estudiants.

—Correu! —va cridar Walli—. Que ve la policia!

Es van endinsar al forat: primer la mare, després el nen, i en acabat el pare. El nen era lent baixant l’escala de mà.

Cristina va baixar per les escales i va tancar la trapa darrere seu, que va fer un so metàl·lic.

—Com ens ha trobat la policia? —va preguntar.

—L’Stasi seguia la meva xicota.

—Mira que ets ruc, ens has delatat.

—Doncs ja vaig jo l’últim —va dir Walli.

L’altre estudiant va baixar pel forat i Cristina el va seguir.

—Dóna’m la pistola —li va demanar Walli.

Cristina va dubtar.

—Si estic darrere teu, no la podràs fer servir —va dir Walli.

La noia l’hi va allargar.

Walli la va agafar curosament. Era igual que la pistola que havia tret el seu pare de l’amagatall de la cuina el dia que van fugir Rebecca i Bernd.

Cristina va notar-li el neguit.

—Has disparat alguna vegada una pistola? —va preguntar.

—No, mai.

Ella la va recuperar i va bellugar una palanca al costat del martellet.

—Ara ja tens el fiador tret —va dir—. Només has d’apuntar i prémer el gallet. —Cristina va tornar a posar el fiador i va donar l’arma a Walli. Tot seguit, la noia va baixar per l’escala de mà.

Walli sentia la cridòria i el brunzit dels motors a fora. No podia saber què feia la policia, però era evident que li quedava poc temps.

Era un fet que tot havia sortit malament. Hans Hoffmann vigilava Karolin, sens dubte amb l’esperança que Walli la tornaria a buscar. L’agent de l’Stasi havia vist com la noia es trobava amb un noi i marxava amb ell. Algú havia decidit no arrestar-los al moment i veure si els sospitosos conduïen els agents fins a un grup de conspiradors. Hi havia hagut un canvi de personal quan van baixar de l’autobús i un altre efectiu havia agafat el relleu: l’home de la jaqueta beix. En algun moment l’home s’havia adonat que es dirigien al Mur i aleshores es van disparar les alarmes.

En aquell instant la policia i l’Stasi eren fora, buscant pel darrere dels edificis en ruïnes, mirant d’imaginar on s’havien ficat Walli i Karolin. Era qüestió de segons que trobessin la trapa.

Amb la pistola a la mà, Walli va baixar pel forat, darrere dels altres.

Quan va arribar a peu de l’escala de mà va sentir el so metàl·lic de la trapa. La policia havia localitzat l’entrada. Al cap d’un moment ressonaven crits triomfants de sorpresa en descobrir el forat del terra.

Walli va haver d’esperar un llarg i agonitzant moment a la boca del túnel, fins que Cristina va desaparèixer a l’interior. Ell la va seguir però de seguida es va aturar. Com que era prim es va poder girar dins d’aquell túnel tan petit per donar un cop d’ull furtiu al forat. Va veure un embalum, un policia, que posava un peu a l’escala de mà.

No hi havia res a fer. La policia era massa a prop. Només havien d’apuntar amb les armes a l’interior del túnel i disparar. El dispararien a ell i, quan hagués caigut, les bales passarien per damunt seu i tocarien la següent persona de la corrua, i així successivament: seria una matança sagnant. I sabia que no dubtarien a disparar perquè amb els fugitius no hi havia compassió, gens ni mica. Seria una carnisseria.

Els havia d’allunyar del forat com fos.

Però tampoc no volia matar un altre home.

Amagat de genolls a la boca del túnel, va treure el fiador de la Walther. Llavors va estendre el braç fins que la pistola va quedar fora del túnel, va apuntar cap amunt i va prémer el gallet.

La pistola li va rebotar a la mà. El tret va fer un gran estrèpit a l’interior d’aquell espai tancat. Tot seguit va sentir crits de consternació i por, i va suposar que els havia espantat sense haver tocat ningú. Va treure el nas i va veure el policia grimpant escales amunt i sortint del forat.

Va esperar una estona. Sabia que els fugitius que tenia al davant serien lents, sobretot la criatura. Sentia els policies decidint amb veu enfurismada què havien de fer. Cap d’ells no volia baixar pel forat, era suïcidar-se, va dir un d’ells. Però no podien permetre que la gent fugís!

Per reforçar el sentiment de perill, Walli va tornar a disparar un tret i acte seguit es va sentir una bellugadissa de pànic com si aquells homes s’haguessin allunyat del forat. Walli va pensar que havia aconseguit espantar-los i va tornar a avançar de quatre grapes.

Aleshores va sentir una veu que coneixia molt bé.

—Necessitem granades —va dir Hans Hoffmann.

—Merda! —va exclamar Walli.

Es va entaforar la pistola al cinturó i va començar a arrossegar-se túnel endins. L’únic que podia fer era arribar al més lluny possible. En un no res va topar amb els peus de Cristina.

—Corre! —va cridar—. Que han anat a buscar granades!

—No puc anar més ràpid que l’home que tinc davant! —va cridar ella.

Walli només podia seguir-la. S’havia fet fosc del tot i no arribava cap so procedent del celler que havien deixat enrere. Els policies normals no solien anar equipats amb granades, però segurament Hans en podia aconseguir dels guàrdies fronterers en dos minuts.

Walli no veia res però podia sentir com panteixaven els fugitius que l’acompanyaven, i les rascades dels genolls amb les posts de fusta. El nen va començar a plorar. Feia només un dia Walli l’hauria maleït per ser un destorb i posar-los en perill, però estava a punt de ser pare i va sentir pena per aquell menut espantat.

Què faria la policia amb les granades? Evitarien arriscar-se i en llançarien una al forat, on el mal seria menor? O tindrien el valor de baixar per l’escala de mà i llançar-ne una a l’interior del túnel, cosa que seria letal? En aquest cas, tots els fugitius moririen.

Walli va decidir que encara havia de dissuadir més els policies. Es va estirar de bocaterrosa, va fer mitja volta, va empunyar l’arma i es va recolzar amb el colze esquerre. No veia res, però va apuntar a l’entrada del túnel i va prémer el gallet.

La gent va cridar.

—Què ha estat això? —va preguntar Cristina.

Walli va abaixar la pistola i va continuar avançant de quatre grapes.

—És per dissuadir la policia.

—Déu meu! La pròxima vegada avisa!

Walli va entreveure llum més endavant. De tornada, el túnel es feia més curt. Es van sentir crits d’alleujament quan els fugitius van comprovar que havien arribat al final. Ell va apressar la marxa, empenyent els peus de Cristina.

Darrere seu hi va haver una explosió.

Va notar l’ona expansiva, per bé que feble, i immediatament va saber que havien llançat la primera granada pel forat. No havia estat gaire atent a les classes de física a l’escola, però va suposar que en aquestes circumstàncies pràcticament tota la força explosiva pujaria cap amunt.

No obstant això, podia preveure el següent pas de Hans. Després de verificar que a la boca del túnel no hi havia ningú esperant-los, enviaria un policia a sota l’escala per llançar una granada pel túnel.

La capçalera del grup ja sortia al celler de la botiga de queviures abandonada.

—Afanyeu-vos! —va cridar Walli—. Ràpid! Pugeu l’escala!

Cristina va sortir del túnel i, somrient, es va posar de peu dret a la base del forat.

—Tranquil —va dir—. Estem a Occident. Ja estem fora. Som lliures!

—Granades! —va cridar Walli—. Pugeu! Afanyeu-vos!

La parella amb la criatura pujava l’escala amb una lentitud exasperant. L’estudiant i Cristina anaven darrere d’ells. Walli s’esperava a peu d’escala, frisant d’impaciència i de por. Va pujar just després de Cristina, la cara li arribava als genolls de la noia. Quan va ser al capdamunt, tots eren allà, de peu dret sans i estalvis, rient i abraçant-se.

—Tothom a terra! —va cridar, llavors—. Granades! —I ell mateix es va llançar a terra.

Es va sentir un retrò descomunal. Semblava que l’ona expansiva fes trontollar el celler. Tot seguit es va sentir un soroll semblant al raig d’una font; Walli va suposar que era la sorra que expulsava la boca del túnel. Confirmant la seva teoria, una pluja de fang i pedres li va caure a sobre. Les politges instal·lades damunt del pou es van esfondrar i van caure dins el forat.

El soroll es va esvanir. Al celler tot era silenci, només el trencaven els sanglots de la criatura. Walli va mirar al voltant. Al nen li rajava sang del nas, però no semblava que fos greu, i ningú més no havia pres mal. Va mirar per l’obertura del forat i va veure que el túnel s’havia ensorrat.

Walli es va posar dempeus, tremolós. Ho havia aconseguit. Era lliure i estava viu.

I sol.

Rebecca havia invertit gran part dels diners del seu pare en l’habitatge d’Hamburg: la planta baixa d’una magnífica casa propietat d’un antic comerciant. Totes les habitacions eren prou espaioses perquè Bernd pogués maniobrar-hi amb la cadira de rodes, fins i tot el lavabo. Hi havia instal·lat tots els dispositius que podien ajudar un home amb paràlisi de la cintura cap avall. De les parets i els sostres penjaven cordes i agafadors que li permetien rentar-se i vestir-se ell sol, i entrar i sortir del llit. Fins i tot, si volia, podia entrar a la cuina i preparar el menjar, però, com la majoria dels homes, no sabia cuinar gaire cosa més que ous ferrats.

Rebecca estava decidida —ferventment decidida— a dur una vida tan normal com fos possible, malgrat la lesió de Bernd. Gaudirien del matrimoni, de la feina i de la llibertat. La seva vida seria plena i els satisfaria. Altrament, significaria donar la victòria als tirans de l’altre costat del Mur.

L’estat de Bernd no havia canviat d’ençà que havien sortit de l’hospital. Els metges li havien dit que no perdés l’esperança, que potser milloraria. Fins i tot van insistir que un dia podria tenir fills, i que Rebecca no ho deixés d’intentar.

Ella sentia que tenia molts motius per tornar a ser feliç. Tornava a fer classes i es dedicava al seu fort: obrir la ment dels joves a les riqueses intel·lectuals del món en què vivien. Estava enamorada de Bernd, un home afable i amb sentit de l’humor que feia de cada dia un regal. Eren lliures de llegir el que els plagués, de pensar el que volguessin i d’expressar el seus gustos sense haver de preocupar-se pels agents secrets de la policia.

Rebecca s’havia proposat un altre objectiu més de cara al futur: anhelava reunir-se un dia amb la família. No la seva família originària, el record dels seus pares biològics era commovedor, però també vague i distant. En canvi, Carla l’havia rescatat de l’infern de la guerra, l’havia fet sentir protegida i estimada, fins i tot quan tots passaven gana, fred i por. Amb els anys, la casa de Mitte s’havia anat omplint de gent que Rebecca estimava i que la feien sentir estimada: el petit Walli, el seu nou pare, Werner, després la petita Lili. Fins i tot l’àvia Maud, l’extremament elegant senyora anglesa que havia estimat Rebecca i n’havia tingut cura.

Es tornaria a reunir amb ells quan els alemanys occidentals s’unissin als orientals. Molta gent pensava que aquell dia no arribaria mai. Potser tenien raó. Però tant Carla com Werner li havien ensenyat que per aconseguir canvis s’havia de participar en l’acció política. «A la meva família, l’apatia no és una opció», deia Rebecca a Bernd. De manera que es van afiliar al Partit Democràtic Lliure, que era liberal però no tan socialista com el Partit Socialdemòcrata de Willy Brandt. Rebecca n’era la secretària de secció, i Bernd, el tresorer.

A l’Alemanya Occidental et podies afiliar a qualsevol partit excepte al Partit Comunista, que era il·legal. Rebecca estava en desacord amb aquesta prohibició. Odiava el comunisme però il·legalitzar era la mena de coses que feien els comunistes, no els demòcrates.

Rebecca i Bernd anaven junts amb cotxe a la feina cada dia. Després de l’escola tornaven a casa i Bernd parava la taula mentre Rebecca preparava el sopar. Alguns dies, després de dinar, hi anava el massatgista de Bernd. Com que no podia bellugar les cames, li havien de fer massatges regularment per millorar la circulació i evitar, o si més no alentir, el desgast dels nervis i de la musculatura. Quan Bernd entrava a l’habitació amb Heinz, el massatgista, Rebecca en sortia.

Aquella tarda, Rebecca seia amb una pila de llibres d’exercicis al costat i va començar a corregir. Havia demanat als alumnes que escrivissin un anunci imaginari parlant de les atraccions de Moscou com a destí de vacances. Als alumnes els agradaven els deures en to irònic.

Al cap d’una hora, Heinz va marxar i Rebecca va entrar a l’habitació.

Bernd jeia despullat al llit. Tenia un tronc fort i musculós, perquè constantment feia servir els braços per desplaçar-se. Les cames semblaven d’un home vell i prim.

Solia trobar-se bé, físicament i mentalment, després d’un massatge. Rebecca va jeure damunt d’ell i li va besar llargament els llavis, a poc a poc.

—T’estimo —va dir—. Sóc tan feliç d’estar amb tu. —L’hi deia sovint, perquè era veritat, i perquè sabia que ell necessitava que li reconfirmés; Rebecca sabia que de vegades ell es preguntava com podia estimar un esguerrat.

Rebecca va restar dempeus davant d’ell i es va despullar. Ell deia que li agradava que ho fes, encara que mai no tingués una erecció. Ella havia sentit a dir que poques vegades els homes paralítics tenien ereccions psicogèniques, les que provoquen les imatges o els pensaments eròtics. No obstant això, els ulls d’ell la seguien amb un plaer evident mentre ella es descordava els sostenidors, feia lliscar les mitges i es desprenia de les calcetes.

—Ets increïble —deia ell.

—I sóc tota teva.

—Quina sort.

Ella va jeure al costat d’ell i es van acariciar llangorosament. El sexe amb Bernd, abans i després de l’accident, sempre havia consistit en petons dolços i paraules boniques a cau d’orella; no es tractava només de follar. En aquest sentit era diferent del seu primer marit. Hans posava la directa: petonejar, despullar, trempar i ejacular. La filosofia de Bernd era fer tot el que et vingui de gust, i en qualsevol ordre.

Passada una estona, ella va seure damunt d’ell amb les cames eixarrancades i es va posar de manera que ell li pogués besar els pits i xuclar els mugrons. Ell adorava els pits de Rebecca des del primer dia, i ara en podia gaudir amb la mateixa intensitat i plaer que abans de l’accident; i això a ella l’excitava més que cap altra cosa.

—Vols que ho provem? —va dir Rebecca quan va notar que ella ja estava a punt.

—És clar —va dir ell—. No ho hem de deixar d’intentar.

Ella es va enretirar de manera que li quedés una cama a cada costat i es va vinclar sobre el seu penis. El va manejar i el membre va créixer una mica, i Bernd va tenir el que se’n deia un reflex d’erecció. Per uns moments la tenia prou ferma per penetrar Rebecca però ràpidament va defallir.

—No et preocupis —va dir ella.

—No em preocupa —va dir Bernd, però Rebecca sabia que no era veritat. A ell li hauria agradat tenir un orgasme. Ell també volia tenir fills.

Rebecca va jeure al costat d’ell, li va agafar la mà i la va portar sobre el pubis. Ell va col·locar els dits de la manera que ella li havia ensenyat, després ella li va prémer la mà i la va desplaçar a bon ritme. Era com si es masturbés però amb la mà d’ell. Amb l’altra mà, Bernd li acariciava els cabells afectuosament. Va funcionar, com sempre, i Rebecca va tenir un orgasme plaent.

—Gràcies —va dir després ella, ajaguda al seu costat.

—De res.

—No és només per això.

—Per què, doncs?

—Per venir amb mi. Per fugir. Mai no et podré arribar a expressar el meu agraïment.

—Me n’alegro.

Van trucar al timbre de la porta. Tots dos es van mirar desconcertats: no esperaven ningú.

—Potser és en Heinz que s’ha deixat alguna cosa —va dir Bernd.

Rebecca estava una mica molesta. Acabaven d’interrompre un moment d’eufòria. Es va posar la bata i es va dirigir a la porta de mala gaita.

I allí el tenien. Prim i pudent, amb texans, vambes de beisbol americanes i la camisa ronyosa, sense abric. Duia una guitarra i res més.

—Hola, Rebecca —va dir.

El mal humor es va esvair en un tres i no res, i Rebecca va esgrimir un somriure d’orella a orella.

—Walli! —va cridar—. Quina sorpresa! Que contenta estic de veure’t!

Rebecca va fer un pas enrere i Walli va entrar al vestíbul.

—Què hi fas, aquí? —va dir ella.

—He vingut a viure amb tu —va respondre Walli.





22


La ciutat amb més racisme d’Amèrica era probablement Birmingham, a Alabama. Georges Jakes va arribar-hi en avió l’abril de 1963.

L’última vegada que havia estat a Alabama, ho recordava perfectament, l’havien intentat matar.

Birmingham era una ciutat industrial, bruta; des de l’avió es veia la fina aura de contaminació rosa pàl·lid que l’embolcallava com un mocador al coll d’una prostituta decrèpita.

George va notar l’hostilitat mentre caminava per la terminal. Era l’únic home de color amb vestit. Va rememorar l’atac del qual van ser víctimes ell, Maria i els viatgers per la llibertat a Anniston, només a uns cent quilòmetres d’allà: els explosius, els bats de beisbol, les cadenes de ferro fent remolins i, el pitjor de tot, les cares, crispades i transformades en màscares d’odi i follia.

Va sortir fora de l’aeroport, va buscar la parada de taxis i va pujar al primer de la cua.

—Ja pots baixar del taxi, noi —va dir el taxista.

—Disculpi?

—Jo no condueixo per a cap refotut negre.

George va sospirar. Era reticent a sortir, li hauria agradat seure allà en senyal de protesta. No li agradava posar les coses fàcils als racistes. Però tenia una tasca a fer a Birmingham i des de la presó ben poc hi podria fer. Així doncs, va baixar.

De peu dret al costat de la porta oberta, va recórrer amb la mirada la cua de taxis. El cotxe següent l’ocupava un taxista blanc, per tant rebria el mateix tracte. Llavors, tres cotxes enrere, va sortir d’una finestra un braç morè que li feia senyals.

George es va allunyar aleshores del primer taxi.

—La porta! —va cridar el taxista.

—Jo no tanco portes per a cap refotut segregacionista —va etzibar-li George. La frase no era gaire reeixida, però s’havia permès una petita satisfacció, i va marxar deixant la porta oberta.

Finalment, va entrar al cotxe del taxista negre.

—Sé perfectament on va —va dir l’home—. A l’església baptista de l’avinguda Setze.

L’església era la seu del fervent pastor Fred Shuttlesworth. Havia fundat el Moviment Cristià d’Alabama per als Drets Humans, després que els tribunals estatals il·legalitzessin la moderada Associació Nacional per al Progrés de les Persones de Color. Era evident, va pensar George, que es donava per fet que qualsevol negre que arribava a l’aeroport era un activista dels drets civils.

Però George no anava a l’església.

—Porti’m al Gaston Motel, sisplau —va dir.

—Sé on és el Gaston —va dir el taxista—. A la sala de l’hotel, hi vaig veure el petit Stevie Wonder. Queda just a un carrer de l’església.

Feia calor i el taxi no tenia aire condicionat. George va abaixar la finestra amb la maneta i va deixar que el rebuf del vehicle li refresqués la pell suada.

Bobby Kennedy havia enviat George a Birmingham amb un missatge per a Martin Luther King: no pressioneu més, calmeu les aigües, atureu les protestes, les coses estan canviant. George tenia la sensació que a Luther King no li agradaria gens.

El Gaston era un modern motel de dues plantes propietat d’A. G. Gaston, un antic miner del carbó convertit en l’empresari negre més important de Birmingham. George sabia que Gaston estava neguitós perquè la campanya de King havia arrossegat els aldarulls a Birmingham, per això l’havia secundat amb reserves. El taxi en què viatjava George va entrar al pati interior del motel.

Martin Luther King ocupava l’habitació número 30, l’única suite del motel. Però abans de veure’s amb ell, George va quedar per dinar amb Verena Marquand en un restaurant del costat, el Jockey Boy. Quan va demanar la carn al punt tirant a poc feta, la cambrera se’l va mirar com si parlés en xinès.

Verena va demanar una amanida. Estava més seductora que mai amb uns pantalons blancs i una brusa negra. George es preguntava si tenia parella.

—Vas de mal en pitjor —li va dir ell mentre esperaven que els servissin el dinar—. Primer Atlanta, ara Birmingham. Vine a Washington abans no et trobis atrapada en un esllavissament de terra a Mississipí. —George feia broma, però tenia clar que si Verena anava a Washington li demanaria per sortir un dia.

—Jo vaig on em porta el moviment —va respondre Verena tota seriosa. Al cap de poc va arribar el dinar.

—Com és que King s’ha fixat com a objectiu aquest lloc? —li va preguntar George mentre menjaven.

—El cap de la Seguretat Pública, és a dir, el cap de la Policia, és un racista blanc sense escrúpols que es diu Eugene Bull Connor.

—He vist el seu nom als diaris.

—El sobrenom de «toro», bull, ho diu tot. I per si no fos prou, Birmingham també té la divisió més violenta del Ku Klux Klan.

—I teniu alguna idea de per què és així?

—Estem en una ciutat siderúrgica i la indústria està en decadència. Els llocs de treball qualificats i ben remunerats sempre s’han reservat als blancs, mentre que els negres fan feines mal pagades, com ara netejar. Ara els blancs intenten conservar a la desesperada la seva prosperitat i els seus privilegis, just quan els negres reclamen la part que els pertoca.

Era una anàlisi clara i concisa, i Verena va guanyar un punt més en el respecte que George sentia per ella.

—I en què es tradueix?

—Els membres del Ku Klux Klan llancen explosius de fabricació casolana a les cases dels negres pròspers dels barris mixtos. N’hi ha que a aquesta ciutat l’anomenen Bombingham. Evidentment, la policia mai no arresta cap responsable dels atacs amb bomba, i sembla que l’FBI tampoc no pot esbrinar qui hi ha al darrere.

—No m’estranya. En J. Edgar Hoover tampoc no pot atrapar la màfia. Això sí, sap el nom de tots i cadascun dels comunistes dels Estats Units.

—Amb tot, aquí el domini blanc comença a perdre força. La gent comença a adonar-se que no fa cap bé a la població. Bull Connor acaba de perdre unes eleccions per ser alcalde.

—N’estic al corrent. La Casa Blanca creu que si els negres de Birmingham tenen paciència aconseguiran el que volen, però quan sigui el moment.

—Luther King creu que és ara el moment de collar-los.

—I com va?

—Doncs, sincerament, estem decebuts. Quan vam fer una seguda en una cafeteria, les cambreres van tancar els llums i van dir «ho sento, ja tanquem».

—Una jugada intel·ligent. Algunes ciutats van fer una cosa semblant que també van fer els viatgers per la llibertat. En comptes de fer gran escàndol, simplement ignoraven els fets. Però aquest nivell d’autocontrol era massa per als segregacionistes, i no van trigar a canviar d’idea i a apallissar la gent.

—Bull Connor no ens dóna permís per manifestar-nos, de manera que les nostres marxes són il·legals i els manifestants solen acabar a la garjola. Però són massa pocs per ser notícia.

—Aleshores potser va sent hora de canviar d’estratègia.

Una noia negra va entra al cafè i es va atansar a la seva taula.

—El reverend King ara té un moment lliure per a vostè, senyor Jakes.

George i Verena van deixar el menjar a mitges. No s’havia de demanar a Luther King que s’esperés un moment per acabar el que s’estava fent; amb el president passava el mateix.

Van tornar al Gaston i van pujar a la suite de King. Com sempre, duia un vestit d’oficina negre; semblava que a ell la calor no l’afectés. George va tornar a quedar impressionat: King era baix però ben plantat, i aquesta vegada King es mostrava menys recelós i més acollidor.

—Segui, sisplau —va dir assenyalant un sofà. Tenia una veu afable fins i tot quan les seves paraules eren incisives—: Què m’ha de dir el fiscal general que no em pugui comunicar per telèfon?

—Vol que prengui en consideració un ajornament de la seva campanya a Alabama.

—Sap què? No em sorprèn.

—Està a favor del que pretén aconseguir, però tem que la protesta sigui inoportuna.

—Expliqui-me’n el perquè?

—Bull Connor acaba de perdre les eleccions a l’alcaldia, ha guanyat Albert Boutwell. Hi ha un nou govern municipal, i Boutwell és reformista.

—Hi ha qui pensa que Boutwell és simplement una versió més decorosa de Bull Connor.

—Pot ser, reverend, però a Bobby li agradaria donar a Boutwell l’oportunitat de demostrar com és i què fa.

—L’entenc. O sigui que el missatge és: «Esperi».

—Sí, senyor.

King va mirar Verena, com si la convidés a participar en la conversa, però la noia va guardar silenci.

—El setembre passat —va dir King a l’últim—, els comerciants de Birmingham van prometre que enretirarien els cartells de NOMÉS BLANCS de les botigues i, en contrapartida, Fred Shuttlesworth va concedir una moratòria de les manifestacions. Nosaltres vam complir la promesa, però els comerciants van trencar la seva part. Com en tantes altres ocasions, van frustrar les nostres esperances.

—Em sap greu sentir-ho —va dir George—, però…

King no va fer cap cas de la interrupció.

—L’acció directa i no violenta busca crear un sentiment de tensió i de crisi tan fort que la societat es veu obligada a afrontar el problema i a obrir les portes a una veritable negociació. Vostè em demana que doni a Boutwell temps per demostrar quins són els seus colors de veritat. Boutwell deu ser menys salvatge que Connor, però és un segregacionista que es dedica a conservar l’statu quo. Només cal que l’atiïn perquè mossegui.

Les paraules eren tan sensates que George ni tan sols podia fingir que discrepava, malgrat que les possibilitats de fer canviar de parer Luther King semblaven esvair-se ràpidament.

—En drets civils mai no s’ha guanyat res sense exercir pressió —va continuar King—. Francament, George, encara no he fet cap campanya en el «moment idoni» de persones com Bobby Kennedy. Ja fa anys que em sento dir: «Espera!». Em ressona a l’orella amb una penetrant familiaritat. Aquest «Espera!» sempre significa «mai». Hem esperat tres-cents quaranta anys per tenir els nostres drets. Les nacions africanes avancen cap a la independència política a la velocitat d’un avió de reacció, però nosaltres encara ens arrosseguem al ritme d’una tartana pel dret a prendre un cafè a la barra.

George va ser conscient que escoltava un sermó estudiat, però no per això el deixava de fascinar. Definitivament havia abandonat qualsevol esperança d’acomplir la missió que li havia encomanat Bobby.

—El gran escull en la nostra marxa cap a la llibertat no són pas els simpatitzants dels consells de ciutadans blancs ni els del Ku Klux Klan, sinó el blanc moderat que anteposa l’ordre a la justícia, el que constantment diu, com Bobby Kennedy: «Comparteixo el seu objectiu, però no puc consentir els seus mètodes». Amb un sentit paternal, pensa que pot establir el dia i l’hora de la llibertat de l’altre.

George era el missatger de Bobby i en aquell moment es va sentir avergonyit.

—La nostra generació es penedirà no només de les terribles paraules i accions de la mala gent, sinó de l’abominable silenci de la bona —va sentenciar King, i George va haver de fer mans i mànigues per contenir les llàgrimes—. El temps sempre posa les coses al seu lloc. «Corri com aigua abundosa el just judici i la justícia com torrent inexhaurible», va fer el profeta Amós. Així mateix ho pot dir a Bobby Kennedy, George.

—Sí, senyor. Així ho faré —va dir George.

Quan George va tornar a Washington va trucar a Cindy Bell, la noia amb qui l’havia intentat aparellar la seva mare, i li va demanar de sortir un dia plegats.

—Per què no? —va fer ella.

Seria la primera cita amb una noia des que havia deixat Norine Latimer amb la fatídica esperança de rondar Maria Summers.

Dissabte al vespre va agafar un taxi per anar a trobar-se amb Cindy. La noia encara vivia a casa dels pares, en una petita construcció de classe obrera. El seu pare, un home de barba tofuda, va obrir la porta. George va afigurar-se que un xef no necessitava tenir un aspecte polit.

—Encantat de conèixer-te, George —va dir—. La teva mare és una de les persones més increïbles que he conegut mai. Espero que no t’importi que et digui una cosa tan íntima.

—Gràcies, senyor Bell —va dir George—. Hi estic totalment d’acord.

—Passa, la Cindy ja quasi està a punt.

George va reparar en un petit crucifix que hi havia penjat a la paret de l’entrada i li va venir a la memòria que els Bell eren catòlics. Va recordar que, d’adolescent, li havien dit que les noies de les escoles de monges eren les més fogoses.

Cindy va aparèixer amb un jersei cenyit i una faldilla curta que va fer arrufar una mica el front del seu pare, per bé que l’home va fer el mut. George va haver de reprimir un somriure. La noia tenia corbes i no se’n volia amagar. Una creueta de plata penjava d’una cadena al bell mig de la seva generosa pitrera, per protegir-se, potser?

George li va allargar una petita capsa de bombons embolicada amb una llaçada blava.

Un cop fora, la noia va arquejar les celles en veure el taxi.

—M’haig de comprar un cotxe —va dir George—. Però encara no he tingut temps.

—El meu pare admira la teva mare perquè et va pujar tota sola i se n’ha sortit tan bé —va dir Cindy mentre es dirigien al centre.

—I es deixen llibres —va dir George—. No li fa res això, a la teva mare?

Cindy va fer una rialleta. La idea de gelosia sexual en la generació dels seus pares naturalment era còmica.

—Ets molt astut. La mare no sap que hi hagi res més. Tot i això, no abaixa la guàrdia.

George estava content d’haver-la convidat a sortir. Era intel·ligent i afectuosa, i ja pensava que seria un plaer besar-la. La imatge de Maria començava a esvair-se-li del cap.

Van anar a un restaurant italià. Cindy va confessar que li encantava la pasta. Van menjar tagliatelle amb xampinyons i escalopa de vedella amb xerès.

La noia s’havia llicenciat a la Universitat de Georgetown però treballava de secretària per a un corredor d’assegurances negre.

—A les noies ens contracten com a secretàries, fins i tot quan acabes l’institut —li va explicar—. A mi m’agradaria fer feina de funcionària. Ja sé que hi ha gent que pensa que és avorridíssim, però tot el país es governa des de Washington. Llàstima que el govern contracta gairebé sempre gent blanca per als llocs importants.

—És veritat.

—Com t’ho vas fer per entrar-hi?

—Bobby Kennedy volia una cara negra al seu equip, per donar una imatge de sinceritat en matèria de drets civils.

—Així que ets tot un símbol.

—Al principi, sí. Ara les coses han millorat.

Després de sopar van anar a veure Tippi Hedren i Rod Taylor en l’última estrena d’Alfred Hitchcock: Els ocells. En les escenes de por, Cindy s’aferrava a George d’una manera que a ell el delia.

A la sortida, els dos discrepaven com dos amics sobre el final de la pel·lícula. A Cindy no li havia agradat gens.

—Quina decepció! —va dir ella—. Esperava l’explicació.

George va arronsar les espatlles.

—A la vida, no tot té una explicació.

—Sí, sí que la té, passa que de vegades no la sabem.

Van anar al bar de l’hotel Fairfax per fer l’última copa. Ell va demanar un whisky escocès i ella un daiquiri. George es va fixar en la creueta de plata.

—La portes simplement com una joia o és alguna cosa més que això? —va preguntar ell.

—És alguna cosa més —va contestar ella—. Em dóna seguretat.

—Seguretat davant…, d’alguna cosa en especial?

—No. Simplement em protegeix en general.

—Suposo que no t’ho creus —va fer George amb escepticisme.

—Per què no?

—Uh… No et vull ofendre, si ho penses de debò, però jo ho trobo simple superstició.

—Em pensava que eres creient. També vas a missa, oi?

—Hi vaig amb la meva mare perquè per a ella és important, i jo l’estimo. Per fer-la feliç, canto els himnes, escolto tant el sermó com les oracions i ho trobo un galimaties, tot plegat.

—No creus en Déu?

—Crec que possiblement hi ha una intel·ligència que tot ho controla, un ésser que va decidir les normes, com E=mc2, i el valor de pi. Però a aquest ésser no crec que li importi gaire si cantem les seves lloances o no, dubto que les seves decisions es puguin tergiversar pregant a la imatge de la Verge Maria i no crec que et dediqui un tracte especial a tu pel que portes penjat al coll.

—Oh.

George va veure que l’havia deixat d’una peça i es va adonar que havia parlat com si estigués en una reunió de la Casa Blanca, on les qüestions eren tan importants que ningú no es preocupava dels sentiments dels altres.

—No hauria d’haver estat tan directe —va excusar-se—. T’he ofès?

—No. T’agraeixo que m’ho hagis dit —va fer ella, i va escurar el daiquiri.

George va deixar els diners sobre la barra i va saltar del tamboret.

—M’ha agradat parlat amb tu —va dir ell.

—La pel·lícula, bona, però el final, un fiasco —va amollar ella.

Aquest era el resum de la vetllada. Cindy era simpàtica i atractiva, però no es veia enamorant-se d’una dona amb unes creences sobre l’univers a anys lluny de les seves.

Van sortir fora i van agafar un taxi.

De tornada, George es va adonar que en el fons del seu cor no li sabia greu que la cita no hagués anat bé. Encara no havia fet net amb Maria i es preguntava quant de temps més trigaria.

—Gràcies per una nit esplèndida —li va dir ella quan van arribar a casa dels pares. Li va fer un petó a la galta i va baixar del vehicle.

L’endemà, Bobby va tornar a enviar George a Alabama.

El 3 de maig de 1963, a les dotze del migdia, George i Verena s’estaven al parc de Kelly Ingram, al cor del Birmingham negre. A l’altre costat del carrer hi havia la famosa església baptista del carrer Setze, un magnífic edifici d’obra vista d’estil bizantí projectat per un arquitecte negre. El parc era ple de gom a gom de defensors dels drets civils, curiosos i pares angoixats.

A l’interior de l’església se sentia cantar: «Ain’t Gonna Let Nobody Turn Me Round». Un miler d’estudiants de secundària negres es preparaven per iniciar la marxa.

A l’est del parc, centenars d’efectius de la policia bloquejaven els accessos al centre de la ciutat. Bull Connor havia requisat els autobusos escolars per traslladar els manifestants a la presó. Comptava amb el reforç de gossos d’atac per a qui oposés resistència i amb bombers armats amb mànegues.

No hi havia cap home de color ni al cos de la policia ni al de bombers.

Els defensors dels drets humans sempre feien el correcte i sol·licitaven permís per manifestar-se. Però sempre els el denegaven. Si tot i això es manifestaven, els arrestaven i els enviaven a la presó.

En conseqüència, la majoria dels negres de Birmingham eren reticents a unir-se a les manifestacions, cosa que permetia al govern del consistori, cent per cent blanc, al·legar que el moviment de Martin Luther King tenia un suport minoritari.

A Luther King l’havien tancat a la presó feia tres setmanes, el Divendres Sant, allà mateix. George no se’n sabia avenir, que els segregacionistes fossin tan maldestres: que no sabien a qui havien arrestat també en un Divendres Sant? A King l’havien tancat en una cel·la d’aïllament per simple malícia.

Però de l’empresonament de King pràcticament no se n’havia fet ressò als diaris. Un negre maltractat per reclamar els seus drets com a ciutadà americà no era notícia. King va rebre les crítiques dels clergues blancs en una carta que va tenir molta divulgació. Des de la presó, King va escriure’ls una resposta que brillava per la seva justa paraula. De moment, cap diari no l’havia publicat, tot i que potser ho farien més endavant. En general, es va fer poca difusió de la campanya.

Els adolescents negres de Birmingham reclamaven poder-se unir a les manifestacions, i finalment King va consentir que els estudiants participessin en la marxa, però res no va canviar: Bull Connor simplement va enviar els nens a la garjola i ningú no en va fer cabal.

El cant dels himnes procedents de l’església feia posar la pell de gallina, però no era suficient. La campanya de Martin Luther King a Birmingham anava a la deriva, com la vida amorosa de George.

George es va fixar detingudament en els bombers plantats als carrers de l’est del parc. Tenien una nova mena d’arma. Aquell dispositiu feia l’efecte d’agafar l’aigua de dues mànegues i d’expulsar-la per una única boca. D’aquesta manera, se suposava que el raig sortia amb una pressió sobrealimentada. Havien fixat el dispositiu en un trípode, o sigui que devia ser massa potent perquè el subjectés una persona. George s’alegrava de ser merament un observador; no participaria en la manifestació. Segurament aquell raig d’aigua devia fer alguna cosa més que remullar-te.

Les portes de l’església es van obrir de bat a bat i a la triple arcada va aparèixer un grup d’estudiants cantant, lluint el seu millor vestit. Acte seguit, van baixar per la llarga i àmplia escalinata. Devien ser una seixantena, però George sabia que aquest grup només era una petita representació: a dins n’hi havia centenars. La majoria eren estudiants dels últims cursos de secundària, encara que se’n podria trobar algun de més jovenet.

George i Verena els van seguir a distància. La munió de gent que observava des del parc els animava i els aplaudia mentre desfilaven carrer avall passant per davant de botigues i negocis regentats majoritàriament per negres. Van girar a l’est per la Cinquena Avinguda i van arribar al xamfrà amb el carrer Disset, on les barricades de la policia els barraven el pas.

Un cap de la policia parlava per megafonia.

—Disperseu-vos, deixeu el carrer lliure —va ordenar—. Si no, acabareu xops —va advertir assenyalant els bombers que tenia al darrere.

En altres ocasions la policia simplement feia pujar els manifestants a ramats en furgons cel·lulars i autobusos, i els traslladava a la presó. Però George sabia que les presons eren plenes, a més de massificades, i Bull Connor pretenia reduir el nombre de detinguts, s’estimava més que marxessin tots a casa.

I això era precisament l’últim que farien. Els seixanta nens es van plantar al carrer, encarats a les poblades fileres d’autoritat blanca, i cantaven a viva veu.

El cap de la policia va fer un senyal als bombers, que van obrir el pas de l’aigua. George es va fixar que desplegaven les mànegues habituals i no pas el canó d’aigua muntat en un trípode. Això no obstant la ruixada va fer recular la majoria dels manifestants, i els espectadors van córrer a buscar refugi al parc o als portals.

—Desallotgeu la zona! Desallotgeu la zona! —no es cansava de repetir el comissari.

La majoria dels manifestants es va batre en retirada, però no tots. N’hi va haver deu que van seure a terra. Xops fins al moll dels ossos, van ignorar l’aigua i van continuar cantant.

En aquell moment els bombers van obrir el canó d’aigua.

L’efecte va ser instantani. En comptes d’un raig d’aigua, desagradable però inofensiu, els estudiants asseguts van rebre l’envestida d’un raig a pressió. Van caure d’esquena i van cridar de dolor. Els seus cants s’havien convertit en crits de pànic.

La més petita era una nena. L’aigua la va aixecar físicament de terra i la va projectar enrere. Va rodolar pel carrer com una fulla a mercè del vent. Espeternegava amb els braços i les cames inútilment. La gent que presenciava l’escena va començar a cridar i a blasfemar.

George va renegar i va córrer al carrer.

Els bombers redirigien despietadament el canó per seguir la nena, de manera que no pogués escapar-se de la pressió de l’aigua. Intentaven arrossegar-la com si fos les escorrialles de la brossa. George va ser el primer dels presents que la va atrapar. Es va interposar entre la mànega i la menuda, i es va girar d’esquena.

Va ser com rebre un cop de puny.

El raig el va doblegar de genolls. Però la nena ja estava protegida, de manera que es va aixecar i va córrer al parc. Amb tot, la mànega dels bombers la va seguir i la va tornar a tombar a terra.

George estava indignat. Els bombers actuaven com si fossin gossos de cacera abatent una fràgil daina. Pels crits enfurismats de la gent, George va entendre que tothom estava indignat.

George va córrer darrere la nena i la va tornar a protegir amb el seu cos. Aquesta vegada estava preparat per rebre l’impacte del raig, i va poder mantenir l’equilibri. Es va agenollar i la va agafar en braços. El vestit rosa que s’havia posat per anar a missa estava xop. Amb la nena a coll i fent tentines, George es va escapolir i va pujar a la vorera. Els bombers el van atrapar amb el raig i van tornar a intentar abatre’l, però ell es va mantenir dret prou temps per posar-se a recer d’un cotxe aparcat.

Va deixar la nena a terra de peu dret i la menuda es va posar a xisclar de terror.

—Ja està, ja ha passat tot —li deia George, però no podia consolar-la.

Acte seguit una dona angoixada es va precipitar sobre la nena i la va agafar. La menuda es va aferrar a la dona i George va donar per fet que era la seva mare. La dona se la va endur plorant.

George estava magolat i xop. Es va girar per veure què succeïa. Els manifestants exercien l’acció no violenta, però no pas els testimonis indignats, que van prendre represàlies llançant pedres als bombers. La manifestació va acabar en disturbis.

George no sabia on era Verena.

La policia i els bombers avançaven per la Cinquena Avinguda, mirant de dispersar la multitud, però una pluja de projectils els obligava a reduir la marxa. Alguns homes van entrar als edificis del costat sud del carrer i bombardejaven la policia des de les finestres del capdamunt, llançant pedres, ampolles i escombraries. George va fugir dels aldarulls. Es va aturar a la cantonada, davant del restaurant Jockey Boy, on es va quedar una estona amb un petit grup de periodistes i curiosos, blancs i negres.

Va mirar cap al nord i va veure que sortien més contingents de joves manifestants de l’església i que desfilaven per vies alternatives en direcció sud per evitar la violència. A Bull Connor se li presentava un problema, ja que hauria de dividir els efectius.

La reacció de Connor va ser enviar-hi els gossos.

Les bèsties van sortir de les furgonetes grunyint, ensenyant les dents i tibant de les corretges. Els seus amos feien la mateixa cara d’agressivitat: homes blancs i ventruts, amb gorra de policia i ulleres de sol. Tant els gossos com els amos eren bèsties frisoses per atacar.

Policies i gossos corrien plegats en tropell. Els manifestants i els observadors intentaven fugir, però la multitud estava apinyada i molta gent no podia escapar. Els gossos estaven histèrics i excitats, envestien la gent, la mossegaven i feien córrer la sang a braços i cames.

Algunes persones van fugir cap a l’est, a les profunditats del barri negre, perseguits pels policies. D’altres van buscar refugi a l’església. Ja no sortien més manifestants de la triple arcada. Pel que George veia, la manifestació arribava a la fi.

Però semblava que la policia encara no en tenia prou.

Del no-res van aparèixer dos policies amb gossos al costat de George. Un dels policies aferrava un jove negre. George s’havia fixat en ell perquè duia un càrdigan que semblava car. El noi devia tenir uns quinze anys, i només havia participat en la manifestació com a mer observador. No obstant això, el policia el va encarar amb el gos, que li va saltar al damunt i li va clavar les dents a la cintura. El noi va cridar de pànic i de dolor. Un dels fotoperiodistes va capturar el moment amb la càmera.

Quan George hi estava a punt d’intervenir, el policia va fer enrere el gos amb una estrebada de corretja. Després va arrestar el noi per manifestar-se sense permís.

George va veure un blanc panxut, amb camisa i sense jaqueta, observant la detenció. Era Bull Connor, l’havia reconegut per les fotos publicades als diaris.

—Com és que no has portat un gos més rabiós? —va preguntar Connor a l’agent.

George tenia ganes de presentar-li les seves queixes. Se suposava que era el cap de la Seguretat Pública, però es comportava com un pinxo de carrer.

Però George era conscient que corria el perill que el detinguessin a ell, especialment ara que en comptes d’un vestit elegant duia uns parracs xops d’aigua. A Bobby Kennedy no li agradaria gens que George acabés a la garjola.

A contracor, George va sufocar la ràbia, es va mossegar la llengua, va fer mitja volta i va tornar a pas lleuger al Gaston.

Sortosament duia uns pantalons de recanvi a l’equipatge. Es va dutxar, es va posar la roba seca i va enviar el vestit a planxar. Va trucar al Departament de Justícia i va dictar al secretari un informe sobre els fets dirigit a Bobby Kennedy. Va fer-ne un informe escarit i buit d’emocions, i va excloure l’episodi en què havia estat el blanc del canó d’aigua.

Es va retrobar amb Verena a la sala de l’hotel. Ella havia aconseguit escapar il·lesa, però estava alterada.

—Poden fer amb nosaltres el que vulguin —va exclamar amb un deix d’histerisme.

George va tenir la mateixa sensació, però per a ella era pitjor. A diferència d’ell, Verena no havia participat en els viatges per la llibertat i devia ser la primera vegada que veia la imatge més cruenta de l’odi racial violent.

—Vinga, que et convido a prendre alguna cosa —va dir ell, i van anar al bar.

Es va dedicar tota l’hora a asserenar-la. Bàsicament l’escoltava, només de tant en tant deia alguna cosa comprensiva i tranquil·litzadora; ell la va ajudar a calmar-se i també es va anar asserenant ell mateix. Un esforç que li va servir per controlar la seva ràbia fervent.

Tots dos van sopar plàcidament al restaurant de l’hotel. Quan van pujar a l’habitació ja s’havia fet de nit.

—Vindràs a la meva habitació? —li va dir Verena al passadís.

George es va sorprendre. No havia estat una nit romàntica ni sensual, i ell no s’ho havia pres com una cita. Tan sols eren dos amics activistes que es consolaven l’un a l’altre.

Verena va veure que ell vacil·lava.

—Només vull algú que m’abraci —va dir ella—. Et sembla bé?

George no tenia clar si ho havia entès bé, però va fer que sí amb el cap.

La imatge de Maria li va venir com un flaix al cap i la va foragitar. Havia arribat el moment d’oblidar-la.

Un cop a l’habitació, Verena va tancar la porta i el va abraçar. Ell la va arrambar i li va fer un petó al front. La noia va girar la cara a un costat i va posar la galta a l’espatlla de George. «Entesos», va pensar ell, «vols una abraçada però no vols petons». Llavors va decidir que simplement es deixaria portar. El que ella volgués ja li estava bé.

—No vull dormir sola —va dir ella al cap d’un minut.

—D’acord —va dir ell en un to neutre.

—Et fa res si només ens abracem?

—No —va dir ell, tot i que no es creia que només s’abraçarien.

Verena es va desfer de l’abraçada i, d’una esgarrapada, es va desprendre de les sabates i es va treure el vestit pel cap. Duia sostenidors i calcetes blancs. George va clavar la mirada en la perfecta pell cremosa. En dos segons, Verena s’havia tret la roba interior. Tenia els pits plans i ferms, amb uns mugrons petits. El parrús era d’un to castany. Era la dona més bonica que havia vist nua, i de llarg.

Ho va copsar d’un sol cop d’ull, perquè la noia es va ficar al llit d’una revolada.

George es va girar i es va treure la camisa.

—Déu meu! Quina esquena! —va exclamar Verena—. És terrible.

El canó d’aigua li havia fet mal, però no s’imaginava que li hagués deixat marca. George es va plantar davant del mirall, a tocar de la porta, va mirar per sobre de l’espatlla i va entendre a què es referia Verena: tenia la pell plena de contusions virolades.

George es va treure les sabates i els mitjons pausadament. Tenia una erecció i esperava que baixés, però no hi havia manera. No ho podia evitar. De peu dret, es va treure els pantalons i els calçotets, i va entrar al llit tan ràpidament com Verena.

Tots dos es van abraçar. L’erecció d’ell va prémer contra el ventre d’ella, però ella no va mostrar cap reacció. Els cabells de Verena feien pessigolles al coll de George i els pits de la noia s’aclofaven contra el pit d’ell. Ell sentia una excitació desaforada, però l’instint li deia que el millor era no fer res, i així ho va fer.

Verena va començar a plorar. Primer feia uns gemecs petits, i George no estava segur si es tractava d’una reacció sexual. Però després va notar les llàgrimes càlides sobre el seu pit, i ella va començar a fer sotragades entre sanglots. Ell li va acariciar l’esquena en un gest instintiu per consolar-la.

Per una banda a George li semblava increïble el que feia: estava nu dins d’un llit amb una dona preciosa i l’únic que podia fer era acariciar-li l’esquena. Però si feia una reflexió més profunda s’adonava que era lògic. Tenia un sentiment vague però segur que l’un i l’altre es donaven una mena de consol més fort que el sexe. Tots dos estaven paralitzats per una emoció intensa, tot i que George encara no li podia posar un nom.

Els sanglots de Verena de mica en mica es van mitigar. Al cap d’una estona el seu cos es va relaxar, la respiració es va tornar rítmica i profunda, i va caure en un son indefugible.

L’erecció de George es va apaivagar; llavors va tancar els ulls i es va concentrar en la calidesa del cos de Verena contra el seu i en la subtil aroma femenina que emanava de la pell i els cabells de la noia. Amb una noia com aquella als seus braços era clar que no podria aclucar l’ull.

Però ho va fer.

Quan es va llevar al matí, ella ja no hi era.

Aquell dissabte al matí Maria Summers va anar a la feina amb la moral baixa.

Mentre Martin Luther King era a la presó d’Alabama, la Comissió pels Drets Civils va redactar un informe escandalós sobre abusos a negres a Mississipí. Però l’administració Kennedy va desqualificar l’informe. Burke Marshall, un advocat del Departament de Justícia, va escriure una nota en què qüestionava les conclusions de l’informe, i Pierre Salinger, el cap de Maria Summers, va titllar les propostes d’extremistes i van enganyar la premsa nord-americana.

I l’home que Maria estimava n’era el responsable. Estava convençuda que el president Kennedy tenia bon cor però tenia la vista massa fixada en les pròximes eleccions. A les de mitja legislatura havia obtingut bons resultats: el cap fred amb què havia gestionat la crisi dels míssils de Cuba li havia fet guanyar popularitat i havia aconseguit frenar la pronosticada victòria aclaparadora dels republicans. Però en aquells moments ja estava capficat en la cursa per a la reelecció de l’any següent. No li agradaven els segregacionistes del sud, però no estava disposat a sacrificar-se en la lluita contra ells.

De manera que la campanya pels drets civils es començava a desinflar.

El germà de Maria tenia quatre fills pels quals sentia un gran afecte. Els seus nebots, i els fills que la mateixa Maria pogués tenir en un futur, creixerien com a americans de segona classe. Si viatjaven al sud tindrien problemes per trobar un hotel que els acceptés. Si anaven a una església blanca els rebutjarien, llevat que el pastor es considerés un liberal i els convidés a seure en una zona acordonada exclusiva per a negres. Veurien un cartell on diria NOMÉS BLANCS als lavabos públics i un senyal que dirigiria les PERSONES DE COLOR a una galleda situada al pati del darrere. Preguntarien per què no hi havia persones negres a la televisió i els seus pares no sabrien què contestar-los.

Finalment va arribar a la redacció i va veure els diaris.

Maria va ofegar un crit d’horror en clissar la portada del New York Times amb una fotografia de Birmingham. Mostrava un agent de la policia blanc amb un pastor alemany ferotge. El gos mossegava un jove negre d’aspecte indefens mentre el policia subjectava el noi pel càrdigan. El policia ensenyava les dents amb una cara delerosa de fer mal, com si ell també volgués clavar les dents a algú.

Nelly Fordham va sentir l’esgarip de Maria i va alçar la vista del Washington Post.

—Lleig, eh? —va dir.

La mateixa imatge apareixia a la portada de molts diaris nord-americans, i també a les edicions de molts dels diaris estrangers que arribaven per correu aeri.

Maria va seure a la seva taula i va començar a llegir. Va notar, amb un bri d’esperança, que el to ja era un altre. La premsa ja no podia assenyalar amb el dit Martin Luther King, ni dir que la seva campanya era inoportuna, ni exigir paciència als negres. La història havia canviat amb la química imparable de la cobertura mediàtica, un misteriós procés que Maria havia après a respectar i a témer.

El seu entusiasme va créixer quan va sospitar que els blancs del sud s’havien passat de la ratlla. La premsa parlava de violència contra els infants als carrers dels Estats Units. Encara citaven homes que atribuïen la culpa a King i als seus agitadors, però havia desaparegut l’habitual to de ferm menyspreu i el nou buscava desmentir els fets a la desesperada. Podia ser que un fotògraf ho canviés tot?

Salinger va irrompre a la redacció.

—Escolteu tots —va dir—, el president ha vist els diaris aquest matí, ha vist les imatges de Birmingham i les ha trobat repugnants, i vol que la premsa ho sàpiga. No es tracta d’una declaració oficial sinó d’un informe extraoficial. La paraula clau és «repugnants». Digueu-ho ara mateix, sisplau.

Maria es va mirar Nelly i totes dues van arquejar les celles. Sens dubte, era un canvi.

Maria va agafar el telèfon.

Dilluns al matí George caminava com un vell, prudentment, intentant amortir les fiblades de dolor. Segons els diaris, el canó d’aigua de la brigada de bombers de Birmingham exercia una pressió de quaranta-cinc quilos per cada sis centímetres quadrats, i George podia sentir cada quilo sobre cada centímetre de l’esquena.

No era l’únic home adolorit aquell matí de dilluns. Centenars de manifestants tenien contusions. D’altres tenien mossegades de gos tan profundes que havien necessitat punts. Milers d’estudiants, nois i noies, encara eren a la presó.

George esperava que tot aquest patiment valgués la pena.

Vivien un moment d’esperança. Els acabalats homes de negocis blancs de Birmingham volien posar fi al conflicte. Ningú no hi anava a comprar: el boicot dels negres a les botigues del centre havia estat més efectiu encara per la por dels blancs de trobar-se enmig d’aldarulls. Fins i tot els amos de les plantes siderúrgiques i de les fàbriques, que eren del morro fort, tenien la sensació que el negoci es veia perjudicat per la mala reputació de la ciutat com a capital mundial del racisme violent.

I la Casa Blanca odiava els constants titulars de la premsa internacional. Era clar que els negres tenien dret a la justícia i a la democràcia, i no entenien com el president americà era incapaç de fer complir les seves pròpies lleis.

Bobby Kennedy va enviar Burke Marshall a Birmingham per intentar arribar a un acord amb els màxims representants dels ciutadans. El seu assessor era Dennis Wilson. George no confiava en ell. Marshall havia minat l’informe de la Comissió pels Drets Civils amb bagatel·les de caràcter legal i Dennis sempre havia estat gelós de George.

L’elit blanca de Birmingham no negociaria directament amb Martin Luther King, de manera que era tasca de Dennis i George actuar d’intermediaris amb Verena, que representava Luther King.

Burke Marshall volia que Luther King desconvoqués la manifestació de dilluns.

—I rebaixar la pressió, just ara que ens afavoreix? —va dir Verena amb incredulitat a Dennis Wilson al saló de disseny del Motel Gaston. George assentia amb el cap per mostrar el seu acord amb Verena.

—De tota manera el govern municipal tampoc no hi pot fer res, ara mateix —va respondre Dennis.

El govern municipal vivia una altra crisi, però hi estava relacionada: Bull Connor havia iniciat una acció legal contra les eleccions, que havia perdut, de manera que hi havia dos homes que reclamaven l’alcaldia.

—O sigui que ara estan dividits i debilitats —va fer Verena—. Perfecte! Si esperem que solucionin les seves diferències, tornaran més forts i més decidits. Que aquesta gent de la Casa Blanca no en sap res, de la política, o què?

Dennis feia com si els activistes pels drets humans no tinguessin clares les seves demandes, la qual cosa també va treure Verena de polleguera.

—Reclamem quatre coses clares —va dir la noia—. Una: la immediata eliminació de la segregació a les barres de les cafeteries, els lavabos, les fonts i a tots els equipaments dels comerços. Dues: acabar amb la discriminació en la contractació i promoció de treballadors negres als comerços. Tres: l’alliberament immediat de tots els manifestants empresonats i la retirada dels càrrecs. Quatre: per al futur, la creació d’un comitè birracial per negociar el final de la segregació a la policia, les escoles, els parcs, els cinemes i els hotels. —Va fulminar Dennis amb la mirada—: Ha quedat prou clar?

King demanava coses que eren evidents, però a pesar de tot, per als blancs, eren massa peticions. Aquella nit, Dennis va tornar al Gaston i va comunicar a George i a Verena les contraofertes. Els comerciants estaven disposats a posar fi a la segregació immediatament als emprovadors, i als altres equipaments al cap d’un temps. Cinc o sis empleats negres es podrien promocionar a «llocs de coll blanc» tan bon punt finalitzessin les protestes. L’empresariat no podia fer res sobre la qüestió dels presoners, perquè això era competència dels tribunals. Quant a la segregació de les escoles i d’altres equipaments de la ciutat, havien d’acudir a l’alcalde i a l’Ajuntament.

Dennis estava satisfet. Per primera vegada a la vida, els blancs s’havien assegut a negociar!

Verena, en canvi, va renegar.

—Si això no és res! —va dir—. Mai no es demana a dues dones que comparteixin l’emprovador, de manera que ja de si mateix és difícil que les segreguin. I a Birmingham hi ha més de cinc homes negres prou competents per dur corbata i coll blanc. Pel que fa a…

—Diuen que no tenen prou poder per revocar les decisions dels tribunals ni per canviar les lleis.

—Com pots ser tan ingenu? —va protestar Verena—. En aquesta ciutat, els tribunals i el govern municipal fan el que els demana l’empresariat.

Bobby Kennedy va demanar a George que li fes una llista dels empresaris blancs més influents de la ciutat, amb els números de telèfon al costat. El president els trucaria personalment i els diria que s’havia d’arribar a un acord.

George va observar més senyals fascinants. Les reunions multitudinàries que s’havien organitzat en esglésies de Birmingham el dilluns anterior a la nit havien recol·lectat quaranta mil dòlars de donacions per a la campanya: l’equip de King va passar tota la nit comptant-los en una habitació d’un motel llogada per a l’ocasió. I encara arribaven més diners per correu. El moviment sempre anava escàs de diners, però Bull Connor i els seus gossos havien desfermat una pluja de donacions a gran escala.

Verena i l’equip de Luther King eren a la sala d’estar de la suite de King preparats per encarar una llarga nit i discutir sobre com mantenir la pressió. George no hi estava convidat —tampoc no volia tenir informació que potser després es veuria obligat a comunicar a Bobby—, de manera que se’n va anar a dormir.

Al matí es va vestir amb elegància i es va dirigir al vestíbul per assistir a la roda de premsa de Luther King prevista per a les deu. El pati del motel estava atapeït de periodistes d’arreu del món, més d’un centenar, suant sota el sol d’Alabama. La campanya de Luther King a Birmingham era una notícia d’actualitat, un cop més gràcies a Bull Connor.

—Les accions que han tingut lloc en els últims dies a Birmingham marquen la majoria d’edat del moviment no violent —va dir King—. És la culminació d’un somni.

George no veia Verena enlloc i començava a tenir serioses sospites que la veritable notícia vindria d’una altra banda. Va sortir del motel i va anar fins a l’església de la cantonada. No hi va trobar Verena, però es va fixar que grups de nens i nenes sortien del soterrani de l’església i entraven als cotxes aparcats en fila al llarg de la Cinquena Avinguda. No, va pensar George, no podia ser que els adults se’n desentenguessin i no els controlessin.

Va córrer a trobar Dennis Wilson, que tenia notícies.

—El Consell Superior de Ciutadans està reunit d’emergència a la Cambra de Comerç.

George havia sentit a parlar d’aquest grup extraoficial que anomenaven «les mules grasses». Eren els homes que realment remenaven les cireres a la ciutat. Si els tremolaven les cames, volia dir que alguna cosa hauria de canviar.

—Quin pla té la gent de King? —va preguntar Dennis.

George agraïa no saber-ho.

—No em van convidar a la reunió —va respondre—. Però alguna en porten de cap.

Va deixar Dennis i se’n va anar caminant cap al centre de la ciutat. Tot i que anava sol, era conscient que el podien arrestar per manifestar-se sense permís, però havia de córrer el risc: de ben poca cosa li serviria a Bobby si s’amagava al Gaston.

En deu minuts va arribar al tradicional districte de negocis del sud de Birmingham: grans magatzems, cinemes, edificis públics i una via del tren que passava pel mig.

George va endevinar quin pla tenia King quan el va veure en acció.

Tot d’una, es van començar a congregar persones de raça negra que caminaven soles o en parelles, o en grups de tres, i brandaven cartells que havien ocultat fins al darrer moment. N’hi havia que seien a terra, d’altres bloquejaven la vorera, uns altres encara s’agenollaven a resar a les escales de l’imponent Ajuntament art déco. Corrues d’adolescents ballaven la conga, cantaven himnes, entraven i sortien fent ziga-zagues de les botigues segregades. El trànsit estava aturat.

Havien enxampat la policia desprevinguda: s’havien concentrat al voltant del parc de Kelly Ingram, a un quilòmetre de distància, i els manifestants els havien anat per l’esquena. Però George estava convençut que aquell ambient de protesta simpàtica només duraria mentre a Bull Connor l’agafés desprevingut.

A primera hora de la tarda, va tornar al Gaston, on va trobar Verena amb cara de preocupació.

—És fantàstic, però està fora de control —va dir ella—. La nostra gent està preparada per a les protestes no violentes, però hi ha milers de persones que s’hi estan afegint i que no tenen cap disciplina.

—Les mules grasses cada vegada estan més pressionades —va fer George.

—Però no volem que el governador declari la llei marcial.

El governador d’Alabama era George Wallace, un segregacionista acèrrim.

—La llei marcial significa el control federal —va apuntar George—. Aleshores el president haurà de decretar com a mínim la integració parcial.

—Si a les mules grasses els arriba imposat des de fora, sempre trobaran la manera de tombar-la. Val més que sigui per decisió pròpia.

George va veure clar que Verena era una analista política molt subtil. Segur que havia après molt de King. Però dubtava que en aquesta qüestió tingués raó.

Va menjar un entrepà de pernil dolç i va tornar al carrer. La tensió a la zona del parc de Kelly Ingram havia augmentat. Hi havia centenars d’efectius de la policia enarborant les porres i intentant contenir els gossos rabiosos. Els bombers dissuadien a cop de mànega qualsevol persona que es volgués dirigir al centre de la ciutat. La gent de color, per respondre a la presència de les mànegues, van començar a llançar pedres i ampolles de Coca-Cola als agents. Verena i altres membres de l’equip de Luther King circulaven entre la multitud demanant a la gent que mantingués la calma i s’abstingués d’actuar amb violència, però no van tenir gaire efecte. Un vehicle blanc estrany, que la gent anomenava «el tanc», recorria el carrer Setze amunt i avall, amb Bull Connor bramant a través del megàfon:

—Disperseu-vos! Deixeu lliure el carrer!

No era pas un tanc —això li havien dit a George—, sinó una tanqueta de segona mà que Connor havia comprat a l’exèrcit.

George va veure que Fred Shuttlesworth, el rival de King, era el líder de la campanya. Era un home prim, de quaranta-un anys, i mirada dura, vestit amb elegància i un bigoti arreglat. Havia sobreviscut a dues bombes, i la seva dona havia estat víctima de les ganivetades d’un membre del Ku Klux Klan, però no semblava que tingués gens de por i es negava a marxar de la ciutat.

—No em van salvar la vida perquè fugís —li agradava dir. Tot i que era lluitador de mena, aquell dia intentava contenir uns quants joves—. No us heu de burlar de la policia —deia—. No us comporteu com si els volguéssiu atacar.

George va suposar que era un bon consell.

Els nois es van aplegar al voltant de Shuttlesworth, i ell, com el flautista d’Hamelin, els va conduir de tornada a l’església onejant un mocador blanc enlaire per demostrar a la policia la intenció pacífica.

Quasi va funcionar.

Guiats per Shuttlesworth, els nois van passar pel costat dels camions de bombers aparcats davant l’església i per l’entrada del soterrani que quedava a peu de carrer. Els va fer passar a l’interior i van baixar les escales. Quan tots van ser dins, Shuttlesworth es va girar per seguir-los.

En aquell instant George va sentir una veu:

—Remullem el reverend.

Shuttlesworth es va girar, arrufant les celles de perplexitat, per mirar enrere. El raig d’un canó d’aigua el va impactar directament al pit. Va perdre l’equilibri i va caure escales avall fent un estrepitós terrabastall.

—Déu meu senyor, en Shuttlesworth és mort.

George va entrar corrents. Shuttlesworth panteixava al peu de les escales.

—Està bé? —va cridar George, però Shuttlesworth no podia parlar—. Que algú avisi un ambulància, correu! —va cridar.

George no entenia com la policia podia ser tan estúpida. Shuttlesworth era una figura extremament popular. Què volien? Provocar disturbis?

Les ambulàncies eren a tocar i, en un parell de minuts, van entrar dos homes amb una llitera i se’l van endur.

George els va seguir fins a la vorera. Vianants de raça negra i agents de la policia blancs vagaven per la zona perillosament. Hi havia una munió de periodistes i els fotògrafs de premsa van capturar el moment que la llitera entrava delicadament a l’ambulància, i van observar com desapareixia.

Al cap d’un moment va aparèixer Bull Connor.

—He esperat una setmana per veure com la mànega colpejava en Shuttlesworth —va dir alegrement—. Llàstima que m’ho he perdut.

George treia foc pels queixals. Tant de bo un dels vianants amollés un cop de puny a la cara llardosa de Connor.

—Ha marxat en una ambulància —va apuntar un dels periodistes blancs.

—Tant de bo hagués estat un cotxe fúnebre —va etzibar Connor.

George es va haver de girar per controlar la ràbia. El va salvar Dennis Wilson, que va sorgir del no-res i li va engrapar la mà.

—Bones notícies! —va exclamar—. Les mules grasses han cedit!

George va fer mitja volta.

—Què vols dir que «han cedit»?

—Han creat un comitè per negociar amb els activistes.

Sens dubte eren bones notícies. Alguna cosa els havia fet canviar d’idea: les manifestacions o les trucades del president o l’amenaça d’imposar la llei marcial. Fos el que fos, estaven prou desesperats per seure amb la gent negra i pactar una treva. Potser podrien arribar a un acord abans que els disturbis anessin a més.

—Però han de trobar un lloc per reunir-se —va afegir Dennis.

—La Verena sabrà on poden fer-ho. Anem a buscar-la.

George va fer mitja volta per anar-se’n però abans es va aturar un instant i va mirar enrere. Va esguardar Bull Connor i va entendre que aquell home cada vegada era menys important. Mentre el policia era al carrer esbroncant els activistes pels drets civils, a la Cambra de Comerç de la ciutat els homes més poderosos havien canviat el rumb, i ho havien fet sense consultar-ho amb Connor. Potser havia arribat l’hora que els fanfarrons blancs i grassos ja no governessin el sud.

O potser no.

L’anunci de l’acord es va fer en roda de premsa divendres mateix.

—Avui Birmingham ha assolit un acord amb la seva consciència! —va anunciar Fred Shuttlesworth, que havia assistit a l’acte tot i que el canó d’aigua li havia trencat unes quantes costelles. Poc després es va desmaiar i se’l van haver d’emportar. Martin Luther King va manifestar la victòria i va tornar amb avió a Alabama.

Finalment, l’elit blanca de Birmingham havia acordat alguna mesura per posar fi a la segregació. Verena es queixava que era un acord de mínims, i en certa manera tenia raó: tan sols feien quatre concessions de poca importància. Però George creia que representava un gran canvi: els blancs havien acceptat que necessitaven negociar amb els negres sobre la segregació. Ja no podien imposar el seu criteri. Aquestes negociacions continuarien, i només podien anar en un sentit únic.

Ja fos un petit pas o un moment decisiu, els homes i les dones de color de Birmingham ho van celebrar dissabte a la nit, i Verena va convidar George a la seva habitació.

George no va trigar a adonar-se que no era d’aquelles noies a qui agradava que els homes portessin les regnes al llit. Sabia el que volia i no tenia cap problema a demanar-ho. I a George no li feia res.

A ell pràcticament li estava tot bé. Se sentia captivat pel seu deliciós cos pàl·lid i els ulls verds embruixats. Verena xerrava molt quan feien l’amor: li explicava com se sentia, li preguntava si allò li agradava o allò altre l’incomodava; i a còpia de parlar van aprofundir en la intimitat. George es va adonar, aquest cop més que mai, que amb el sexe podies conèixer tant el caràcter de la persona com el cos.

Cap al final, Verena va voler posar-se damunt d’ell. Això també era una novetat: fins aleshores cap dona no ho havia fet. Verena es va agenollar amb una cama a cada costat i ell li va subjectar els malucs per acompanyar-la en el seu vaivé. Ella va cloure els ulls, però ell no. Ell li mirava la cara, fascinat i captivat, i quan a l’últim ella va arribar a l’orgasme, ell també ho va fer.

Minuts abans de la mitjanit, George s’estava a la finestra amb un barnús, mirant els llums de la Cinquena Avinguda, mentre Verena era al bany. Li va venir al cap l’acord que King havia segellat amb els blancs de Birmingham. Si bé era un triomf per al moviment pels drets civils, segurament els segregacionistes més conservadors no acceptarien la derrota; però què farien? Indubtablement Bull Connor tindria un pla per sabotejar l’acord. I segurament George Wallace, el governador racista, també.

Aquell dia el Ku Klux Klan havia fet un míting a Bessemer, un poblet situat a uns trenta quilòmetres de Birmingham. Segons els informadors de Bobby Kennedy, els simpatitzants havien arribat de Georgia, Tennessee, Carolina del Sud i Mississipí. Segur que els seus oradors havien dedicat la nit a indignar-los fins a l’exaltació perquè Birmingham s’havia rendit als negres. A aquelles hores de la nit les dones i la mainada ja devien haver marxat a casa, però els homes haurien començat a beure i a jactar-se del que farien.

L’endemà, diumenge 12 de maig, se celebrava el dia de la Mare. George recordava aquell mateix dia feia dos anys, quan els blancs els van intentar assassinar, a ell i a altres viatgers per la llibertat, llançant explosius a l’autocar que els duia a Anniston, a uns cent quilòmetres d’on era.

Verena va sortir del bany.

—Torna al llit —va dir ella, esmunyint-se dins dels llençols.

George frisava per tornar-hi. Esperava fer-li l’amor almenys una vegada més abans que sortís el sol. Però quan anava a allunyar-se de la finestra es va girar i es va fixar en els fars de dos cotxes que venien per la Cinquena Avinguda. El primer vehicle era un cotxe patrulla blanc de la policia de Birmingham, clarament marcat amb el número vint-i-cinc. El seguia un Chevrolet vell de morro arrodonit de principis dels cinquanta. Els dos cotxes van alentir la marxa quan passaven a l’altura del Gaston.

De sobte, George es va adonar que els agents locals i la policia estatal que havien patrullat per la rodalia del motel s’havien fet fonedissos. No hi havia ningú a la vorera.

—Què coi…?

Al cap d’un segon, des de la finestra del darrere del Chevrolet, algú va llançar un objecte a la vorera que va arribar a la paret del motel. L’objecte va aterrar just a sota de les finestres de la suite cantonera, l’habitació 30, la que Martin Luther King havia ocupat fins feia una estona.

Després els dos cotxes van accelerar.

George es va allunyar de la finestra, va creuar l’habitació amb dues gambades i es va abalançar damunt de Verena.

La noia estava a punt de fer un crit de protesta però una explosió eixordadora el va ofegar. Tot l’edifici va trontollar com si hi hagués un terratrèmol. Només se sentia la trencadissa de vidres i el retrò de l’esfondrament de runa. La finestra de la seva habitació es va fer miques enmig d’una dringadissa com la de les campanetes de la mort. Es va fer un silenci esborronador. El soroll dels dos cotxes s’esvaïa, però se sentien els crits i els xiscles procedents de l’interior de l’edifici.

—Estàs bé? —va preguntar George a Verena.

—Què collons ha passat? —va fer ella.

—Algú ha llançat una bomba des d’un cotxe. —George va arrufar el front—. L’escortava un cotxe de la policia. T’ho pots creure?

—En aquesta maleïda ciutat? I tant, que m’ho crec.

George va rodolar per damunt d’ella i va observar l’habitació. El terra era una catifa de vidres trencats. Un tros de tela verda penjava de la punta del llit, després es va adonar que era la cortina. La fotografia del president Roosevelt havia sortit disparada de la paret impulsada per la força de l’ona expansiva i descansava cara enlaire damunt la moqueta, amb el vidre esquerdat sobre el somriure del president.

—Baixem. Potser hi ha ferits —va dir Verena.

—Un moment —va dir George—, que et porto les sabates. —Va posar els peus damunt d’un quadrat de l’estora net de brossa, i va començar a enretirar els trossos de vidre a un costat per poder creuar l’habitació sense tallar-se els peus. A George li va agradar veure les sabates de tots dos ben posades a l’armari. Va enfundar els peus dins de les seves òxford de pell negra i en acabat va agafar les sabates blanques de mig taló d’agulla de Verena i les hi va portar.

Els llums es van apagar i tampoc no hi havia aigua corrent al bany.

Tots dos es van vestir d’una revolada en la foscor i van anar escales avall.

El vestíbul, a les fosques, era a vessar de personal i clients de l’hotel, aterrits. Hi havia gent sagnant però aparentment no hi havia morts. George es va obrir pas cap a l’exterior. A tocar de l’enllumenat del carrer va veure un forat d’un metre i mig de diàmetre a la paret de l’edifici i un escampall de ferralla a la vorera. La força de l’explosió havia transformat les caravanes del terreny limítrof en una muntanya de ferro. Miraculosament, però, no hi havia cap ferit de gravetat.

Va arribar un policia amb un gos, després va aparèixer una ambulància i després més policia. Un grup de negres, que no feia presagiar res de bo, va començar a aplegar-se fora del motel i al parc de Kelly Ingram, un carrer més enllà. George va observar amb gran neguit que aquesta gent no eren els cristians pacífics que havien marxat alegrement des de l’església baptista del carrer Setze cantant himnes. Aquesta gentada havia passat la nit de dissabte bevent als bars, a les sales de billars i als juke joints, i no compartien la filosofia de Gandhi sobre la resistència passiva que fomentava Martin Luther King.

Els van dir que havia esclatat una segona bomba uns carrers més avall, a la casa parroquial que ocupava Alfred, el germà de Martin Luther King, conegut per tothom com a A. D. King. Un home va veure un policia uniformat que deixava un paquet uns segons abans de la detonació. Era evident que la policia de Birmingham havia intentat matar els dos germans King a la vegada.

Els ànims es van anar escalfant.

Al cap de poc ja llançaven ampolles i pedres. Els gossos i els canons d’aigua eren els objectius preferits. George va tornar a l’interior del motel. A la llum d’una torxa, Verena ajudava a rescatar una àvia de raça negra atrapada en una habitació en runes de la planta baixa.

—La cosa es comença a posar lletja aquí fora —va dir George a Verena—. Estan llançant pedres contra la policia.

—I fan bé. És la policia qui ha posat les bombes.

—Pensa-hi bé —va dir George immediatament—. Per què els blancs volen disturbis aquesta nit? Per sabotejar l’acord.

Verena es va espolsar la pols de guix del front. George li va mirar la cara i va veure que la ràbia remetia per deixar lloc a la reflexió.

—Ostres, tens tota la raó —va admetre.

—No podem permetre que se surtin amb la seva.

—I com ho podem aturar?

—Hem de cridar tots els líders dels moviments i que calmin els ànims.

—Sí, sí —va assentir Verena—. Començaré a congregar la gent.

George va tornar al carrer. Els disturbis s’estenien a un ritme trepidant. Havien bolcat un taxi i li havien calat foc. En aquells moments cremava al mig del carrer. Un carrer més avall, es veia una botiga de queviures en flames.

Una pluja de projectils impedia el pas als cotxes patrulla que entraven al carrer Disset procedents del centre de la ciutat.

George va engrapar un megàfon i es va dirigir a la multitud.

—Calmeu-vos! —va cridar—. No posem en perill l’acord que hem aconseguit! Els segregacionistes intenten provocar els disturbis. No els doneu el que volen! Aneu a casa a dormir!

—Com vols que tornem a casa cada vegada que ens inciten a la violència! —li va dir un home negre que tenia al costat.

George va saltar al capó d’un cotxe aparcat i va pujar al sostre.

—Això no ens ajuda en res! —va cridar—. Som un moviment no violent! Que tothom se’n torni a casa!

—Nosaltres som no violents, però ells no! —va xisclar algú.

Aleshores va volar per l’aire una ampolla de whisky buida que va impactar al front de George. Va baixar del sostre, es va tocar el cap, que li feia mal però no sagnava.

D’altres es van sumar a la seva crida. Verena va aparèixer amb diversos líders i pastors, que es van barrejar entre l’eixam de manifestants per intentar dissuadir-los-en. A. D. King es va enfilar en un cotxe.

—Fa un moment ens han llançat una bomba a casa —va cridar—. I nosaltres diem: pare, perdona’ls, que no saben el que fan. Però així no ens ajudeu, ens feu mal! Sisplau, aneu-vos-en del parc!

A poc a poc, les seves paraules van començar a fer efecte. George es va fixar que Bull Connor no s’havia fet visible. L’home que comandava l’operació era el policia en cap Jamie Moore —que es comportava més com un professional de fer complir la llei que no pas com un càrrec polític posat a dit—, la qual cosa hi va ajudar. Semblava que l’actitud de la policia hagués canviat. Ni els policies amb gossos ni els bombers feien cara de voler brega. George va sentir un policia que deia a un grup de negres: «Si som amics vostres!». Era una bestiesa, però d’una altra mena.

George va comprovar que entre els segregacionistes hi havia pacifistes i bel·licistes. Martin Luther King s’havia alineat amb els pacifistes i amb la seva tàctica havia superat els bel·licistes. Els grups violents intentaven revifar les flames de l’odi i King no es podia permetre que ho aconseguissin.

Sense agressions policials que els esperonessin, la massa de gent va perdre les ganes de provocar disturbis. George va començar a sentir una altra mena de comentaris. Quan la botiga de queviures es va esfondrar, la gent semblava penedida. «Coi, quina llàstima», va lamentar un home; un altre va dir «Hem anat massa lluny».

Finalment, els pastors els van convèncer que cantessin i George es va relaxar. Sentia que la tempesta havia passat.

Va trobar Moore, el policia en cap, al xamfrà de la Cinquena Avinguda amb el carrer Disset.

—Necessitem una brigada de lampistes al motel, senyor —va dir George educadament—. Estem sense llum ni aigua, i aviat serà un lloc insalubre.

—Vejam què hi puc fer —va dir Moore, i es va posar el walkie-talkie a l’orella.

No obstant això, abans que hi pogués parlar va arribar la policia estatal.

Duien cascos blaus, i portaven carrabines i pistoles de dos canons. Van arribar corrents, alguns amb cotxes, d’altres muntats a cavall. En qüestió de segons n’hi havia dos-cents o més. George s’ho mirava esgarrifat. Seria una catàstrofe, provocarien nous aldarulls. Però va veure que era precisament això el que volia el governador George Wallace. De la mateixa manera que Bull Connor, Wallace creia que l’única esperança per als segregacionistes era l’incompliment absolut de la llei i el trencament de l’ordre.

Va arribar un cotxe i en va sortir el coronel Al Lingo, director de Seguretat Pública de l’equip de Wallace, armat amb una pistola. L’acompanyaven dos homes, aparentment escortes, amb subfusells.

Moore va desar el walkie-talkie a la pistolera i va parlar a Lingo amb bones paraules, tot i que es va cuidar de no anomenar-lo pel rang militar.

—Si marxés ara, senyor Lingo, li estaria molt agraït.

Lingo no es va molestar a ser cortès.

—Vagi-se’n a la comissaria amb el seu cul de gallina —va dir—. Ara mano jo i les meves ordres són que enviïn aquests negres malparits a dormir.

George s’esperava que li diguessin que toqués el dos, però estaven tan immersos en la seva discussió que no estaven per ell.

—No necessita aquestes armes —li va advertir Moore—. Vol deposar-les, sisplau? Acabaran matant algú.

—Ja ho pot ben dir! —va dir Lingo.

George va fugir ràpidament i va tornar al motel.

Abans d’entrar-hi es va girar per fer una llambregada, just a temps per veure la policia estatal carregar contra la multitud.

I es van reprendre els aldarulls.

George va trobar Verena al pati del motel.

—Haig de tornar a Washington —va dir.

No tenia gens de ganes d’anar-hi. Volia passar l’estona amb Verena, xerrar, aprofundir en la nova intimitat que acabaven de descobrir. Volia enamorar-la. Però això hauria d’esperar.

—Què hi vas a fer, a Washington? —va preguntar ella.

—Assegurar-me que els germans Kennedy entenen el que passa. Se’ls ha de dir que el governador Wallace està incitant a la violència per desprestigiar l’acord.

—Són les tres de la matinada.

—Vull arribar a l’aeroport al més aviat possible i agafar el primer avió que surti. Potser hi hauré d’anar via Atlanta.

—I com arribaràs a l’aeroport?

—Amb taxi.

—Aquesta nit cap taxi no agafarà un home negre, i encara menys si té un bony al front.

George es va palpar la cara i va localitzar una banya just on ella li havia dit.

—Com m’ho he fet? —va preguntar ell.

—Si no recordo malament, he vist com rebies un cop d’ampolla.

—Ah, sí. Escolta, potser és una bogeria, però haig d’intentar arribar a l’aeroport.

—I les teves coses?

—No puc fer les maletes a les fosques. A més, no duia gran cosa. Bé, me’n vaig.

—Vés amb compte —va suplicar Verena.

George la va besar. Verena va abraçar-lo i va prémer el seu esvelt cos contra el d’ell.

—Ha estat fantàstic —va xiuxiuejar. I llavors el va deixar marxar.

George va abandonar el motel. Els carrers que portaven directament al centre de la ciutat estaven tallats a l’est, de manera que hauria de seguir una ruta laberíntica. Va caminar vers l’oest, després al nord i va girar a l’est quan va tenir la sensació que s’havia allunyat definitivament dels disturbis. No es veien taxis. Segurament s’hauria d’esperar al primer autobús de diumenge al matí.

Un tímida claror treia el nas per cel de llevant quan va xerricar un cotxe i es va aturar a la parada que George tenia a la vora. Estava a punt per arrencar a córrer, recelava dels escamots de justiciers blancs, els white vigilantes, però va canviar d’idea quan van sortir del vehicle tres policies estatals, fusell en mà.

«No necessiten cap bona excusa per matar-me», va pensar amb la por al cos.

El líder era un tap de bassa amb aires de superioritat. George es va fixar que lluïa galons de sergent a la màniga.

—On vas, noi? —va preguntar el sergent.

—Intento arribar a l’aeroport, sergent —va contestar George—. Potser vostè em podria dir on puc trobar un taxi.

El capitost es va girar per mirar els altres amb una ganyota.

—Intenta arribar a l’aeroport —va repetir, com si la idea fes riure—. Es pensa que el podem ajudar a trobar un taxi!

Els seus subordinats reien amb entusiasme.

—I què faràs a l’aeroport? —va preguntar el sergent a George—. Rentar els lavabos?

—Haig d’agafar un avió per anar a Washington. Treballo per al Departament de Justícia. Sóc advocat.

—Ah, sí? Doncs mira, jo treballo per a George Wallace, el governador d’Alabama, i aquí no fem gaire cas de Washington. Així que entra en aquest coi de cotxe abans no et trenqui aquest cap llanut.

—I per quin motiu m’arresta?

—Amb mi no et facis el llest, noi.

—Si em deté sense un bon motiu, aleshores és un criminal, i no un policia.

Amb un moviment ràpid i sec el sergent va empunyar el fusell per la culata. George es va ajupir i instintivament va aixecar la mà per protegir-se la cara. Va rebre un dolorós cop amb la culata al canell esquerre. Els altres dos policies el van agafar pels braços. George no oferia resistència, però el van arrossegar com si espeternegués. El sergent va obrir la porta de darrere del vehicle i el van llançar al seient. Abans que ell hi hagués entrat del tot, van donar un cop de porta i li van enganxar la cama, cosa que va desfermar un crit de dolor. Els policies van tornar a obrir la porta, van empènyer la cama lesionada cap endins i la van tancar.

George va caure desplomat al seient del darrere. La cama li feia mal però el dolor del canell era pitjor. «Poden fer amb nosaltres el que els plagui», va pensar, «perquè som negres». En aquell moment maleïa no haver llançat pedres i ampolles a la policia en comptes de córrer entre la gent per dir-los que es calmessin i marxessin a casa.

Els policies van anar al Gaston. Van obrir la porta de darrere del vehicle i van empènyer George al carrer. El noi va entrar al pati del motel coixejant i aguantant-se el canell esquerre amb la mà dreta.

Més tard, aquell mateix diumenge al matí, George va trobar finalment un taxi amb un conductor negre que el va portar a l’aeroport, on va agafar un vol a Washington. El canell esquerre li feia tant de mal que tenia el braç inútil, i per sostenir-lo es va ficar la mà a la butxaca. El canell estava inflamat: es va treure el rellotge i es va desbotonar el puny de la camisa per alleugerir el dolor.

Des d’una cabina de telèfon de l’Aeroport Nacional va trucar al Departament de Justícia i va saber que hi hauria una reunió d’emergència a la Casa Blanca a les sis de la tarda. El president volava en avió procedent de Camp David i Burke Marshall s’havia traslladat des de Virgínia de l’Oest amb helicòpter. Bobby ja anava camí del Departament i havia demanat un informe de la situació; no, George no tenia temps d’anar a casa i canviar-se de roba.

Aquell dia es va prometre que sempre tindria una camisa neta al calaix de la feina. En acabat, va agafar un taxi fins al Departament de Justícia i se’n va anar de dret al despatx de Bobby.

George insistia que les lesions eren massa insignificants per anar al metge, per bé que feia una ganyota cada vegada que intentava bellugar el braç esquerre. Va fer un resum dels fets d’aquella nit per al fiscal general i per a un grup d’assessors, Marshall inclòs. Per algun motiu, també hi havia en Brumus, el voluminós gos de Bobby, un terranova negre.

—L’acord de treva que aquesta setmana ens ha costat tant aconseguir corre el perill de trencar-se —va concloure George—. Els bombardejos i la brutalitat dels policies estatals han menyscabat el compromís dels negres a la no-violència. D’altra banda, els disturbis amenacen de minar la posició dels blancs que negociaven amb Martin Luther King. Els enemics de la integració, George Wallace i Bull Connor, esperen que una part o totes dues renunciïn a l’acord, i hem d’evitar-ho com sigui.

—Sí, això és evident —va dir Bobby.

Van pujar tots al cotxe de Bobby, un Ford Galaxie 500. Era estiu i duia la capota plegada. Van recórrer la curta distància que els separava de la Casa Blanca. Brumus va gaudir del viatge.

Milers de manifestants, una notòria barreja de blancs i negres, s’havien congregat fora de la Casa Blanca brandant cartells amb la consigna SALVEU ELS JOVES ESTUDIANTS DE BIRMINGHAM.

El president Kennedy esperava el grup de Justícia al Despatx Oval, assegut a la seva cadira preferida, el balancí. L’acompanyaven un poderós trio militar: Bob McNamara, una jove promesa i secretari de Defensa, el secretari de l’Exèrcit i el cap d’Estat Major de l’Exèrcit.

El grup s’havia reunit aquell mateix dia perquè els negres de Birmingham havien estat tota la nit provocant incendis i llançant ampolles. Al llarg de tots els anys de protestes pels drets civils no violents mai no s’havia convocat una reunió d’emergència, ni tan sols quan el Ku Klux Klan havia bombardejat les cases dels negres. Els disturbis tenien resultats.

La representació militar hi era present perquè es debatia l’enviament de l’exèrcit a Birmingham. Com sempre, Bobby es va centrar en la realitat política.

—La gent instarà el president a prendre mesures —va dir—. Però vet aquí el problema. No podem reconèixer que enviem les tropes federals per controlar la policia estatal, seria com si la Casa Blanca declarés la guerra a l’estat d’Alabama. Per tant, haurem de dir que les enviem per controlar els agitadors, però aleshores serà com si la Casa Blanca declarés la guerra als negres.

El president Kennedy ho va entendre de seguida.

—Quan la gent blanca vegi que compta amb la protecció de les tropes federals, simplement trencaran l’acord que acaben de segellar —va dir.

Dit d’una altra manera, va pensar George, l’amenaça dels disturbis protagonitzats per negres manté viu l’acord. No li agradava aquesta conclusió, però costava defugir-la.

Burke Marshall va opinar; sentia l’acord com un fill seu.

—Si l’acord se’n va en orris —va dir, desanimat—, els negres seran, eh…

—Incontrolables —va reblar el president.

—I no només a Birmingham —va afegir Marshall.

Es va fer un silenci a la cambra mentre prenien en consideració la perspectiva que hi hagués aldarulls semblants en altres ciutats americanes.

—Què fa avui Luther King? —va preguntar el president Kennedy.

—Ha agafat un avió i se n’ha tornat a Birmingham —va dir George. Ho havia sabut just abans de deixar el Gaston—. Posaria la mà al foc que a hores d’ara recorre totes les grans esglésies pregant a la gent que torni a casa pacíficament després de la missa, i que aquesta nit es quedi a casa.

—I faran el que els demana?

—Sí, si és que no hi ha més atacs amb bombes i la policia estatal està sota control.

—Com ho podem garantir?

—Podria desplegar tropes dels Estats Units a prop de Birmingham, però no dins la ciutat mateixa? Així es donaria una imatge de suport a l’acord. I Connor i Wallace sabran que, si no es comporten, els retiraran el poder. En canvi els blancs no tindran l’oportunitat d’incomplir el tracte.

Van discutir-ne els pros i els contres una bona estona, i finalment es van decantar per la proposta de George.

Ell i un petit subgrup van traslladar-se a la Sala del Gabinet per redactar una nota de premsa. La secretària del president la va escriure a màquina. Les rodes de premsa se solien gestionar a la redacció de Pierre Salinger, però aquell dia hi havia massa periodistes i massa càmeres de televisió per a una sala tan petita, i era una càlida nit d’estiu, de manera que la compareixença es va fer al jardí, al Rose Garden. George va mirar com el president Kennedy sortia a fora i es plantava davant la premsa internacional.

—L’acord de Birmingham era i és un acord just. El govern federal no permetrà que el sabotegi un reduït grup d’extremistes de cap dels dos bàndols.

«Dues passes endavant, una enrere i dues més endavant», va pensar George, «però progressem».





23


Dave Williams tenia un pla per a la nit de dissabte. Tres noies de la seva classe anirien al Jump Club del Soho, i ell i dos nois més havien deixat caure que potser també s’hi arribarien. Linda Robertson era una d’aquestes noies, i Dave creia que li anava al darrere. Si bé pràcticament tothom tenia Dave per un llonze perquè treia les pitjors notes de la classe, Linda el tractava com un erudit quan enraonaven de política, un camp que ell coneixia prou bé per la seva família.

Dave estrenaria camisa amb un coll de puntes exageradament llargues. Era un bon ballarí, fins i tot els seus amics reconeixien que ballava el twist amb molt d’estil. Aquella nit tindria una bona oportunitat per iniciar un idil·li amb Linda.

Ell tenia quinze anys i li feia ràbia que la majoria de les noies preferissin nois més grans. Encara s’estremia quan recordava el dia que va seguir l’encantadora Beep Dewar, feia més d’un any, amb l’esperança de robar-li un petó, i la va trobar entregada en cos i ànima als braços de Jasper Murray, que tenia divuit anys.

Els dissabtes al matí els germans Williams entraven al despatx del seu pare per rebre la setmanada. Evie, amb disset anys, rebia una lliura; Dave, deu xílings. Com a totes les famílies pobres victorianes, primer els tocava escoltar el sermó. Aquell dissabte Evie va rebre la paga i se’n va anar, però a Dave li va tocar esperar. Quan la porta es va tancar, el seu pare, Lloyd, va parlar amb ell.

—Treus molt males notes.

Dave n’era conscient. En deu anys d’estudis havia suspès tots i cadascun dels exàmens escrits.

—Ho sento —va dir. No tenia ganes de discutir, només volia agafar els diners i tocar el dos.

El pare duia una camisa de quadres i un càrdigan, el conjunt dels dissabtes al matí.

—Els mestres es pensen que tinc el cap buit —va dir Dave.

—Jo no ho penso. Ets intel·ligent, però ets gandul de mena.

—No sóc gandul.

—Aleshores què ets?

Dave no tenia la resposta. Era lent en la lectura, però el pitjor del cas és que un cop havia girat full ja havia oblidat tot el que havia llegit. L’escriptura tampoc no se li donava bé: quan volia escriure «barba» el bolígraf li escrivia «braba» i ell no detectava la diferència. En ortografia era pèssim.

—He tret excel·lents en els orals de francès i alemany —va dir.

—La qual cosa vol dir que ho pots fer quan t’hi poses.

No volia dir això, però Dave no sabia com explicar-l’hi.

—He estat pensant profusament què podem fer, i amb la teva mare n’hem parlat hores i hores —va dir Lloyd.

Allò no feia presagiar res de bo. Amb què li sortiria ara?

—Ja ets massa gran per rebre una allisada, i de tota manera mai no hem cregut gaire en els càstigs físics.

En això tenia raó. A la majoria dels nens els estomacaven quan es portaven malament, però la mare de Dave feia anys que no li amollava una plantofada, i el seu pare no ho havia fet mai. No obstant això, el que preocupava a Dave en aquells moments era el «càstig». Era evident que tard o d’hora n’hi cauria un.

—L’únic que se m’acut perquè et centris d’una vegada en els estudis és retirar-te la setmanada.

—Què vols dir? —va fer Dave, desconcertat.

—Que no et donaré diners fins que no vegi que millores a l’escola.

—I com em mouré per Londres, jo, ara? —«I com em compraré tabac? I com entraré al Jump Club?», va pensar atemorit.

—A l’escola ja hi vas a peu, i si vols anar a algun altre lloc hauràs de fer més colzes.

—És impossible viure així!

—Tens el plat a taula cada dia, i un armari ple de roba, o sigui que no trobaràs a faltar gaire cosa. Només has de tenir present que si no estudies mai no tindràs diners per sortir.

Dave estava enfurismat: li acabaven d’engegar a rodar el pla de la nit. Es va sentir impotent, com si encara fos un nen.

—Ja has acabat?

—Sí.

—Doncs aleshores no vull perdre el temps.

—Estàs escoltant el teu pare que intenta redreçar-te tan bé com sap.

—Sempre la mateixa història —va etzibar-li Dave, i va marxar donant un cop de porta.

Va agafar la jaqueta de pell del penjador de l’entrada i va sortir de casa. Era un agradable matí de primavera. Què faria? Aquell dia tenia pensat trobar-se amb els amics a Piccadilly Circus, badocar pel carrer Denmark i mirar guitarres, fer una cervesa en un pub, tornar a casa i posar-se la camisa amb el coll de puntes llargues.

Tenia quatre quartos a la butxaca, els justos per a una gerra de cervesa. D’on trauria els diners per a l’entrada del Jump Club? Potser podia treballar. Però qui li donaria feina de la nit al dia? Hi havia amics seus que tenien feines de dissabte o diumenge; treballaven en botigues i restaurants que els caps de setmana necessitaven personal extra. Va pensar que entraria en un bar i s’oferiria per rentar els plats; valia la pena intentar-ho; així, doncs, va encaminar-se rumb al West End.

Aleshores va tenir una altra idea.

Tenia parents que li podien donar feina. La germana del seu pare, la Millie, estava ficada en el món de la moda i tenia tres botigues als acabalats barris residencials del nord de Londres: Harrow, Golders Green i Hampstead. Potser li podia donar una feina de dissabte, tot i que no sabia si se’n sortiria gaire venent vestits a les senyores. Millie s’havia casat amb un majorista pelleter, Abie Avery; ben mirat, potser era millor apostar pel magatzem que l’oncle tenia a l’est de Londres. Però la tieta Millie i l’oncle Abie segurament ho consultarien amb Lloyd, i el seu pare els diria que Dave havia d’estudiar i no pas treballar. No obstant això, Millie i Abie tenien un fill, Lenny, de vint-i-tres anys, un empresari de pa sucat amb oli i un engalipador. Els dissabtes Lenny muntava una paradeta a Aldgate, a l’East End. Venia Chanel No. 5 i altres perfums cars a preus irrisoris. Als seus clients, els deia de sota veu que eren robats, però en realitat eren falsificacions, essències barates envasades en ampolles d’aspecte luxós.

Potser Lenny li donaria feina per un dia.

A Dave li quedaven prou diners per al bitllet de metro, de manera que va anar a l’estació més pròxima i el va comprar. Si Lenny el rebutjava no sabia pas com tornaria a casa, és clar que sempre podia caminar uns quants quilòmetres.

Va agafar el metro des de l’opulent oest fins a l’obrer est. El mercat ja era a vessar de gent frisosa per comprar a preus més assequibles que no pas a les botigues corrents. Dave s’imaginava que hi venien articles robats: bullidors elèctrics, màquines d’afaitar, planxes i ràdios esmunyides per la porta del darrere de la fàbrica. D’altres devien ser excedents de producció que els fabricants venien a preus de saldo: discos no desitjats, grans èxits literaris fallits, marcs de fotos terrorífics, cendrers de forma apetxinada. Però la majoria eren defectuosos. Hi havia capses de bombons rancis, bufandes de ratlles amb tara, botes de pell mal tenyides i clapejades, plats de porcellana amb mitja flor.

Lenny s’assemblava a l’avi de tots dos —el difunt Bernie Leckwith—, amb aquells ulls castanys i uns espessos cabells negres, enllustrats amb brillantina i pentinats amb un tupè d’Elvis.

Aquell matí, Lenny li va fer una càlida rebuda.

—Hola, Dave petit! Busques un perfum per a la xicota? Prova Fleur Sauvage. —Lenny va pronunciar «Flour souvaj»—. Et garanteixo que li faran caure les calces, és teu per dos xílings i sis penics.

—Necessito feina, Lenny —va dir Dave—. Puc treballar per a tu?

—Que necessites feina? No tens una mare milionària, tu? —va fer Lenny defugint-lo.

—El pare m’ha tallat la setmanada.

—I com és això?

—Perquè trec males notes. No tinc ni cinc. Només vull fer prou diners per poder sortir aquesta nit.

Per tercera vegada, Lenny li va contestar amb una pregunta.

—I jo què sóc, el servei d’ocupació?

—Dóna’m una oportunitat. Segur que venc perfums.

Lenny es va dirigir a una clienta.

—Vostè, senyora, sí que té bon gust. Els perfums Yardley són els més sofisticats que hi ha al mercat. Ara bé, aquesta ampolla que té a les mans només costa tres xílings, i miri que jo ja en vaig pagar dos xílings amb sis penics al paio que la va robar, volia dir que me la va proporcionar.

La dona va fer una rialleta i va comprar el perfum.

—No et puc pagar un sou —va dir Lenny a Dave—. Però farem una cosa: et donaré un deu per cent de les vendes que facis.

—Fet! —va dir Dave, i es va posar darrere la parada amb Lenny.

—Guarda’t els diners a les butxaques i després ja passarem comptes. —Lenny li va avançar una lliura en monedes per al canvi.

Dave va agafar una ampolla de Yardley, va vacil·lar i finalment va somriure a una dona que passava per davant.

—El perfum més sofisticat que hi ha al mercat —va cridar.

La dona li va respondre amb un somriure i va continuar caminant.

Ell no va deixar d’intentar-ho, emulant la retòrica persuasiva de Lenny, i al cap d’uns minuts ja havia venut una ampolla de Joy by Patou per dos xílings amb sis penics. Aviat ja se sabia totes les frases de Lenny: «No totes les dones tenen la classe per portar aquest perfum, però vostè…», «Compri aquest perfum si realment vol complaure el seu home…», «Producte descatalogat, el govern va prohibir aquesta fragància perquè era massa sensual…».

Passaven riuades de gent alegre, sempre disposada a riure. Es mudaven per anar al mercat: era un esdeveniment social. Dave va aprendre un reguitzell de paraules noves per designar els diners: una moneda de sis penics era un tilbury, cinc xílings, un dòlar, i un bitllet de deu xílings, mig knicker.

El temps va passar ràpidament. La cambrera d’un cafè proper els va portar dos entrepans de pa anglès amb cansalada fregida i quètxup. Lenny va pagar i va donar un dels entrepans a Dave, sorprès que ja s’hagués fet l’hora de dinar. Les butxaques dels pantalons texans de tub cada vegada pesaven més a causa de la xavalla, cosa que li recordava que el deu per cent era seu. A mitja tarda es va adonar que pràcticament no hi havia ni una ànima al carrer i Lenny li va explicar que tothom havia marxat a veure el partit de futbol.

Entrada la tarda, ja no es venia gran cosa. Dave va calcular que a les butxaques hi devia tenir ben bé cinc lliures, per tant havia guanyat deu xílings, els diners de la setmanada habitual, i podria anar al Jump Club.

A les cinc en punt Lenny va començar a desmuntar la parada i Dave el va ajudar a desar els articles en caixes de cartró; en acabat ho van carregar tot a la furgoneta Bedford groga de Lenny.

Quan tots dos van fer el recompte del que havia fet Dave de calaix, va resultar que el noi havia venut perfums per un valor un pèl superior a nou lliures. Lenny li va donar una lliura, una mica més del deu per cent acordat, «perquè m’has ajudat a plegar». Dave estava la mar de satisfet: havia guanyat dues vegades la quantitat que el seu pare li havia d’haver donat al matí. El noi va pensar que vendria perfums cada dissabte de bon grat, sobretot si d’aquella manera s’estalviava els sermons del seu pare.

Van anar al primer pub que van trobar i van demanar una gerra de cervesa per a cada un.

—Oi que toques una mica la guitarra? —li va preguntar Lenny mentre seien a una taula ronyosa amb un cendrer reblert.

—Sí.

—I quina mena d’instrument tens?

—Una Eko. És una còpia barata d’una Gibson.

—Elèctrica?

—És semi-hollow.

Lenny semblava impacient, potser perquè no en sabia gaire, de guitarres.

—Només vull saber si la pots endollar. Això és tot.

—Sí. Per què?

—Perquè necessito un guitarrista rítmic per al meu grup.

Dave va trobar la proposta apassionant. No s’havia plantejat formar part d’un grup, però la idea el va atraure des del primer moment.

—No sabia que tenies un grup —va dir.

—Som els Guardsmen. Jo toco el piano i sóc el que canta més.

—Quina mena de música?

—Rock-and-roll. El genuí.

—Què vol dir el…

—Elvis, Chuck Berry, Johnny Cash… Tots els grans.

Dave podia tocar cançons de tres acords sense cap problema.

—I què me’n dius, dels Beatles? —Aquests acords ja eren més difícils.

—Qui? —va fer Lenny.

—Un nou grup. Són fantàstics.

—No els he sentit mai.

—De fet, tant és. Puc tocar guitarra rítmica en temes de rock antics —va dir Dave ofenent subtilment Lenny.

—Així que vols fer una audició per als Guardsmen? —li va preguntar Lenny a pesar de l’ofensa.

—M’encantaria!

Lenny va mirar l’hora al rellotge.

—Quant trigaries a anar a casa i agafar la guitarra?

—Mitja hora per anar i mitja hora més per tornar.

—Quedem al Club Obrer d’Aldgate a les set. Nosaltres estarem muntant. Podem fer-te l’audició abans de tocar. Tens un amplificador?

—Un de petit.

—De moment, ja farem.

Dave va agafar el metro. Entre l’èxit com a venedor i la cervesa que havia engolit, la sang li bullia a les venes. Va fumar un cigarret al metro, vanant-se d’haver guanyat la partida al seu pare. Ja es veia dient com si res a Linda Robertson: «Toco la guitarra en un grup beat». Segur que la impressionaria.

Va arribar a casa i hi va entrar per la porta del darrere. Va aconseguir esmunyir-se a la seva habitació sense creuar-se amb els pares. En un tres i no res ja havia enfundat la guitarra i agafat l’amplificador.

Quan estava a punt de marxar, la seva germana Evie va entrar a l’habitació, vestida de dissabte a la nit: faldilla curta, botes de canya alta i els cabells pentinats enrere amb un voluminós recollit crespat. Duia els ulls excessivament pintats a l’estil panda, que Dusty Springfield havia posat de moda. Aparentava més de disset anys.

—On vas? —li va preguntar Dave.

—A una festa. Diuen que hi haurà en Hank Remington.

Remington, el líder i cantant dels Kords, donava suport a algunes de les campanyes d’Evie.

—Avui l’has feta grossa —va dir Evie, però no el jutjava. Quan Dave es discutia amb els pares, ella sempre es posava de part del germà, i ell feia el mateix per la germana.

—Per què ho dius?

—El pare està molt molest.

—Molest? —Dave no sabia com agafar-s’ho. El seu pare podia estar emprenyat, decebut; podia ser estricte, autoritari o tirànic, i ell sabia com entomar-ho, però molest?

—Suposo que us heu discutit.

—No m’ha donat la paga perquè he suspès els exàmens.

—I què has fet?

—Res. He marxat. I segurament amb un cop de porta.

—I on t’has ficat tot el dia?

—He treballat a la parada que té en Lenny al mercat d’Avery i m’he guanyat una lliura.

—Perfecte! I ara on vas amb la guitarra?

—En Lenny té un grup beat. Vol que toqui amb ells la guitarra rítmica. —Dave exagerava, perquè la feina encara no era seva.

—Bona sort, doncs.

—Ara els diràs als pares on he anat, oi?

—Només si tu vols que ho faci.

—Tant me fa. —Dave va anar cap a la porta, i després va vacil·lar—. Està molest?

—Sí.

Dave va arronsar les espatlles i va desaparèixer.

Va sortir de casa sense que ningú no el veiés.

Estava delirós per fer l’audició. Havia cantat i tocat molt la guitarra amb la seva germana, però mai no s’havia assegut amb un grup de veritat amb bateria inclosa. Esperava ser prou bo, tot i que la guitarra rítmica no era complicada.

Al metro, continuava capficat amb el seu pare. Li havia afectat una mica saber que podia molestar el pare. Se suposava que els pares eren invulnerables; però reconeixia que la seva reacció era immadura. Encara que li fes ràbia, potser hauria de canviar d’actitud. No podia continuar estant indignat i ressentit. No era ell només qui patia. El pare l’havia ferit, sí, però ell també havia fet mal al seu pare, i tots dos n’eren responsables. Sentir-se responsable no era tan còmode com estar enrabiat.

Dave va trobar el Club Obrer d’Aldgate i va entrar-hi amb la guitarra i l’amplificador. Era un local somort, amb fluorescents lluminosos que irradiaven una llum inclement sobre taules de fòrmica i cadires metàl·liques arrenglerades en fileres evocant la cantina d’una fàbrica, el lloc menys escaient per al rock-and-roll.

Els Guardsmen eren a l’escenari, fent proves de so. A més de Lenny al piano, hi havia Lew a la bateria, Buzz al baix i Geoffrey a la primera guitarra. Geoffrey tenia un micròfon al davant, per tant, ell també devia cantar. Tots tres eren més grans que Dave, rondaven els vint anys, i tenia por que no fossin molt més bons que ell. Tot d’una, no semblava tan fàcil tocar el ritme.

Va afinar la guitarra amb el piano i la va endollar a l’amplificador.

—Coneixes «Mess of Blues»? —li va dir Lenny.

Dave la coneixia, i va sentir un alleujament. Era un tema de rock steady en clau de do, conduït per una part de teclats, fàcil d’acompanyar amb la guitarra. Va seguir-la sense gaires complicacions i va notar una eufòria especial en tocar amb els altres, que mai no havia sentit tot sol.

A parer de Dave, Lenny cantava bé. Buzz i Lew feien un bon equip rítmic, molt unànime. Geoff feia uns licks originals com a primer guitarrista. El grup tenia fusta però era poc creatiu.

—Els acords no desentonen amb el so del grup, però pots tocar amb més ritme? —li va suggerir Lenny al final de la cançó.

Dave no s’esperava la crítica. Es pensava que ho havia fet bé.

—Entesos —va dir.

El pròxim tema era «Shake, Ratle and Roll», un gran èxit de Jerry Lee Lewis també conduït pel piano. Geoffrey cantava a l’uníson amb Lenny als cors. Dave tocava acords picats a contratemps, i semblava que a Lenny li agradava més.

Lenny va anunciar «Johnny B. Goode», i sense que ningú no l’hi demanés, Dave va tocar animosament l’entrada de Chuck Berry. Quan va arribar al cinquè compàs esperava que el grup s’hi afegís, com en el disc, però els Guardsmen van guardar silenci, i Dave es va aturar.

—Normalment sóc jo qui fa la intro amb el piano —va dir Lenny.

—Perdona —va fer Dave, i Lenny va reiniciar el tema.

Dave estava desanimat. No ho estava fent bé.

«Wake Up, Little Susie» va ser el següent tema. Dave es va sorprendre que Geoffrey no fes les segones veus dels Everly Brothers. Després de la primera estrofa, Dave va anar cap al micròfon de Geoffrey i va començar a cantar amb Lenny. Passat un minut, dues joves cambreres que distribuïen els cendrers per les taules van interrompre la feina per escoltar. Al final de la cançó van aplaudir. Dave somreia de satisfacció. Era la primera vegada que l’aplaudia algú que no era de la família.

—Com es diu el teu grup? —va preguntar una de les noies.

—És el seu grup —va dir Dave assenyalant Lenny—, i es diuen els Guardsmen.

—Ah —va fer la noia amb cert disgust.

L’última cançó de Lenny va ser «Take Good Care of My Baby», i un cop més Dave va cantar les segones veus. Les cambreres ballaven pels passadissos entre les taules arrenglerades.

En acabat, Lenny es va aixecar del piano.

—Bé, veig que com a guitarrista no ets gran cosa —va dir a Dave—. Però cantes bé. Aquestes noies estan entusiasmades!

—Així què? Entro al grup o em quedo fora?

—Podries tocar aquesta nit?

—Aquesta nit?! —Dave estava emocionat, però no s’esperava començar el mateix dia. Es delia per veure Linda Robertson més tard.

—Tens res millor a fer? —Lenny feia cara mig ofesa perquè Dave no havia acceptat a l’instant.

—No res, m’havia de veure amb una noia, però haurà d’esperar una mica. Cap a quina hora haurem enllestit?

—Això és un club d’obrers. No es queden fins gaire tard. Cap a dos quarts d’onze ja haurem baixat de l’escenari.

Dave va calcular que pels volts de les onze ja podria ser al Jump Club.

—Va bé —va dir.

—Perfecte —va respondre Lenny—. Benvingut al grup.

Jasper Murray encara no es podia permetre anar a Amèrica. A la universitat de Saint Julian, a Londres, hi havia un grup, el Club Nord-americà que noliejava vols i venia bitllets econòmics. Una tarda, cap al tard, va anar a la petita oficina de l’associació d’estudiants i es va informar dels preus. Per noranta lliures podia anar a Nova York. Eren massa diners i va marxar amb la cua entre les cames.

Va veure Sam Cakebread a la cafeteria. Feia dies que buscava una oportunitat per parlar-hi fora del local del diari estudiantil, el St Julian’s News. Sam n’era l’editor, i Jasper, el cap de redacció.

A Sam l’acompanyava la seva germana petita, Valerie, també estudiant del Saint Julian’s. Lluïa una gorra de tweed i una minifaldilla. Escrivia articles sobre moda per al diari. Era una noia atractiva. En altres circumstàncies, Jasper hauria flirtejat amb ella, però aquell dia tenia altres coses a fer. Li hauria agradat més parlar amb Sam a soles, però va decidir que la presència de Valerie no el destorbava.

Va portar el cafè a la taula de Sam.

—Necessito consell —va dir. Volia informació, no pas consell, però la gent de vegades era poc inclinada a compartir informació, en canvi si els demanaves consell se sentien afalagats.

Sam duia una jaqueta d’espiga i corbata, i fumava amb pipa: potser pretenia aparentar més anys.

—Seu —va dir, plegant el diari que llegia.

Jasper va seure. Amb Sam mantenien una relació incòmoda. Tots dos havien rivalitzat per ocupar el lloc d’editor, i Sam havia guanyat. Jasper va dissimular la seva decepció, i Sam el va designar cap de redacció. Havien esdevingut companys de feina, però en cap cas amics.

—L’any que ve vull ser l’editor —va dir Jasper. Esperava que Sam l’ajudés, ja fos perquè era l’home adequat per al lloc (que l’era) o per mala consciència.

—Això és cosa de lord Jane —va dir Sam esquivant-lo. Jane era la rectora de la universitat.

—Però lord Jane et demanarà l’opinió?

—S’ha nomenat tota una comissió.

—Però tu i la rectora sou els que teniu l’última paraula.

Aquesta vegada Sam no el va rebatre.

—Així que vols el meu consell.

—Qui més s’ha presentat?

—Toby, és clar.

—De debò? —Toby Jenkins era el sotseditor del diari, un ensabonador que havia encarregat una soporífera sèrie de respectables articles sobre els funcionaris de la universitat, des del secretari fins al tresorer.

—Presentarà la candidatura.

De fet el mateix Sam havia aconseguit el lloc per les relacions que mantenia amb periodistes de renom. Lord Jane s’havia quedat impressionada pels contactes, la qual cosa va treure Jasper de polleguera, però prou que es va estar de dir-ho.

—Com pot ser, si tot el que fa és infumable —va etzibar Jasper.

—És un periodista diligent, si bé poc creatiu.

Jasper va entendre aquesta última puntualització com una crítica amb segones. Ell era el revers de la moneda de Toby. Anteposava la sensació a la fidelitat. En les seves cròniques una picabaralla sempre es convertia en una baralla, un pla era una conspiració i un lapsus mai no era menys que una mentida flagrant. Sabia que la gent llegia els diaris per viure emocions no pas per estar al dia.

—I va escriure aquell article sobre les rates al menjador —va afegir Cakebread.

—Oi tant. —Jasper se n’havia oblidat. La notícia havia aixecat molta polseguera. De fet, havia estat un cop de sort: el pare de Toby treballava per a l’Ajuntament i sabia els esforços que havia hagut de fer el departament de control de la pesta, per eradicar els rosegadors dels soterranis del segle XVIII de la universitat de Saint Julian. Fos com fos, l’article va garantir el lloc de sotseditor a Toby, que mai no va a escriure res la meitat de bo que l’article de les rates—. O sigui, que necessito una exclusiva —va concloure Jasper pensarosament.

—Potser sí.

—Com ara que la rectora s’embutxaca fons de la universitat per pagar els deutes de joc que té.

—Dubto que lord Jane jugui. —Sam no tenia gaire sentit de l’humor.

Jasper va pensar en Lloyd Williams. Li passaria informació de sota mà? Llàstima que Lloyd era la discreció en persona.

Aleshores va pensar en Evie. Havia sol·licitat plaça a l’Escola d’Art Dramàtic Irving, inscrita a la universitat de Saint Julian, de manera que era un tema d’interès per al diari estudiantil. Feia poc que havia aconseguit la seva primera feina com a actriu, en una pel·lícula titulada Tot al voltant de Miranda. I darrerament sortia amb Hank Remington, dels Kords. Potser…

—Gràcies pel teu ajut, Sam —va fer Jasper posant-se dret—. T’ho agraeixo molt.

—A disposar —va dir Sam.

Jasper va agafar el metro per tornar a casa. Com més pensava a entrevistar l’Evie, més emocionat se sentia.

Jasper ho sabia tot d’Evie i Hank. No tan sols sortien, sinó que mantenien una relació apassionada. Els pares sabien que ella sortia amb Hank dues o tres nits a la setmana, i que els dissabtes arribava a mitjanit. Però Jasper i Dave també sabien que la majoria dels dies, després de classe, Evie anava al pis de Hank, a Chelsea, i hi tenien relacions sexuals. Hank ja havia escrit una cançó sobre ella, «Massa jove per fumar».

Però concediria, Evie, una entrevista a Jasper?

Quan va arribar a la casa del carrer de Great Peter, Evie era a la cuina de rajoles vermelles, aprenent-se el paper. Duia un recollit de cabells despentinat, i una faldilla tronada i descolorida, però tot i això estava fantàstica. Jasper mantenia amb ella una relació afectuosa. Quan de nena Evie s’havia enamorat bojament d’ell, Jasper sempre havia estat afable, però mai no li havia donat peu a res. Si era tan prudent era perquè volia evitar el daltabaix que desencadenaria una desavinença entre ell i els pares d’Evie, tan generosos com hospitalaris. I passat el temps s’alegrava d’haver-se mantingut ferm en la seva benevolència.

—Com ho portes? —va preguntar assenyalant el guió amb el cap.

—El paper no és difícil —va admetre ella arronsant les espatlles—. Però actuar en una pel·lícula és un nou repte.

—I si t’entrevisto?

—En teoria només puc participar en les promocions que organitza la productora —va fer Evie. Semblava molesta.

Jasper va sentir un moment de pànic. Quina mena de periodista seria si no aconseguia una entrevista amb Evie tot i viure sota el mateix sostre?

—Només és pel diari estudiantil.

—Suposo que aquest no deu comptar…

—Segur que no —va dir Jasper més esperançat—. I potser t’ajudarà a entrar a l’Escola d’Art Dramàtic Irving.

Evie va deixar el guió damunt la taula.

—Vinga, va. Què vols saber?

Jasper va reprimir el sentiment de triomf i va preguntar amb fredor:

—Com vas aconseguir el paper a Tot al voltant de Miranda?

—Vaig anar a una audició.

—Explica’m com va anar. —Jasper va treure una llibreta i va començar a prendre notes.

El noi va ser prou curós de no parlar del nu d’Evie a Hamlet. Temia que ella li respongués que no ho esmentés. Sortosament no necessitava preguntar-li sobre aquest tema, perquè l’havia vist amb els seus propis ulls. En contrapartida, li va preguntar per les estrelles de la pel·lícula i altra gent famosa amb qui havia fet coneixença, i de mica en mica van arribar a Hank Remington.

Quan Jasper va dir el nom de Hank, els ulls d’Evie es van il·luminar amb una intensitat sentimental particular.

—Hank és la persona més valenta i compromesa que he conegut mai —va dir ella—. L’admiro tant…

—Però no només l’admires.

—L’adoro.

—I a part sortiu plegats.

—Sí, però m’estimaria més no parlar gaire d’això.

—És clar, cap problema —va dir Evie. Amb el «sí» com a resposta, ja era més que suficient.

Dave va arribar de l’escola i es va preparar un cafè amb llet.

—Em pensava que no podies fer-ne promoció —va dir a Evie.

«Calla la boca, fill de papà mocós», va pensar Jasper.

—Només és per al St Julian’s News —va replicar Evie a Dave.

Jasper va escriure l’article aquella mateixa nit.

Tan bon punt el va tenir escrit a màquina, es va adonar que podia ser més que un article per a un diari estudiantil. Hank era una estrella, Evie era una actriu menor d’edat i Lloyd era parlamentari. «Això pot ser una exclusiva», va pensar amb una excitació trepidant. Si aconseguia publicar-ho en un diari nacional seria un revulsiu per al seu futur professional.

Però també podia tenir problemes amb la família Williams.

L’endemà mateix va lliurar l’article a Sam Cakebread.

Després, agitat, va trucar al diari sensacionalista Daily Echo.

Va demanar pel cap de redacció. No el van passar amb ell sinó amb el periodista Barry Pugh.

—Sóc estudiant de periodisme i tinc un tema —va dir.

—Perfecte, endavant —va dir Pugh.

Jasper va dubtar uns instants. Era conscient que traïa Evie i tota la família Williams, però s’hi va tirar de cap.

—És sobre la filla d’un parlamentari que se’n va al llit amb una estrella del pop.

—Molt bé —va fer Pugh—. I qui són?

—Podríem quedar?

—M’imagino que vols diners?

—Sí, però això no és tot.

—Què més?

—Vull que el meu nom surti publicat a l’article.

—Primer escrivim la notícia, després ja en parlarem.

Pugh l’intentava ensarronar de la mateixa manera que Jasper feia amb Evie.

—No, gràcies —va respondre Jasper rotundament—. Si no li agrada la notícia, no cal que la publiqui, però si la utilitza, hi haurà d’escriure el meu nom.

—Molt bé, doncs —va fer Pugh—. Quan et va bé de quedar?

Al cap de dos dies, quan esmorzaven a Great Peter, Jasper va llegir al The Guardian que Martin Luther King organitzava una marxa multitudinària de desobediència civil a Washington en defensa d’una llei dels drets civils. King preveia la participació de cent mil persones.

—Bufa, donaria el que fos per veure-ho —va comentar Jasper.

—Jo també —va coincidir Evie.

Estava prevista per al mes d’agost, durant les vacances d’estiu, per tant Jasper no tindria universitat. Però no es podia permetre les noranta lliures del bitllet als Estats Units.

—Déu meu! —va exclamar Daisy Williams en obrir un sobre—. Lloyd, és una carta de la teva cosina d’Alemanya, la Rebecca!

—I qui diantre és aquesta Rebecca? —va preguntar Dave, el més jove de la casa, mentre s’empassava una boca plena de cereals inflats amb mel.

El seu pare fullejava els diaris amb la rapidesa d’un polític professional fins que va alçar la vista.

—No som exactament cosins. La van adoptar uns parents meus en morir els seus pares durant la guerra.

—No em recordava que teníem parents alemanys —va fer Dave—. Gott im Himmel! —va afegir en alemany.

Jasper havia observat que, amb els parents, Lloyd era sospitosament imprecís. El difunt Bernie Leckwith havia estat el seu padrastre, però ningú no havia parlat del seu veritable pare. Jasper estava convençut que Lloyd era fill il·legítim. No era una notícia del tot sensacionalista. Ser bastard ja no era tan ignominiós com en el passat. Amb tot, Lloyd mai no entrava en detalls.

—L’última vegada que vaig veure Rebecca va ser el mil nou-cents quaranta-vuit. Devia tenir uns disset anys; la Carla Franck, la meva parenta, ja l’havia adoptat. Vivien a Berlín-Mitte, de manera que la seva casa deu haver quedat a la part dolenta del Mur. Què se’n deu haver fet, d’ella?

—És evident que se les ha enginyat per sortir de l’Alemanya Oriental —va respondre Daisy— i se n’ha anat a Hamburg. Oh…, el seu marit es va lesionar quan fugien i ara va en cadira de rodes.

—Intenta localitzar Hannelore Rothmann. —Daisy va mirar Jasper—. Era la teva àvia. Sembla que el dia que van matar els pares de la Rebecca, durant la guerra, ella es va portar molt bé.

Jasper mai no havia conegut la família de la seva mare.

—No sabem què va passar exactament amb els meus avis alemanys, però la meva mare està segura que són morts —va dir.

—Ensenyaré la carta a la teva mare —va dir Daisy—. Hauria d’escriure a la Rebecca.

Lloyd va obrir el Daily Echo.

—Casundena! Què és això?

Jasper esperava que aquell moment arribés. Es va prémer les mans sobre la falda per evitar que li tremolessin.

Lloyd va desplegar el diari a la taula. A la pàgina 3 hi havia una fotografia d’Evie sortint d’un club nocturn amb Hank Remington, i el titular:


L’ESTRELLA DELS KORDS HANK I LA FILLA PORNO (17 ANYS) DEL PARLAMENTARI LABORISTA

de Barry Pugh i Jasper Murray



—Jo no ho he escrit, això! —va mentir Jasper. La indignació li va sonar forçada; el que realment sentia era eufòria en veure el seu nom en un reportatge d’un diari nacional. Els altres no semblaven percebre l’aiguabarreig d’emocions.

—«L’últim idil·li de l’estrella del pop Hank Remington» —va començar a llegir Lloyd— «és la filla del diputat per Hoxton Lloyd Williams de només disset anys. La jove actriu Evie Williams és famosa per aparèixer nua a l’escenari de Lambeth Grammar, l’exclusiva escola per a fills de l’elit».

—Déu meu, quina vergonya —va exclamar Daisy.

Lloyd va continuar llegint.

—«“Hank és la persona més valenta i compromesa que he conegut mai”, va assegurar Evie. Tant l’actriu com Remington donen suport a la campanya pel Desarmament Nuclear, malgrat la desaprovació del seu pare, portaveu del partit laborista per als afers militars». —Lloyd va dirigir una mirada severa a Evie—. De gent valenta i compromesa, en coneixes un niu, inclosa la teva mare, que conduïa una ambulància durant el bombardeig alemany a Londres, i el teu besoncle, en Billy Williams, que va lluitar a la batalla del Somme. En Hank deu ser un fora de sèrie per eclipsar-los.

—No hi fa res —va dir Daisy—. Però Evie, em pensava que no podies fer entrevistes sense consultar-ho a la productora.

—Déu meu, és culpa meva —va fer Jasper. Tots el van mirar. Ell sabia que es crearia aquella situació i estava preparat. No li va costar gaire mostrar-se afligit, se sentia terriblement culpable—. Vaig entrevistar l’Evie per al diari estudiantil. L’Echo em deu haver afusellat la notícia i l’ha refet per donar-hi un to més sensacionalista. —Jasper s’havia preparat la coartada amb temps.

—Primera lliçó de la vida pública —va dir Lloyd—. Els periodistes són uns traïdors.

«Justa la fusta», va pensar Jasper: «sóc un traïdor». Però semblava que la família Williams acceptava de bon grat que no havia estat intenció seva que l’Echo escampés la notícia.

—Potser em quedo sense el paper —va dir Evie, a punt de plorar.

—No veig que això pugui perjudicar la pel·lícula, més aviat al contrari —va dir Daisy.

—Tant de bo tinguis raó —va dir Evie.

—No saps quin greu em sap, Evie —va dir Jasper, amb la màxima sinceritat que va poder arreplegar—. Em sento com si t’hagués fallat molt.

—No era la teva intenció —va dir Evie.

Jasper havia superat el mal tràngol. Al voltant de la taula, ningú no li dirigia una mirada acusadora. Pensaven que ell no tenia la culpa del reportatge a l’Echo. De l’única que recelava era de Daisy, que arrufava subtilment el front i tenia la mirada esquiva. Però, en honor a la seva mare, estimava Jasper i mai no l’acusaria de jugar a dues bandes.

—Me’n vaig a la redacció del Daily Echo —va dir Jasper posant-se dempeus—. Vull enganxar aquest malparit d’en Pugh a veure quina explicació em dóna.

Agraïa marxar de casa. Havia aconseguit sortir d’un mal pas amb una mentida, i va alliberar un raig de tensió cabalós.

Al cap d’un hora era a l’Echo i no hi cabia de l’emoció. Allò era el que anhelava: la redacció, les màquines d’escriure, el telèfons sonant, els tubs pneumàtics transportant còpies per la sala, l’enrenou general.

Barry Pugh rondava els vint-i-cinc anys; era un home menut i guerxo, duia el vestit rebregat i les sabates de pell d’ant esgarrinxades.

—Et felicito —va dir.

—L’Evie encara no sap que vaig ser jo qui li va passar el tema.

Pugh no tenia temps per als escrúpols de Jasper.

—Si haguéssim de demanar permís cada vegada que publiquem un article, poca cosa faríem.

—En teoria havia de rebutjar totes les entrevistes excepte les que li programés el publicista de la productora.

—Els publicistes són l’enemic. Pots estar orgullós d’haver estat més intel·ligent que un d’ells.

—És que ho sóc.

Pugh li va allargar un sobre. Jasper el va estripar per obrir-lo i va veure un xec.

—La teva recompensa —va dir Pugh—. Això és el que es paga per un titular a tercera pàgina.

Jasper es va fixar en la xifra: noranta lliures.

Li va venir al cap la marxa de Washington. Noranta lliures era el bitllet per als Estats Units. Finalment podria anar a Amèrica.

El cor no li cabia al pit.

—Moltes gràcies —va dir, i es va embutxacar el xec.

Barry va assentir amb el cap.

—Si tens més temes com aquest, ja ens ho faràs saber —va afegir.

Dave Williams havia de tocar al Jump Club i estava neguitós. Era un dels escenaris de moda del centre de Londres, just a tocar del carrer d’Oxford. Tenia fama de descobrir noves promeses i havia catapultat diversos grups a les llistes de grans èxits. Músics de renom anaven al Jump Club a escoltar nous talents.

El local no tenia res d’especial. Hi havia un petit escenari a un extrem i, a l’altre, una barra. Al mig hi havia espai per a unes dues-centes persones ballant amb els culs frec a frec. El terra era un cendrer. L’única decoració eren uns quants cartells esparracats d’espectacles famosos que s’hi havien fet en el passat. Les parets del camerino, en canvi, mostraven els grafits més obscens que Dave havia vist mai.

La seva interpretació amb els Guardsmen havia millorat, en part gràcies als valuosos consells del seu cosí. Lenny tenia debilitat per Dave i li parlava com si fos el seu oncle, tot i que només era vuit anys més gran.

—Escolta bé la bateria —li havia dit Lenny—. I així mai no perdràs el ritme. —O bé—: Aprèn a tocar sense mirar la guitarra, de manera que puguis creuar la mirada amb el públic. —Dave li agraïa qualsevol consell que li donés, però sabia que encara estava a anys llum de semblar un professional. Amb tot, se sentia increïblement bé a l’escenari. No havia de llegir ni escriure res, per tant ja no era un cap buit; de fet, se li donava bé, i progressava. Fins i tot havia fantasiejat que es convertiria en músic i no hauria d’estudiar mai més de la vida; però sabia que tenia poques oportunitats.

El grup cada dia ho feia millor. Quan Dave cantava a l’hora amb Lenny, sonaven moderns, més com els Beatles. I Dave havia convençut Lenny per provar material diferent, autèntic blues de Chicago i soul de Detroit ballable, la mena de música que tocaven els grups joves. Arran d’aquests canvis, havien captat més concerts i, en comptes de fer-ne un cada quinze dies, tenien lligades actuacions per a totes les nits de divendres i dissabte.

Dave tenia un altre motiu per estar neguitós. Havia aconseguit aquell concert després de demanar a Hank Remington, el nòvio d’Evie, que recomanés el grup. Però Hank havia fet mofa del nom del grup.

—Els Guardsmen sona passat de moda, com els Four Aces i els Jordanaires —li va dir.

—El podríem canviar —li va respondre Dave, disposat a fer el que calgués per aconseguir un contracte al Jump Club.

—L’última tendència és agafar noms d’una cançó de blues antiga, com els Rolling Stones.

Dave va recordar un tema de Booker T. and the MGs que havia escoltat feia uns dies. Li havia sorprès el nom, del tot estrafolari.

—I què me’n dius, de Plum Nellie? —va suggerir.

A Hank li va agradar i va recomanar al club que provessin un nou grup de nom Plum Nellie. Una proposta d’un famós com Hank era com una ordre, i el grup va aconseguir el concert.

Però quan Dave va parlar als membres de la banda del canvi de nom, Lenny s’hi va negar en rodó.

—Som els Guardsmen i serem els Guardsmen —va dir Lenny, tossut com era, i va canviar de tema. Dave no es va atrevir a dir-li que al Jump Club ja es pensaven que eren els Plum Nellie.

I en aquell moment la caixa dels trons estava a punt d’esclatar.

A les proves de so van tocar «Lucille». Després de la primera estrofa, Dave va parar en sec i es va girar cap al primer guitarrista, Geoffrey.

—Què collons era això? —va fer Dave.

—Què?

—Acabes de tocar una cosa estranyíssima.

Geoffrey li va dirigir un somriure murri.

—No res. Només una transició harmònica.

—Això no surt al disc.

—Quin problema hi ha? No saps tocar en do sostingut disminuït?

Dave sabia perfectament què succeïa. Geoffrey intentava deixar-lo per principiant davant de tothom. Però, dissortadament, Dave no havia sentit mai a parlar d’un acord disminuït.

—Un pianista de pub en diu doble menor, Dave —va dir Lenny.

—Ensenya-m’ho —va dir Dave a Geoffrey, empassant-se l’orgull.

Geoffrey va posar els ulls en blanc i va sospirar, però li va ensenyar com tocar l’acord.

—Així, veus? —va dir en to displicent com si estigués tip de tractar amb aficionats.

Dave va reproduir l’acord. No era complicat.

—La pròxima vegada, avisa’m abans que toquem la cançó, collons —va dir.

Després d’aquest incident tot va anar sobre rodes. Phil Burleigh, l’amo del club, va entrar a mitges proves de so i va parar l’orella. Tenia una calvície precoç i tothom el coneixia pel nom de Curly Burleigh. Quan van acabar, va fer un gest d’aprovació amb el cap.

—Moltes gràcies, Plum Nellie —va dir.

Lenny va fulminar Dave amb la mirada.

—El grup es diu els Guardsmen —va replicar amb fermesa.

—Havíem comentat de canviar-lo.

—Ho vas comentar tu. I jo vaig dir que no.

—Ei, company, els Guardsmen és un nom horrible —va opinar Curly.

—Doncs és com ens diem.

—Escolta, aquesta nit vindrà Byron Chesterfield —va dir Curly amb certa exasperació—. És el promotor més important de Londres i probablement d’Europa. Potser et proporcionarà feina, però amb aquest nom no aniràs enlloc.

—Byron Chesterfield? —va fer Lenny, rient—. El conec de tota la vida. En realitat es diu Brian Chesnowitz. El seu germà té una parada al mercat d’Aldgate.

—El que em preocupa és el teu nom, no el seu —va etzibar-li Curly.

—El nostre nom està bé.

—No puc programar un grup que es diu els Guardsmen. Tinc una reputació, jo. —Curly es va posar de peu dret—. Ho sento, nois —va dir—. Ja podeu plegar l’equip.

—Au va, Curly, no facis enfadar en Hank Remington —va dir Dave.

—En Hank és un vell amic —va respondre Curly—. Als anys cinquanta, vam tocar skiffle plegats al 2i’s Coffe Bar. Però ell em va recomanar un grup que es deia Plum Nellie, i no els Guardsmen.

Dave estava abatut.

—Vindran tots els meus amics! —va exclamar. Pensava en Linda Robertson en especial.

—Em sap greu —va fer Curly.

Dave es va girar cap a Lenny.

—Pensa-t’ho bé —va demanar—. Què és un nom, al cap i a la fi?

—És el meu grup, no el teu —va respondre Lenny pertinaçment.

Vet aquí el problema.

—És evident que el grup és teu —va dir Dave—. Però em vas ensenyar que el client sempre té la raó. —Li va venir una ràfega d’inspiració—. I demà al matí podem tornar a ser els Guardsmen, si vols.

—Psee… No. —Va dir a l’últim Lenny. Però començava a flaquejar.

—Millor això que no pas no tocar —va insistir Dave aprofitant la davantera—. Seria depriment marxar ara a casa.

—Vinga, va, a la merda tot —va claudicar Lenny—. D’acord.

I la crisi es va tancar amb gran alleujament i gratitud de Dave.

Tota la banda seia a la barra fent cerveses mentre els primers clients arribaven en comptagotes. Dave es va limitar a prendre una gerra de cervesa, prou per relaxar-se i no grapejar els acords. Lenny en va prendre dues, i Geoffrey, tres.

Dave es va posar content en veure aparèixer Linda Robertson amb un vestit porpra curt i unes botes de canya alta blanques. Ni ella ni els amics de Dave no tenien l’edat legal per veure alcohol als bars, però feien mans i mànigues per aparentar més anys, i de tota manera la llei no s’executava al peu de la lletra.

L’actitud de Linda envers Dave era una altra. En el passat, ella l’havia tractat com el germà petit espavilat, tot i que tenien la mateixa edat. Als ulls d’ella, però, el fet que Dave toqués al Jump Club l’havia convertit en una persona diferent. D’ençà d’aleshores el veia com un noi madur i cultivat, i li feia tot de preguntes sobre el grup amb gran entusiasme. «Si tot allò ho havia aconseguit tocant amb el grup d’arreplegats de Lenny», va pensar Dave, «què els devia passar, a les veritables estrelles del pop?».

La banda va tornar als camerinos per canviar-se. Els membres de les bandes professionals solien actuar vestits tots igual, però això sortia massa car. Tanmateix, Lenny s’havia compromès a tenir camises vermelles per a tothom. Dave creia que els grups conjuntats estaven passats de moda: els anàrquics Rolling Stones vestien com cadascun d’ells volia.

Els Plum Nellie no eren el plat fort de la nit i van tocar els primers. Lenny, com a líder del grup, presentava les cançons. Seia a un costat de l’escenari, amb el piano de paret de gairell per poder veure el públic. Dave era al mig, tocant i cantant, i la majoria de les mirades se centraven en ell. L’entrebanc del nom del grup ja l’havia superat —si més no per una estona— i ja es podia relaxar. Mentre tocava es bellugava i feia girar la guitarra com si fos la seva parella de ball; quan cantava s’imaginava que parlava al públic i emfasitzava les paraules amb expressions facials i moviments del cap. Com sempre, les noies el corresponien dirigint-li la mirada i somrient mentre ballaven al ritme.

Després del concert, Byron Chesterfield els va anar a trobar als camerinos.

Rondava els quaranta anys i lluïa un bonic vestit blau cel amb armilla i una corbata estampada de margarides. A banda i banda d’un serrell passat de moda, els cabells li feien entrades. Amb la seva presència un baf de colònia va envair la cambra.

Es va dirigir a Dave.

—No està gens malament, el teu grup —va dir.

—Gràcies, senyor Chesterfield, però és el seu grup —va fer Dave assenyalant Lenny.

—Hola, Brian —va dir Lenny—. Ja no et recordes de mi?

—Mare meva! En Lenny Avery —va exclamar amb un accent londinenc encara més tancat—. No t’havia reconegut. Com va la parada?

—Perfecte, millor que mai.

—És un bon grup, Lenny: el baix i la bateria compactes, bons guitarres i piano. M’agraden les segones veus. —Va ensenyar el polze a Dave—. I les noies adoren el noi. Teniu gaire feina?

Dave estava emocionat. A Byron Chesterfield li agradava el grup!

—Tenim ocupats tots els caps de setmana —va dir Lenny.

—Si hi esteu interessats, us puc portar a actuar sis setmanes fora de Londres, a l’estiu —va dir Byron—. Serien cinc nits per setmana, de dimarts a dissabte.

—No ho sé —va dir Lenny amb indiferència—. Hauria de demanar a la meva germana que s’ocupés de la parada mentre jo sóc fora.

—Noranta lliures a la setmana per a vosaltres, i netes.

Segons els càlculs de Dave, això era més del que mai els havien pagat. I amb una mica de sort coincidiria amb les vacances escolars.

Lenny encara dubtava, cosa que feia sortir de polleguera Dave.

—I què hi ha dels menjars i l’allotjament? —va preguntar Lenny. Dave es va adonar aleshores que no és que no hi estigués interessat, sinó que negociava.

—L’allotjament el tindreu cobert, però els àpats no —va contestar Byron.

Dave es preguntava si es tractava d’actuar en un complex turístic costaner, on hi havia feina estacional per als animadors.

—Jo no puc deixar la parada per aquests diners, Brian. Llàstima que no són cent vint lliures per setmana. Aleshores sí que m’ho pensaria —va dir Lenny.

—El local ja puja noranta-cinc, i a preu d’amic.

—Doncs quedem en cent deu.

—Si renuncio al meu sou, puc pagar-vos fins a cent.

Lenny es va dirigir al grup.

—Què hi dieu, nois?

Tots volien agafar la feina.

—Quin local és? —va preguntar Dave.

—Un club que es diu The Dive.

Lenny va fer que no amb el cap.

—No n’he sentit a parlar mai. On és?

—Ah, no us ho havia dit? —va fer Byron Chesterfield—. És a Hamburg.

Dave no podia reprimir l’emoció. Un contracte per actuar sis setmanes a Alemanya! Legalment, ja tenia prou edat per deixar l’escola. Hi havia alguna possibilitat d’esdevenir músic professional?

Eufòric, es va endur la guitarra, l’amplificador i Linda Robertson cap a casa, a Great Peter, amb la intenció de deixar l’equip i després acompanyar-la caminant a casa dels pares d’ella, a Chelsea. Llàstima que els pares de Dave encara estaven desperts i la seva mare el va aturar a l’entrada.

—Com ha anat? —va preguntar, entusiasmada.

—Genial —va dir ell—. He passat a deixar les coses i ara acompanyaré la Linda a casa seva caminant.

—Hola, Linda —va dir Daisy—. Encantada de tornar-te a veure.

—Com està? —va fer Linda educadament transformant-se en una escolar decent; però Dave veia com la seva mare clissava el vestit curt i les botes provocadores.

—Us tornaran a contractar al club? —va preguntar Daisy.

—Doncs, mira, un promotor que es diu Byron Chesterfield ens ha ofert un treball d’estiu en un altre club. És fantàstic perquè coincideix amb les vacances escolars.

El seu pare va sortir de la sala d’estar, encara amb el vestit que havia dut a l’habitual acte polític dels dissabtes a la nit.

—Què passa per les vacances escolars?

—El nostre grup té un contracte per a sis setmanes.

Lloyd va arrufar les celles.

—T’hauries de mirar bé les vacances. L’any que ve tens les proves de batxillerat i són molt importants. Fins ara no has tret ni de bon tros notes prou bones per permetre’t passar tot un estiu fora de casa.

—Puc estudiar durant el dia. Tocarem a la nit.

—Hmm. Ja veig que tampoc no t’importa perdre’t les vacances que fem cada any tota la família a Tenby.

—Sí que m’importa —va mentir Dave—. M’encanta Tenby. Només que aquesta és una gran oportunitat.

—En tot cas, no veig que et puguem deixar sol en aquesta casa dues setmanes mentre nosaltres som a Gal·les. Només tens quinze anys.

—Eh…, el club no és a Londres —va dir Dave.

—On és?

—A Hamburg.

—Com? —va fer Daisy.

—No em vinguis amb bestieses —va dir Lloyd—. Et penses que a la teva edat et deixarem fer aquestes coses? Per començar, deu estar prohibit per la normativa laboral alemanya.

—No totes les lleis es compleixen al peu de la lletra —va replicar Dave—. Segur que abans de tenir divuit anys ja bevies il·legalment als pubs.

—Jo vaig anar a Alemanya amb la meva mare quan tenia divuit anys. I per descomptat que no vaig passar sis setmanes sense la supervisió d’un adult en un país estranger amb quinze anys.

—No estaré sol. El cosí Lenny em vigilarà.

—No crec que sigui una espelma de confiança.

—Una espelma? —va saltar Dave, indignat—. I jo què sóc? Una dama victoriana?

—Ets un infant, segons la llei, i un adolescent, en la realitat. Per descomptat que no ets un adult.

—Tens una cosina a Hamburg —va fer Dave, a la desesperada—. La Rebecca. Va escriure a la mare. Li podries dir que em vigilés.

—És una cosina llunyana d’una adopció, i fa setze anys que no la veig. No hi ha prou relació per endossar-li un adolescent rebel a l’estiu. Jo mateix dubtaria de demanar-ho a la meva germana.

Daisy va adoptar un to conciliador.

—Lloyd, amor meu, per la carta em va fer la impressió que és una persona molt amable. I no penso que tingui fills. Així que no crec que li destorbi que l’hi demanem.

Lloyd semblava enfadat.

—De debò vols que en Dave marxi?

—No, i és clar que no. Jo m’estimaria més que vingués a Tenby amb nosaltres. Però s’està fent gran, i haurem de deixar que s’allunyi una mica de la falda de la mare. —Va mirar el seu fill—. No seran flors i violes, i tampoc no serà tan divertit com s’imagina, però alguna lliçó en traurà.

—No —va dir Lloyd amb rotunditat—. Si tingués divuit anys, potser hi estaria d’acord. Però és molt jove, massa jove.

Dave volia cridar de ràbia i esclafir a plorar al mateix temps. No podia ser que li arruïnessin aquesta oportunitat.

—És tard —va dir Daisy—. Ja en parlarem demà al matí. En Dave ha d’acompanyar la Linda a casa seva abans que els seus pares es comencin a preocupar.

Dave va vacil·lar, reticent a deixar la discussió a mitges.

Lloyd es va dirigir al peu de l’escala.

—No et facis il·lusions —va advertir a Dave—. No hi aniràs.

Dave va obrir la porta de la casa. Si sortia en aquell mateix instant, sense contestar, deixaria els seus pares amb la impressió equivocada. Havien de saber que no evitarien que marxés a Hamburg tan fàcilment.

—Escolta’m bé, pare —va dir. Lloyd semblava perplex i Dave es va decidir a parlar—: Per primera vegada a la meva vida triomfo en alguna cosa i vull que entenguis que, si me la treus, marxaré de casa. I et ben juro que si marxo, mai, mai de la vida no hi tornaré.

Va acompanyar Linda al carrer i va desaparèixer donant un cop de porta.





24


Tània Dvorkin tornava a ser a Moscou, però Vassili Iénkov, no.

Després que els arrestessin tots dos a la lectura poètica de la plaça de Maiakovski, Vassili havia estat condemnat per «activitats i propaganda antisoviètica» i sentenciat a dos anys en un camp de treball a Sibèria. Tània se sentia culpable: havia estat còmplice del delicte amb Vassili, però n’havia sortit indemne.

Tània donava per fet que havien apallissat i interrogat Vassili. Tanmateix ella continuava en llibertat i treballant de periodista, i això volia dir que el seu amic no l’havia delatat. Potser s’havia negat a parlar. El més probable era que hagués anomenat col·laboradors ficticis plausibles que el KGB cregués que senzillament eren difícils de localitzar.

L’estiu del 1963, Vassili havia complert la seva sentència. Si era viu —si havia sobreviscut al fred, la fam i la malaltia que matava molts confinats als camps de treball— hauria d’estar en llibertat. Malauradament, no havia aparegut.

Normalment als presos se’ls permetia enviar i rebre una carta al mes després de passar una fèrria censura, però Vassili no podia escriure a Tània perquè això la delataria al KGB; per tant, no en tenia cap notícia i el mateix els passava, sens dubte, a la majoria d’amics del noi. Potser havia escrit a la seva mare, a Leningrad. Tània no la coneixia; la relació de Vassili amb Tània era secreta fins i tot per a la seva mare.

Vassili era l’amic més íntim de Tània i ella es passava nits senceres en blanc patint per ell. Potser estava malalt, o mort? Potser l’havien condemnat per un altre delicte, i li havien allargat la sentència? A Tània la incertesa la torturava tant que li provocava mal de cap.

Una tarda es va arriscar a esmentar Vassili davant del seu cap, Daniïl Antónov. La redacció de la TASS era una sala gran i sorollosa, amb periodistes que picaven a màquina, parlaven per telèfon, llegien diaris i entraven i sortien de la biblioteca. Si parlava baixet no la sentiria ningú més.

—Què se’n va fer de l’Ustin Bodian, al final? —va començar dient.

El maltractament de Bodian, un cantant d’òpera dissident, era el tema de l’edició de Dissidència que Vassili repartia quan el van arrestar, un article que havia escrit Tània.

—Bodian va morir de pneumònia —va dir Daniïl.

Tània ja ho sabia. Només fingia ignorància per portar la conversa cap a Vassili.

—Aquell dia que em van arrestar, també van arrestar un escriptor, un tal Vassili Iénkov —va dir en veu molt baixa—. Saps què se’n va fer?

—El guionista. Li van caure dos anys.

—Llavors ja el deuen haver alliberat.

—És possible, no en sé res. No recuperarà la feina o sigui que vés a saber on anirà.

Aniria a Moscou, Tània n’estava segura. Però va arronsar les espatlles, fingint indiferència, i va tornar a picar el seu article sobre una dona paleta.

Havia fet diverses indagacions discretes a persones que ho sabrien, si Vassili hagués tornat. La resposta sempre havia estat la mateixa: ningú no en sabia res.

Aleshores, aquella tarda, Tània en va tenir notícies.

Sortia de l’edifici de la TASS al final d’una jornada de feina, quan se li va aproximar un desconegut.

—Tània Dvorkin? —va sentir.

Es va girar i va veure un home prim i pàl·lid, que portava la roba molt bruta.

—Sí? —va dir Tània, una mica neguitosa.

No es podia imaginar què volia d’ella un home com aquell.

—En Vassili Iénkov em va salvar la vida —va dir ell.

Va ser tan inesperat que es va quedar un moment sense saber què respondre. Li van passar massa preguntes pel cap: de què coneixes en Vassili? On i quan et va salvar la vida? Per què m’has vingut a veure?

L’home li va posar a la mà un sobre ronyós de la mida d’un full de paper, es va girar i va marxar.

Tània va tardar un moment a refer-se. Finalment es va adonar que hi havia una pregunta més important que totes les altres.

—És viu en Vassili? —va preguntar, mentre l’home encara la podia sentir.

El desconegut es va aturar i es va girar. La pausa va oprimir-li el cor de por, a Tània.

—Sí —va dir l’home llavors i ella va sentir una sobtada lleugeresa.

L’home se’n va anar.

—Espera! —va cridar Tània, però l’home va apressar el pas, va girar una cantonada i va desaparèixer.

El sobre no estava tancat i Tània va mirar què hi havia dins. Va veure uns quants fulls escrits amb una lletra que va reconèixer com la de Vassili. Els va treure a mitges. El primer full duia aquest encapçalament:


CONGELACIÓ

d’Ivan Kuznétsov



Va tornar a ficar els fulls al sobre i va caminar cap a la parada de l’autobús. Estava espantada i emocionada alhora. «Ivan Kuznétsov» era un pseudònim evident, el nom més comú que un es podia imaginar, com Hans Schmidt a Alemanya o Jean Lefevre a França. Vassili havia escrit alguna cosa, un article o un conte. Es moria de ganes de llegir-lo, i alhora va haver de resistir l’impuls de treure-se’l de sobre com si fos una cosa contaminada, perquè estava segura que seria subversiu.

Se’l va guardar a la bossa de mà. Va pujar a l’autobús quan aquest va arribar. Anava ple de gom a gom —era l’hora punta del vespre— i no es va poder mirar el manuscrit durant el trajecte per no arriscar-se que algú el llegís per sobre la seva espatlla. Va haver de reprimir la impaciència.

Va pensar en l’home que li havia donat el sobre. Anava mal vestit, semblava mig mort de fam i malalt, i tenia una expressió atemorida: exactament com si acabés de sortir de la presó. Semblava content de desfer-se del sobre i poc inclinat a dir res que no fos estrictament necessari. Però, si més no, havia explicat per què s’havia prestat a fer un encàrrec tan perillós. Pagava un deute. «En Vassili Iénkov em va salvar la vida», havia dit. «Com?», es va preguntar una altra vegada.

Va baixar de l’autobús i va caminar cap a la Casa del Govern. D’ençà que havia tornat de Cuba estava instal·lada al pis de la seva mare. No tenia cap motiu per buscar-se’n un de propi i sabia que, si ho feia, no seria tan luxós.

Va parlar una estona amb Ània i després va anar a la seva habitació. Es va asseure al llit i va llegir el que havia escrit Vassili.

Havia canviat la cal·ligrafia. Les lletres eren més petites, les inclinacions menys acusades, els traços havien perdut extravagància. No podia saber si això reflectia un canvi de personalitat o només una escassesa de paper.

Va començar a llegir.


Ióssif Ivànovitx Màslov, anomenat Soso, estava exultant quan va arribar el menjar fet malbé.

Normalment, els guàrdies el robaven gairebé tot per vendre’l. Els presos havien de passar només amb les farinetes del matí i la sopa de nap de la nit. A Sibèria el menjar no es feia malbé gairebé mai, perquè normalment la temperatura ambient estava sota zero, però el comunisme feia miracles. Per això quan, de tant en tant, el menjar s’omplia de cucs i el greix es tornava ranci, el cuiner l’abocava a la cassola i els presos xalaven. Soso va engolir la kasha oliosa amb llard pudent desitjant que n’hi hagués més.



A Tània li van venir basques però havia de continuar llegint.

Cada pàgina la commovia més que l’anterior. El conte narrava una relació insòlita entre dos presos, un intel·lectual dissident i un gàngster inculte. Vassili tenia un estil senzill i directe que era extraordinàriament efectiu. Descrivia la vida al camp amb un llenguatge brutalment gràfic. Però hi havia alguna cosa més que una descripció. Potser per la seva experiència amb els espais dramàtics radiofònics, Vassili sabia com desenvolupar una història i Tània no va perdre l’interès en cap moment.

El camp de treball fictici estava situat en un bosc de làrixs siberians, i la feina de Vassili consistia a talar arbres. No hi havia normes de seguretat ni roba protectora ni equipament i, per tant, els accidents sovintejaven. Tània es va fixar especialment en un episodi en què el gàngster es tallava una artèria del braç amb una serra i l’intel·lectual el salvava lligant-li un torniquet. Era així com havia salvat Vassili la vida del missatger que havia portat el manuscrit a Moscou des de Sibèria?

Tània va llegir el conte dues vegades. Era gairebé com parlar amb Vassili: el fraseig li era tan familiar, li recordava els centenars de converses i discussions que havien mantingut i va reconèixer la mena de coses que ell trobava divertides, dramàtiques o iròniques. El cor se li va encongir d’enyorança.

Ara que sabia que Vassili era viu havia d’esbrinar per què no havia tornat a Moscou. Al conte no hi havia cap pista. Però Tània coneixia algú que ho podia saber gairebé tot: el seu germà.

Va guardar el manuscrit al calaix de la tauleta de nit. Va sortir de l’habitació.

—Baixo a veure en Dimka, no tardaré gaire —va dir a la seva mare.

Va baixar amb ascensor fins al pis on vivia el seu germà.

Li va obrir la porta Nina, l’esposa de Dimka, embarassada de nou mesos.

—Que maca que estàs! —va dir Tània.

No era veritat. Nina havia superat feia temps l’etapa en què la gent diu a les embarassades que estan «radiants». Estava grossa, amb els pits penjant i la panxa tesada al límit. La pell clara i pigallada havia empal·lidit i els cabells castany rogencs estaven greixosos. Tenia vint-i-nou anys, però semblava més gran.

—Passa —va dir amb veu cansada.

Dimka estava mirant les notícies. Va apagar el televisor i va fer un petó a Tània. Li va oferir una cervesa.

També hi havia la mare de Nina, Maixa, que havia vingut de Perm amb tren per ajudar la seva filla quan naixés el nadó. Maixa era una pagesa menuda i prematurament arrugada, vestida de negre, i molt cofoia de la posició de la seva filla i del seu pis amb classe. Tània es va sorprendre quan va conèixer Maixa, perquè es pensava que la mare de Nina era mestra; va resultar que treballava a l’escola del poble, però de dona de fer feines. Nina havia fet veure que els seus pares tenien una posició més elevada. Tània va pensar que això era una cosa molt habitual, gairebé universal.

Van comentar l’embaràs de Nina mentre Tània pensava maneres de quedar-se sola amb Dimka. No volia parlar de Vassili davant de Nina ni de la seva mare. Instintivament desconfiava de la dona del seu germà.

Per què era tan intens aquell sentiment? La feia sentir culpable. Va decidir que era a causa de l’embaràs. Nina no era intel·lectual, però era llesta: no era de les que es queden embarassades sense voler. Tània sospitava, encara que no ho hagués dit mai, que Nina havia manipulat Dimka perquè es casés amb ella. La noia sabia que el seu germà era sofisticat i entès en gairebé tot, però era ingenu i romàntic amb les dones. Per què havia volgut atrapar-lo Nina? Perquè els Dvorkin era una família d’elit i Nina era ambiciosa?

«No siguis tan dolenta», es va dir.

Van estar conversant mitja hora i després es va aixecar per marxar.

No hi havia res de sobrenatural en la relació dels bessons, però es coneixien tan bé que normalment l’un podia endevinar què pensava l’altre, i Dimka va intuir que Tània no havia baixat per parlar de l’embaràs de Nina. Ell també es va aixecar.

—Trauré les escombraries —va dir—. M’ajudes, Tània?

Van baixar amb l’ascensor, cada un amb una galleda de brossa. Van sortir per la part de darrere de l’edifici, i Dimka no va parlar fins que no va veure que no hi havia ningú a prop.

—Què hi ha?

—Vassili Iénkov ha complert la sentència, però no ha tornat a Moscou.

A Dimka se li va endurir l’expressió. Estimava Tània i ella ho sabia, però no estava d’acord amb les seves idees polítiques.

—Iénkov es va esforçar per minar el govern per al qual treballo. Què m’importa el que li passi?

—Creu en la llibertat i la justícia, com tu.

—Aquesta mena d’activitats subversives només serveixen perquè els de la línia dura s’oposin a les reformes.

Tània sabia que no només defensava el seu amic, sinó també a si mateixa.

—Si no fos per persones com Vassili, els de la línia dura dirien que tot va bé, i no hi hauria pressió per fer canvis. Com sabria la gent que van matar l’Ustin Bodian, per exemple?

—En Bodian va morir de pneumònia.

—Dimka, això no és digne de tu. El van deixar morir, i tu ho saps.

—Cert. —Dimka semblava avergonyit. Amb una veu més cordial va dir—: Estàs enamorada d’en Vassili Iénkov?

—No. M’agrada. És divertit, intel·ligent i valent. Però és la mena d’home que necessita un seguit de jovenetes.

—O ho era. Al camp de presoners polítics no hi ha nenes maques.

—La qüestió és que és amic meu i ha complert la sentència.

—El món és ple d’injustícies.

—Vull saber si li ha passat alguna cosa i tu ho pots descobrir, si vols.

Dimka va sospirar.

—I la meva carrera, què? Al Kremlin, la compassió pels dissidents injustament tractats no es considera una virtut.

Tània es va animar. Dimka s’estava afeblint.

—Sisplau. És molt important per a mi.

—No et puc prometre res.

—Fes el que puguis.

—Entesos.

Tània estava tan agraïda que li va fer un petó a la galta.

—Ets un bon germà —va dir—. Gràcies.

Així com diuen que els esquimals tenen moltes paraules diferents per a la neu, els ciutadans de Moscou tenien moltes expressions per dir «mercat negre». Qualsevol cosa que no fos un article de necessitat bàsic s’havia de comprar «a l’esquerra». Moltes d’aquestes compres eren delictives: trobaves un home que entrava texans de contraban d’Occident i en pagaves un preu astronòmic. D’altres no eren ni legals ni il·legals. Per comprar una ràdio o una catifa, havies d’apuntar-te a una llista d’espera; però et podies col·locar en les primeres posicions «per influència» si eres una persona amb contactes i tenies capacitat per tornar el favor; o «a través d’amics» si tenies un parent o un company amb possibilitats de manipular la llista. Saltar-se la cua estava tan estès que la majoria dels moscovites creien que ningú no arribava mai a dalt de tot de la llista només esperant.

Un dia, Natàlia Smotrova va demanar a Dimka que l’acompanyés a comprar una cosa al mercat negre.

—Normalment ho demanaria a en Nik —va dir. Nikolai era el seu marit—. Però és un regal per al seu aniversari i vull que sigui una sorpresa.

Dimka no sabia gaires coses de la vida de Natàlia fora del Kremlin. Estava casada i no tenia fills, però els seus coneixements arribaven fins aquí. Els apparàtxiks del Kremlin formaven part de l’elit soviètica, però el Mercedes de Natàlia i el seu perfum d’importació parlaven d’alguna font de privilegi i diners. Tanmateix, si hi havia un Nikolai Smótrov als càrrecs més alts de la jerarquia comunista, Dimka no n’havia sentit a parlar mai.

—Què li regalaràs?

—Un magnetòfon. Vol un Grunding, que és una marca alemanya.

Un ciutadà soviètic només podia comprar un magnetòfon alemany al mercat negre. Dimka no entenia com Natàlia es podia permetre un regal tan car.

—On el trobaràs? —va preguntar.

—Hi ha un tal Max al Mercat Central.

Aquell basar de Sadovaia Samotioitxnaia era una alternativa legal a les botigues estatals. S’hi venien productes d’horts privats a preus més elevats. En lloc de llargues cues i productes poc atractius, hi havia muntanyes de verdures acolorides, per als que se les podien permetre. I la venda de productes legítims emmascarava el negoci il·legal i encara més rendible que feien a moltes parades.

Dimka entenia el motiu pel qual Natàlia volia que l’acompanyés. Alguns dels homes que es dedicaven a traficar eren gàngsters i una dona havia de ser cautelosa.

Dimka esperava que no en tingués cap altre, de motiu. No volia veure’s abocat a la temptació. En aquell moment se sentia proper a Nina, que estava a punt de parir. No havien tingut relacions sexuals des de feia dos mesos, cosa que el feia encara més vulnerable als encants de Natàlia. Però això perdia importància al costat de la imminent paternitat. L’última cosa que Dimka volia era un flirteig amb Natàlia. D’altra banda no li podia negar aquell favor.

Hi van anar a l’hora de dinar. Natàlia i Dimka van anar al mercat amb el Mercedes antic de la noia. Malgrat els anys que tenia, el vehicle era ràpid i còmode. Dimka no entenia d’on treia les peces de recanvi.

Pel camí Natàlia va preguntar per Nina.

—Ha sortit de comptes —va dir ell.

—Si necessites coses pel nadó, fes-m’ho saber —va dir Natàlia—. La germana d’en Nik té un nen de tres anys i ja no necessita els biberons ni tota la resta.

Dimka es va quedar parat. Els biberons eren un luxe més rar que els magnetòfons.

—Gràcies, ho faré.

Van aparcar i van travessar el mercat per dirigir-se a la botiga que venia mobles de segona mà. Era un negoci semilegal. La gent es podia vendre les seves coses, però anava contra la llei ser mitjancer, cosa que feia feixuc i ineficaç el comerç. Per Dimka les dificultats per imposar aquella mena de normes comunistes posaven en evidència la funcionalitat de moltes maneres de fer capitalistes i, en conseqüència, la necessitat de liberalització.

Max era un home gros de trenta anys i escaig, vestit a l’estil americà, amb texans i samarreta blanca. Estava assegut a una taula de cuina de pi bevent te i fumant, envoltat de sofàs, armaris i llits usats barats, la majoria vells i espellifats.

—Què voleu? —va preguntar bruscament.

—Dimecres vam parlar d’un magnetòfon Grundig —va dir Natàlia—. Vas dir que tornés al cap d’una setmana.

—Els magnetòfons costen de trobar —va dir l’home.

—No ens facis perdre el temps, Max —va intervenir Dimka, amb una veu tan aspra i desdenyosa com la de Max—. En tens un o no?

Els homes com Max consideraven un senyal de feblesa donar una resposta directa a una pregunta senzilla.

—M’haureu de pagar amb dòlars americans —va dir.

—Vaig acceptar el teu preu —va dir Natàlia—. És el que he portat. Ni més ni menys.

—Ensenya’m els diners.

Natàlia va treure un feix de bitllets americans de la butxaca del vestit.

Max va aixecar la mà.

Dimka va agafar el canell de Natàlia per impedir-li que donés els diners prematurament.

—On és el magnetòfon? —va dir.

Max va parlar per sobre l’espatlla.

—Ióssif!

Hi va haver un moviment a la rebotiga.

—Sí?

—El magnetòfon.

—Sí.

Ióssif va sortir amb una caixa de cartró anodina. Era un noi jove, d’uns dinou anys, i li penjava un cigarret dels llavis. Era baixet però musculós. Va deixar la caixa sobre la taula.

—Pesa —va dir—. Porteu cotxe?

—El tenim aquí davant.

Natàlia va comptar els diners.

—M’ha costat més del que em pensava —va dir Max.

—No tinc més diners —va dir Natàlia.

Max va agafar els bitllets i els va comptar.

—D’acord —va fer amb ressentiment—. És teu. —Es va aixecar i va guardar-se el feix a la butxaca dels texans—. En Ióssif us el portarà al cotxe. —Se’n va anar a la rebotiga.

Ióssif va agafar la capsa per aixecar-la.

—Un moment —va fer Dimka.

—Què? —va dir Ióssif—. No em feu perdre més temps.

—Obre la caixa —va manar Dimka.

Ióssif va voler aixecar la caixa, ignorant-lo, però Dimka hi va posar una mà a sobre i s’hi va repenjar, de manera que era impossible que Ióssif l’aixequés. Ióssif el va mirar enfurismat, i Dimka va témer per un moment que reaccionés amb violència. Però Ióssif es va apartar.

—Obre-la tu mateix, si vols —va dir.

La tapa estava grapada i tancada amb cinta adhesiva. Dimka i Natàlia la van obrir amb certa dificultat. A dins hi havia un magnetòfon. El nom de la marca era Magic Tone.

—Això no és un Grundig —va dir Natàlia.

—Són millors que els Grundig —va dir Ióssif—. Més bon so.

—He pagat per un Grundig —va dir Natàlia—. Aquest és una imitació japonesa barata.

—Ara no se’n troben, de Grundigs.

—Doncs torna’m els diners.

—No pot ser perquè ja has obert la caixa.

—Fins que no l’hem obert no sabíem que ens intentaves estafar.

—No t’ha estafat ningú. Volies un magnetòfon.

—A la merda —va dir Dimka. I va anar cap a la porta de la rebotiga.

—No pots entrar-hi! —va exclamar Ióssif.

Dimka no li va fer cas i va entrar. La cambra estava plena de capses de cartró. Algunes estaven obertes, i es veien aparells de televisió, magnetòfons i ràdios, totes amb marques estrangeres. Però Max no hi era. Dimka va veure una porta al fons.

Va tornar a la botiga.

—En Max ha fugit amb els diners —va dir a Natàlia.

—És un home ocupat —va dir Ióssif—. Té molts clients.

—No siguis imbècil —va etzibar Dimka—. Max és un lladre, i tu també.

Ióssif va apuntar a la cara de Dimka amb el dit.

—No em diguis imbècil —va dir en un to amenaçador.

—Torna-li els diners —va ordenar Dimka—. Si no vols que hi hagi conseqüències.

Ióssif va somriure.

—Què fareu? Trucar a la policia?

No ho podien fer. Estaven implicats en una transacció il·legal. I segurament la policia arrestaria Dimka i Natàlia, però no Ióssif i Max, que sens dubte pagaven suborns per protegir el negoci.

—No hi podem fer res —va dir Natàlia—. Marxem.

—Agafa el magnetòfon —va dir Ióssif.

—No, gràcies —va dir Natàlia—. No és el que vull. —Va anar cap a la porta.

—Tornarem a buscar els diners —va amenaçar Dimka.

Ióssif va riure.

—Què faràs?

—Ja ho veuràs —va dir Dimka sense gaire convenciment, i va seguir Natàlia, que sortia de la botiga.

Estava bullint de ràbia mentre Natàlia conduïa cap al Kremlin.

—Recuperaré els teus diners —va prometre Dimka.

—No ho facis, sisplau —va dir ella—. Aquests homes són perillosos. No vull que prenguis mal. Deixa-ho córrer.

Dimka no pensava deixar-ho córrer, però no va dir res més.

Quan va arribar al despatx, l’expedient del KGB de Vassili Iénkov era sobre la seva taula.

No era gruixut. Iénkov era un guionista que no havia cridat l’atenció, ni tan sols havia estat sospitós, fins al dia de maig del 1961 que el van arrestar amb cinc còpies d’un pamflet subversiu de notícies anomenat Dissidència. En l’interrogatori havia assegurat que li havien donat dotze còpies feia pocs minuts i que les havia repartit en un rampell de compassió pel cantant d’òpera que tenia pneumònia. En un escorcoll a fons del seu pis no s’havia trobat res que contradigués la seva versió. La seva màquina d’escriure no coincidia amb la que s’havia utilitzat per picar el pamflet. Amb terminals elèctrics connectats als seus llavis i les puntes dels dits, havia donat els noms d’altres subversius, però sota tortura això ho feien tant els innocents com els culpables. Com era habitual, algunes de les persones que va anomenar estaven afiliades al Partit Comunista i tenien una reputació impecable, i els altres el KGB no els havia pogut localitzar. Comptat i debatut, la policia es decantava per creure que Iénkov no era l’editor il·legal de Dissidència.

Dimka havia d’admirar la determinació d’un home capaç de mantenir una mentida en un interrogatori del KGB. Iénkov havia protegit Tània fins i tot patint una tortura atroç. Potser es mereixia la llibertat.

Dimka coneixia la veritat que Iénkov havia callat. La nit del seu arrest, Dimka havia portat Tània amb moto al pis de l’escriptor, on ella havia agafat una màquina d’escriure, sens dubte la màquina utilitzada per escriure Dissidència. Dimka l’havia llançat al riu Moskva mitja hora després. Les màquines d’escriure no flotaven. Ell i Tània havien salvat Iénkov d’una sentència més llarga.

Segons l’expedient, Iénkov ja no era al camp d’explotació forestal del bosc de làrixs. Algú havia descobert que tenia una mica d’experiència tècnica. La seva primera feina a Ràdio Moscou va ser d’ajudant de producció d’estudi, i per això entenia de micròfons i connexions elèctriques. L’escassetat de tècnics a Sibèria era tan crònica que això havia estat suficient perquè li donessin una feina d’electricista en una central elèctrica.

Segurament al començament li havia agradat passar a una feina d’interior on no corria el risc de perdre una extremitat per una destralada negligent. Però tenia una part negativa. Les autoritats eren reticents a deixar marxar de Sibèria un tècnic competent. Quan la seva sentència es va complir, ell va sol·licitar el visat habitual per tornar a Moscou, però li van denegar la sol·licitud. No li va quedar més remei que continuar treballant. Estava atrapat.

Era injust; però la injustícia era pertot arreu, com havia assenyalat Dimka a Tània.

Dimka es va mirar la fotografia de l’expedient. Iénkov semblava una estrella de cinema; tenia una cara sensual, els llavis carnosos, les celles fosques i els cabells negres i abundants. Però tenia alguna cosa més: una lleugera expressió d’ironia a les comissures dels llavis insinuava que no es prenia massa seriosament a si mateix. A Dimka no el sorprendria que Tània estigués enamorada d’aquell home, malgrat que ho negués.

El cas era que Dimka intentaria que l’alliberessin per la seva germana.

En parlaria amb Khruixtxov. Tanmateix, havia d’esperar que el seu cap estigués de bon humor. Va desar l’expedient al calaix de la seva taula.

Aquella tarda no en va tenir l’oportunitat. Khruixtxov va marxar d’hora i Dimka ja es preparava per tornar a casa quan Natàlia va treure el cap pel seu despatx.

—Vine a prendre alguna cosa —va dir—. Necessitem una copa després de l’horrible experiència que hem viscut al Mercat Central.

Dimka va dubtar.

—Haig de tornar a casa amb la Nina. Està a punt de parir.

—Una copa ràpida.

—D’acord. —Va posar la tapa a la ploma i es va dirigir a l’eficient secretària de mitjana edat—. Podem plegar, Vera.

—Encara em queden unes quantes coses per fer —va dir ella. Era meticulosa.

Bona part de la clientela del Riverside Bar era l’elit jove del Kremlin, per això no era tan sòrdid com les habituals tavernes de Moscou. Les cadires eren còmodes, el menjar per picar, comestible, i per a l’apparàtxik més ben pagat i amb gustos exòtics hi havia ampolles d’escocès i bourbon darrere la barra. Aquella nit estava ple de persones que Dimka i Natàlia coneixien, la majoria ajudants com ells. Algú va posar un vas de cervesa a la mà de Dimka i ell va beure amb satisfacció. L’ambient era escandalós. Borís Kózlov, un ajudant de Khruixtxov com Dimka, va explicar un acudit agosarat.

—Ei, tothom! Què passarà quan el comunisme arribi a l’Aràbia Saudita?

Tots van cridar i li van implorar que els ho digués.

—Que al cap d’un temps hi haurà escassetat de sorra!

Tothom va riure. Aquella gent eren treballadors incansables del comunisme soviètic, com el mateix Dimka, però no eren cecs als seus defectes. El buit entre les aspiracions del Partit i la realitat soviètica els amoïnava a tots, i els acudits ajudaven a alliberar la tensió.

Dimka es va acabar la cervesa i en va demanar una altra.

Natàlia va alçar el vas com si anés a brindar.

—La millor esperança per a la revolució mundial és una empresa americana que es diu United Fruit —va dir. Tots van riure—. Que sí, de debò —va insistir, tot i que somreia—. Convencen el govern dels Estats Units perquè doni suport a dictadors de dretes brutals per tot l’Amèrica Central i del Sud. Si United Fruit tingués dos dits de front fomentaria un progrés gradual de les llibertats de la burgesia, l’estat de dret, la llibertat d’expressió i els sindicats, però sortosament per al comunisme mundial són massa enzes per veure-ho. Aixafen despietadament els moviments reformistes, de manera que la gent no té més remei que recórrer al comunisme, tal com va predir Karl Marx. —Va xocar el vas amb la persona més propera—. Llarga vida a United Fruit!

Dimka va riure. Natàlia era la persona més intel·ligent del Kremlin, a més de la més bonica. Enrojolada d’alegria, amb la boca mig oberta dibuixant una rialla, estava encisadora. Dimka no va poder evitar comparar-la amb la dona cansada, inflada i amb aversió al sexe que l’esperava a casa, tot i saber que aquest pensament era cruelment injust.

Natàlia va anar a la barra a demanar alguna cosa per picar. Dimka es va adonar que feia més d’una hora que era al bar: havia de marxar. Va anar a buscar Natàlia amb la intenció d’acomiadar-se’n. Però amb una cervesa n’hi havia hagut prou per tornar-lo despreocupat, i, quan Natàlia li va somriure afectuosament, li va fer un petó.

Ella li va correspondre amb entusiasme.

Dimka no l’entenia. Havia passat una nit amb ella; després l’havia escridassat dient-li que estava casada, després el convidava a prendre una copa i després li feia un petó. Què hi hauria a continuació? Però tampoc no li importava gaire la incoherència de la noia quan ell tenia la boca enganxada a la d’ella, que li llepava els llavis juganerament amb la punta de la llengua.

Natàlia es va separar primer i Dimka va veure la seva secretària al costat.

L’expressió de Vera era severament sentenciosa.

—T’estava buscant —va dir, amb una punta de recriminació—. Han trucat quan te n’acabaves d’anar.

—Ho sento —va dir Dimka, sense saber ben bé si es disculpava per ser difícil de trobar o per besar Natàlia.

Natàlia va agafar el plat de cogombres en conserva que li havia servit el cambrer i va tornar amb el grup.

—Ha trucat la teva sogra —va continuar Vera.

L’eufòria de Dimka es va evaporar.

—La teva dona està de part —va dir Vera—. Tot va bé, però hauries d’anar a l’hospital.

—Gràcies —va dir Dimka, sentint-se el marit més infidel del món.

—Bona nit —va dir Vera, i va sortir del bar.

Dimka va marxar darrere d’ella. Es va aturar un moment a respirar l’aire fred nocturn. Després va pujar a la moto i va anar a l’hospital. Quin mal moment per ser enxampat petonejant una col·lega! Es mereixia sentir-se humiliat: havia fet una bestiesa.

Va aparcar la moto a l’aparcament de l’hospital i hi va entrar. Va trobar Nina a la maternitat, asseguda al llit. Maixa seia en una cadira al costat del llit, amb el nadó embolicat amb un xal blanc a la falda.

—Felicitats —va dir Maixa a Dimka—. És un nen.

—Un nen —va dir Dimka.

Va mirar Nina, que va somriure, esgotada però triomfal.

Va mirar el nen. Tenia una tofa de cabells foscos. Els ulls eren d’un to de blau que a Dimka li va fer pensar en el seu avi Grigori. Llavors va recordar que tots els nadons tenien els ulls blaus. Eren imaginacions seves o el nadó ja esguardava el món amb la mirada intensa de l’avi Grigori?

Maixa va donar el nadó a Dimka, que va agafar el farcellet com si fos una gran closca d’ou. En presència d’aquell miracle, els drames del dia es van esfumar.

«Tinc un fill», va pensar, i li van venir llàgrimes als ulls.

—Que bufó que és —va dir Dimka—. Per què no li diem Grigor?

Aquella nit Dimka no va poder aclucar l’ull per dues coses. Una era la culpa: mentre la seva dona donava a llum dessagnant-se i patint, ell feia un petó a Natàlia. L’altra era la ràbia per la manera com l’havien enredat i humiliat Max i Ióssif. No l’havien robat a ell sinó a Natàlia, però no per això estava menys indignat i ressentit.

L’endemà al matí, abans d’anar a la feina va passar pel Mercat Central. Durant tota la nit havia assajat el que diria a Max. «Em dic Dmitri Ílitx Dvorkin. Comprova qui sóc. Comprova per a qui treballo. Comprova qui és el meu oncle i qui era el meu pare. Quan ho hagis fet, vull que em portis els diners de la Natàlia, demà mateix, i suplica’m que no em prengui la revenja que et mereixes». No sabia si seria capaç de dir-ho tot; si Max s’espantaria o se’n riuria; si el discurs seria prou amenaçador per recuperar els diners de Natàlia i l’orgull de Dimka.

Max no estava assegut a la taula de pi. No era a la botiga. Dimka no sabia si sentir-se decebut o alleujat.

Ióssif estava dret a la porta de la rebotiga. Dimka no tenia clar que valgués la pena engegar el discurs al jove. Era probable que no estigués al seu abast tornar-li els diners, però si més no Dimka es desfogaria. Mentre dubtava, va notar que Ióssif havia perdut l’arrogància amenaçadora que havia mostrat el dia anterior. Abans que Dimka pogués obrir la boca, Ióssif el va sorprendre reculant amb cara d’espantat.

—Perdona! —va dir—. Perdona!

Dimka no entenia aquella transformació. Si Ióssif hagués descobert aquella nit que Dimka treballava al Kremlin i era d’una família políticament poderosa, es disculparia i seria conciliador, i fins i tot podia ser que li tornés els diners, però no faria aquella cara, com si temés per la seva vida.

—Només vull els diners de la Natàlia —va dir Dimka.

—Els hem tornat! Ja els hem tornat!

Dimka estava perplex. Natàlia hi havia anat abans que ell?

—A qui els heu donat?

—A aquells dos homes.

Dimka no entenia res.

—On és en Max? —va preguntar.

—A l’hospital —va dir Ióssif—. Li han trencat els dos braços; no en tens prou amb això?

Dimka va reflexionar un moment. O allò era una farsa o dos homes havien clavat una pallissa a Max i l’havien obligat a tornar-los els diners de Natàlia. Qui eren? I per què ho havien fet?

Era evident que Ióssif no en sabia res més. Desconcertat, Dimka va sortir de la botiga.

No era la policia qui ho havia fet, raonava tot tornant a la moto, ni l’exèrcit ni el KGB. Qualsevol autoritat hauria arrestat Max, l’hauria tancat a la presó i li hauria trencat els braços en privat. Per tant, no era cap autoritat.

Això volia dir bandes. En conseqüència, entre els amics o familiars de Natàlia hi havia delinqüents brutals.

No era estrany que parlés tan poc de la seva vida privada.

Dimka va conduir tan de pressa com va poder cap al Kremlin però, quan hi va arribar, va descobrir, consternat, que Khruixtxov ja hi era. Tanmateix el seu cap estava de bon humor: Dimka va sentir com reia. Potser era el moment de treure a la conversa Vassili Iénkov. Dimka va obrir el calaix de la taula i en va treure l’expedient del KGB de Iénkov. Va agafar una carpeta de documents perquè Khruixtxov els signés, però va tenir un moment de dubte. Encara que fos per la seva germana, fer el que anava a fer era una bogeria. Però va reprimir el neguit i va entrar a l’oficina principal.

El primer secretari seia darrere una gran taula i parlava per telèfon. No li agradava gaire el telèfon, preferia el contacte cara a cara: així, deia, sabia quan algú li mentia. Tanmateix, aquella conversa era jovial. Dimka li va deixar les cartes al davant i ell va començar a signar-les mentre continuava enraonant i rient.

—Què tens a la mà? —va preguntar Khruixtxov després de penjar—. Sembla un expedient del KGB.

—Vassili Iénkov. Sentenciat a dos anys en un camp de treball per possessió d’un pamflet sobre l’Ustin Bodian, el cantant dissident. Ha complert la sentència però no li permeten tornar.

Khruixtxov va deixar de signar i el va mirar.

—Hi tens un interès personal?

Dimka va tenir una esgarrifança de por.

—En absolut —va mentir. L’ansietat no el va delatar.

Si se sabia que la seva germana tenia relació amb un subversiu convicte, podria ser el final de la seva carrera, com també de la d’ella.

Khruixtxov va entretancar els ulls.

—Llavors, per què l’hauríem de deixar tornar?

Dimka va desitjar haver-se negat a la petició de Tània. Hauria d’haver endevinat que Khruixtxov el veuria a venir: ningú no arribava a dirigir la Unió Soviètica sense ser un paranoic suspicaç. Dimka va recular desesperadament.

—No dic que el fem tornar a casa —va respondre amb tota la calma que va poder—. Però m’ha semblat que li agradaria conèixer el seu cas. El seu va ser un delicte menor, ha patit el seu càstig, i fer justícia amb un dissident menor donaria bona imatge a la nova política general de liberalització prudent.

Khruixtxov no es va deixar ensarronar.

—A tu t’han demanat un favor.

Dimka va obrir la boca per protestar, però Khruixtxov va aixecar una mà per fer-lo callar.

—No ho neguis. No m’importa. La influència és la teva recompensa per treballar tant.

Dimka es va sentir com si li hagués commutat una sentència de mort.

—Gràcies —va dir, en un to més llastimosament agraït del que pretenia.

—Quina feina fa Iénkov a Sibèria? —va preguntar Khruixtxov.

Dimka es va adonar que li tremolava la mà que subjectava l’expedient. Va prémer el braç contra el cos per aturar la tremolor.

—És electricista en una central elèctrica. No té qualificacions, però havia treballat en una ràdio.

—Quina feina feia a Moscou?

—Era guionista.

—Oh, no fotis! —Khruixtxov va deixar la ploma—. Guionista? Per a què serveixen els guionistes? A Sibèria necessiten electricistes. Deixa’l allà i que faci alguna cosa de profit.

Dimka el va mirar, alleujat. No sabia què dir.

Khruixtxov va agafar la ploma i va continuar escrivint.

—Guionista —va murmurar—. No et fot.

Tània va passar a màquina Congelació, el conte de Vassili, i en va fer dues còpies amb paper carbó.

Era massa bo per a una publicació samizdat, és a dir, clandestina. Vassili evocava el món dels camps de presoners amb un realisme brutal, però anava més enllà. Mentre el copiava, es va adonar que el camp representava la Unió Soviètica i el conte era una crítica despietada de la societat soviètica, i això la va trasbalsar. Vassili deia la veritat com Tània no ho hauria pogut fer, i això l’omplia de remordiments. Escrivia cada dia articles que es publicaven en diaris i revistes de tota la Unió Soviètica; cada dia evitava meticulosament tocar la realitat. No explicava mentides, però sempre esquivava parlar de la pobresa, la injustícia, la repressió i el malbaratament que eren les característiques reals del seu país. Llegint el que havia escrit Vassili s’adonava que la seva vida era un frau.

Va mostrar el mecanoscrit al seu director, Daniïl Antónov.

—M’ha arribat això per correu, sense signatura —va dir. Es podia imaginar que li mentia, però ell no la trairia—. És un conte ambientat en un camp de presoners.

—No el podem publicar —va dir ell ràpidament.

—Ho sé. Però és molt bo, obra d’un gran escriptor, crec.

—Per què me l’ensenyes?

—Coneixes el director de la revista Nou Món.

Daniïl va reflexionar.

—De vegades publica alguna cosa poc ortodoxa.

Tània va abaixar la veu.

—No sé fins on vol arribar Khruixtxov amb la seva liberalització.

—La política ha estat vacil·lant, però l’ordre general és que els excessos del passat s’han de discutir i condemnar.

—El llegiràs i, si t’agrada, l’ensenyaràs al director?

—I tant. —Daniïl va llegir unes quantes línies—. Per què creus que te l’han enviat a tu? —va preguntar.

—Segurament l’ha escrit algú que vaig conèixer a Sibèria quan hi vaig anar fa dos anys.

—Ah. —Va assentir—. Potser és per això. —El que volia dir era: «Com a tapadora no està malament».

—Segurament l’autor donarà a conèixer la seva identitat si el conte es publica.

—Entesos —va dir Daniïl—. Faré el que pugui.





25


La Universitat d’Alabama era l’última universitat només per a blancs dels Estats Units. El dimarts 11 de juny dos negres joves van anar al campus de Tuscaloosa per matricular-s’hi. George Wallace, el minúscul governador d’Alabama, es va plantar a la porta de la universitat amb els braços plegats i les cames separades i va jurar que els ho impediria.

George Jakes era al Departament de Justícia de Washington, amb Bobby Kennedy i altres, escoltant els informes que els arribaven telefònicament de persones que eren a la universitat. El televisor estava encès, però de moment cap de les cadenes emetia l’escena en directe.

Feia menys d’un any havien mort dues persones a trets en els aldarulls que hi va haver a la Universitat de Mississipí quan s’hi va matricular el primer estudiant de color. Els germans Kennedy estaven decidits a impedir que allò es repetís.

George havia estat a Tuscaloosa i havia vist el frondós campus. L’havien mirat malament quan passejava per la gespa verda, l’única cara fosca entre les noies boniques amb mitjons curts i els nois ben plantats amb americana. Havia fet per a Bobby un esbós del gran porxo del Foster Auditorium, amb les tres portes, davant del qual en aquell moment hi havia el governador Wallace, dempeus sobre un podi portàtil, envoltat de policies. Era el mes de juny i la temperatura a Tuscaloosa s’enfilava cap als trenta-vuit graus. George s’imaginava els periodistes i els fotògrafs amuntegats davant de Wallace, suant sota el sol i esperant que es desencadenés la violència.

Tant un bàndol com l’altre havien previst i planificat la confrontació feia temps.

George Wallace era un demòcrata del sud. Abraham Lincoln, que va alliberar els esclaus, era republicà, mentre que, al sud, els partidaris de l’esclavisme eren demòcrates. Aquells polítics del sud continuaven pertanyent al partit i ajudant els presidents demòcrates a sortir elegits per minar la seva carrera durant el mandat.

Wallace era un home petit i lleig, que calbejava; només li quedava una tofa a la part de davant del cap, que ell s’engominava i pentinava com un tupè ridícul. Però era murri, i George Jakes no es volia ni imaginar quina li passava pel cap aquell dia. Quin resultat esperava obtenir Wallace? Caos…, o alguna cosa més subtil?

El moviment pels drets civils, que feia dos mesos semblava moribund, havia tornat amb empenta arran dels avalots de Birmingham. Arribaven diners a cabassos: en una recollida de fons a Hollywood, estrelles de cinema com Paul Newman i Tony Franciosa havien estès xecs de mil dòlars cada un. La Casa Blanca tenia una por terrible que hi hagués més desordres i hauria fet el que fos per apaivagar els manifestants.

Bobby Kennedy havia acceptat finalment que calia un nou projecte de llei dels drets civils. Reconeixia que havia arribat l’hora que el Congrés prohibís la segregació en tots els llocs públics —hotels, restaurants, autobusos, lavabos— i protegís el dret dels negres a votar. Però encara no havia convençut el seu germà, el president.

Aquell matí, Bobby feia veure que estava tranquil i que ho tenia tot controlat. L’estava filmant un equip de televisió i tres dels seus set fills corrien pel despatx. Però George sabia amb quina rapidesa l’aparença relaxada de Bobby podia convertir-se en fúria gèlida quan les coses es torçaven.

Bobby estava decidit a impedir que hi hagués més revoltes, però estava igualment decidit a fer el que calgués perquè els dos estudiants es poguessin matricular. Un jutge havia donat l’ordre d’acceptar els estudiants, i Bobby, com a fiscal general, no es podia permetre que un governador de l’estat entestat a saltar-se la llei el derrotés. Estava disposat a enviar soldats que s’enduguessin Wallace per la força, però aquest també seria un final indesitjable: Washington intimidant el sud.

Bobby, inclinat sobre el telèfon de mans lliures de la seva enorme taula, anava amb mànigues de camisa i la suor li tacava la camisa sota les aixelles. L’exèrcit havia enviat un equip mòbil de comunicació, i un individu camuflat entre la multitud informava Bobby del que estava succeint.

—Ha arribat en Nick —va dir la veu del mans lliures. Nicholas Katzenbach era ajudant del fiscal general i representant de Bobby al lloc dels fets—. S’acosta a Wallace…, li està donant l’ordre de suspensió i desistiment. —Katzenbach anava armat amb una declaració presidencial que ordenava Wallace que deixés de desafiar il·legalment una ordre judicial—. Wallace està fent un discurs.

George Jakes portava el braç esquerre penjant d’un discret cabestrell negre de seda. Els soldats li havien trencat un os del canell a Birmingham, Alabama. Dos anys abans un manifestant racista li havia trencat el mateix braç a Anniston, que també era a Alabama. George esperava no haver de tornar mai més a Alabama.

—Wallace no parla de segregació —va dir la veu del mans lliures—. Parla dels drets dels estats. Diu que Washington no té dret a interferir en les escoles d’Alabama. Intentaré acostar-m’hi més perquè el pugueu sentir.

George va arrufar les celles. En el seu discurs inaugural, Wallace havia dit: «Segregació ara, segregació demà, segregació per sempre». Però llavors es dirigia als blancs d’Alabama. A qui pretenia impressionar en aquest moment? Passava alguna cosa que els germans Kennedy i els seus assessors encara no havien intuït.

El parlament de Wallace va ser llarg. Quan finalment es va acabar, Katzenbach va exigir una altra vegada que Wallace obeís l’ordre judicial, i Wallace s’hi va negar. Punt mort.

Katzenbach es va allunyar…, però el drama no s’havia acabat. Els dos estudiants, Vivian Malone i James Hood, s’esperaven en un cotxe. Tal com havien quedat, Katzenbach va acompanyar Vivien a la seva residència, i un altre advocat del Departament de Justícia va acompanyar James. Era una solució provisional. Per matricular-se havien d’entrar al Foster Auditorium.

Van començar les notícies del migdia de la televisió i al despatx de Bobby Kennedy algú va apujar el volum. Wallace era dret al podi, i semblava més alt que en la vida real. No deia res de la gent de color, de la segregació ni els drets civils. Parlava del poder del govern central que oprimia la sobirania de l’estat d’Alabama. Parlava amb indignació de llibertat i democràcia, com si a cap negre no se li negués el dret a vot. Citava la Constitució dels Estats Units com si no la menyspreés cada dia de la seva vida. Va ser una exhibició d’audàcia i George es va amoïnar.

Al despatx de Bobby també hi havia Burke Marshall, l’advocat blanc que encapçalava la divisió dels drets civils. George encara no hi confiava, però Marshall s’havia tornat més radical d’ençà dels fets de Birmingham, i en aquell moment proposava resoldre el punt mort de Tuscaloosa enviant-hi els soldats.

—Per què no tirem pel dret? —va proposar.

Bobby hi va estar d’acord.

Això demanava temps. Els ajudants de Bobby van demanar entrepans i cafè. Al campus, tothom mantenia la seva posició.

Van arribar notícies del Vietnam. En una cruïlla de Saigon un monjo budista anomenat Thich Quang Duc s’havia ruixat amb vint-i-dos litres de gasolina, havia encès un llumí amb tota la calma i s’havia calat foc. S’havia suïcidat per protestar contra la persecució de la majoria budista per part del president Ngo Dinh Diem, que era catòlic, i tenia el suport dels nord-americans.

Al president Kennedy no se li acabaven mai els maldecaps.

—Ha arribat el general Graham…, amb quatre soldats —va dir finalment la veu del mans lliures de la taula de Bobby.

—Quatre? —es va estranyar George—. Aquesta és la nostra demostració de força?

Van sentir una altra veu, segurament la del general dirigint-se a Wallace.

—Senyor, és el meu penós deure demanar-li per ordre del president dels Estats Units que es retiri.

Graham era el comandant de la Guàrdia Nacional d’Alabama i era evident que complia el seu deure a contracor.

—Wallace se’n va… —va dir, tanmateix, la veu del mans lliures—. Wallace se’n va! Wallace se’n va! S’ha acabat!

Al despatx hi va haver una aclamació i moltes encaixades de mans.

Al cap d’un minut els altres van notar que George no compartia el seu entusiasme.

—Es pot saber què et passa? —va preguntar Dennis Wilson.

George considerava que les persones que l’envoltaven no s’adonaven del que estava passant.

—En Wallace ho tenia planejat —va dir—. Des de bon començament tenia la intenció d’abandonar tan bon punt enviéssim els soldats.

—Però per què? —va preguntar Dennis.

—Aquesta és la qüestió que m’ha estat mortificant. Tot el matí que tinc la sospita que ens està utilitzant.

—I què hi guanya en Wallace, amb aquesta farsa?

—Visibilitat. Acaba de sortir a la televisió, com un home corrent que planta cara a un govern intimidador.

—El governador Wallace es queixa d’intimidació? —va espetegar Wilson—. Això sí que fa riure!

Bobby havia escoltat la conversa i hi va intervenir.

—Escolteu en George —va dir—. Està plantejant les preguntes correctes.

—A tu i a mi ens fa riure —va dir George—. Però molts americans de classe treballadora pensen que la integració els ha vingut imposada pels benpensants de Washington com ara nosaltres.

—Ja ho sé —va dir Wilson—. Tot i que no sigui habitual sentir-ho dir a un… —anava a dir un negre, però va canviar d’idea—, a un que fa campanya pels drets civils. On vols anar a parar?

—El que ha fet Wallace avui ha estat dirigir-se a aquests votants blancs de classe treballadora. El recordaran palplantat, desafiant Nick Katzenbach, un típic liberal de la costa est, diran, i recordaran els soldats obligant el governador Wallace a retirar-se.

—Wallace és el governador d’Alabama. Quina necessitat té de dirigir-se a la nació?

—Sospito que s’enfrontarà a Jack Kennedy a les primàries demòcrates de l’any vinent. Es presentarà a president, nois. I avui ha iniciat la seva campanya a la televisió nacional, amb la nostra ajuda.

Hi va haver un moment de silenci al despatx mentre els presents rumiaven les seves paraules. George veia que els havia convençut amb el seu argument i que estaven preocupats per les conseqüències.

—Ara mateix, Wallace surt a totes les notícies i sembla un heroi —va acabar George—. Potser el president Kennedy cal que torni a prendre la iniciativa.

—Posa’m amb el president —va dir Bobby prement un botó de l’intercomunicador.

Va encendre un cigar.

Dennis Wilson va contestar una trucada d’un altre telèfon.

—Els dos estudiants han entrat a l’Auditorium i s’han matriculat.

Bobby va despenjar el telèfon per parlar amb el seu germà. El va informar de la victòria pacífica i seguidament va callar.

—Sí! —va dir de sobte—. En George Jakes deia el mateix… —Hi va haver un altre silenci llarg—. Aquesta nit? Però si no tenim discurs… Sí, és clar, es pot redactar. No. Crec que has pres la decisió correcta. Fem-ho. —Va penjar i els va mirar a tots—. El president presentarà un nou projecte de llei dels drets civils —va informar.

A George li va fer un salt el cor. Era el que demanaven Martin Luther King i ell i tots els que participaven en el moviment pels drets civils.

—I ho anunciarà en directe a la televisió…, aquest vespre —va continuar Bobby.

—Aquest vespre? —va dir George sorprès.

—D’aquí a unes hores.

George creia que estava ben pensat, encara que fos precipitat. El president tornaria a encapçalar les notícies, i aquest era el lloc que li corresponia, per davant de George Wallace i de Thich Quang Duc.

—I vol que hi vagis i treballis conjuntament amb Ted per redactar el discurs —va afegir Bobby.

—Sí, i tant —va dir George.

Va sortir del Departament de Justícia en un estat de gran excitació. Caminava tan de pressa que, quan va arribar a la Casa Blanca, no podia ni respirar. Es va aturar un minut a la planta baixa de l’Ala Oest per recuperar l’alè i després va pujar. Va trobar Ted Sorensen al seu despatx amb un grup de col·legues. George es va treure l’americana i va seure.

Entre els papers escampats sobre la taula hi havia un telegrama de Martin Luther King dirigit al president Kennedy. A Danville, Virgínia, quan seixanta-cinc persones s’havien manifestat contra la segregació, la policia havia apallissat tan fort els manifestants que quaranta-vuit havien acabat a l’hospital. «La resistència dels negres està al límit», deia el telegrama de King. George va subratllar aquesta frase.

El grup va treballar intensament en el discurs. Començaria amb una referència als esdeveniments del dia a Alabama, fent èmfasi en el fet que els soldats només executaven una ordre judicial. Tanmateix, el president no s’entretindria en aquesta picabaralla concreta, sinó que passaria ràpidament a apel·lar als valors morals de tots els nord-americans de bé. De tant en tant, Sorensen s’enduia pàgines escrites a mà perquè les secretàries les passessin a màquina.

A George el contrariava que una cosa tan important s’hagués de fer amb presses d’última hora, però n’entenia el motiu. La redacció de les lleis era un procés racional: la política, per contra, era un joc intuïtiu. Jack Kennedy tenia instint i creia que necessitava prendre la iniciativa aquell mateix dia.

El temps va passar massa de pressa. Encara estaven redactant el discurs quan els equips de televisió van entrar al Despatx Oval i van començar a instal·lar-hi els llums. El president Kennedy va anar al despatx de Sorensen per preguntar com anava. Sorensen li va ensenyar unes quantes pàgines i al president no li van agradar. Se’n van anar als despatxos de les secretàries i Kennedy va començar a dictar canvis perquè els mecanografiessin ràpidament. De cop es van fer les vuit, el discurs encara no estava acabat però el president havia de sortir en antena.

George va mirar el televisor al despatx de Sorensen rosegant-se les ungles.

El president Kennedy va fer la interpretació de la seva vida.

Va començar amb una mica massa de formalitat, però de seguida es va escalfar quan va parlar de les perspectives de vida d’un nadó negre: la meitat de possibilitats d’acabar l’institut, un terç de possibilitats de graduar-se a la universitat, el doble de possibilitats d’estar a l’atur i una esperança de vida set anys inferior que un nadó blanc.

—Fonamentalment ens enfrontem a una qüestió moral —va dir—. És tan vella com les Escriptures i tan clara com la Constitució dels Estats Units.

George se’n feia creus. La major part de les paraules que deia no estaven escrites i mostraven un Jack Kennedy diferent. El modern i elegant president havia descobert el poder de la cantarella bíblica. Potser ho havia après del predicador Martin Luther King.

—A algú de nosaltres li agradaria que li canviessin el color de la pell? —va dir, recorrent a paraules curtes i senzilles—. Algú de nosaltres es conformaria a tenir paciència i esperar?

George sabia que eren Jack Kennedy i el seu germà Bobby els qui havien aconsellat paciència i esperar. Si més no, era un consol que finalment haguessin vist com n’era, d’inútil i dolorós, el seu consell.

—Prediquem la llibertat arreu del món —va dir el president. George sabia que estava a punt d’anar a Europa—. Però, direm al món i, més important encara, ens ho direm els uns als altres, que aquesta és la terra de la llibertat, excepte per als negres? Que no tenim ciutadans de segona, excepte els negres? Que no tenim un sistema de classes o de castes, ni guetos, ni raça dominant, excepte quan es tracta de negres?

George estava exultant. Allò era potent, sobretot la referència a la raça dominant, que evocava els nazis. Era la mena de discurs que sempre havia volgut que fes el president.

—Fogueres de frustració cremen a totes les ciutats, del nord i del sud, on no hi ha solucions legals satisfactòries —va dir Kennedy—. La setmana vinent demanaré al Congrés dels Estats Units que actuï, que assumeixi el compromís que aquest segle no ha acabat d’assumir del tot, fent la proposta que… —havia tornat a ser formal però de nou va recórrer al llenguatge planer—, la raça no tingui cabuda ni en la vida ni en la llei nord-americana.

«Això és una citació per als diaris», va pensar George immediatament: «“la raça no té cabuda ni en la vida ni en la llei nord-americana”». Estava molt excitat. Amèrica estava canviant, en aquell moment, minut a minut, i ell formava part d’aquell canvi.

—Els qui no fan res són còmplices tant de la vergonya com de la violència —va dir el president, i George va pensar que ho deia de cor, tot i que no fer res havia estat la seva política fins feia poques hores—. Demano el suport de tots els ciutadans dels Estats Units —va concloure Kennedy.

La retransmissió es va acabar. Al passadís van apagar els focus i els equips de televisió van començar a recollir el material. Sorensen va felicitar el president.

George estava eufòric però esgotat. Va anar al seu pis, va menjar ous remenats i va mirar les notícies. Tal com esperava, la retransmissió del president era la notícia principal. Se’n va anar al llit i es va adormir.

El va despertar el telèfon. Era Verena Marquand. Plorava i amb prou feines se l’entenia.

—Què ha passat? —va preguntar George.

—En Medgar —va dir, i alguna cosa més que George no va entendre.

—Et refereixes a Medgar Evers? —George el coneixia, era un activista negre de Jackson, Mississipí. Treballava per a l’Associació Nacional per a l’Avenç de les Persones de Color, el més moderat dels grups pels drets civils. Havia investigat l’assassinat d’Emmett Till i havia organitzat un boicot a les botigues de blancs. La seva feina l’havia convertit en un personatge conegut a escala nacional.

—Li han disparat —va dir Verena somicant—. Davant de casa seva.

—És mort?

—Sí. Té tres fills, George…, tres! Els seus fills han sentit el tret i han sortit i han trobat el seu pare dessagnant-se a l’entrada de casa.

—Déu meu!

—Què els passa a aquests blancs? Per què ens ho fan, George? Per què?

—No ho sé, bonica —va dir George—. De debò que no ho sé.

Per segona vegada, Bobby Kennedy va enviar George a Atlanta amb un missatge per a Martin Luther King.

George va telefonar a Verena per quedar amb ella.

—M’agradaria veure el teu pis —va dir.

No entenia Verena. Aquella nit a Birmingham havien fet l’amor i havien sobreviscut a una bomba racista, i ell s’havia sentit molt a prop d’ella. Però van passar els dies, després les setmanes, sense que sorgís una altra oportunitat de fer l’amor, i la seva intimitat s’havia evaporat. Tanmateix, quan estava trasbalsada per la notícia de l’assassinat de Medgar Evers, no havia telefonat a Martin Luther King ni al seu pare, sinó a George. No sabia quina mena de relació era aquella.

—I tant que sí —va dir ella—. Per què no?

—Portaré una ampolla de vodka. —Sabia que el vodka era la beguda preferida de la noia.

—Comparteixo el pis amb una noia.

—Porto dues ampolles, doncs?

—Calma, fera —va dir Verena, rient—. Demanaré a la Laura que ens deixi sols. Jo ho he fet per ella moltes vegades.

—Això vol dir que em faràs el sopar?

—No sóc gaire bona cuinera.

—Què et sembla si tu fas un parell de filets i jo preparo una amanida?

—Tens gustos sofisticats.

—Per això m’agrades.

—Entabanador.

Hi va anar l’endemà amb avió. Esperava passar la nit amb ella, però no volia que es pensés que ho donava per descomptat, així que va reservar habitació en un hotel i després va agafar un taxi per anar a casa de la noia.

Tenia al cap altres coses, a més de seduir-la. L’última vegada que havia portat un missatge de Bobby a King, s’havia sentit ambivalent. Aquesta vegada Bobby tenia raó i King s’equivocava, i George estava decidit a fer canviar de parer King. Per això, primer intentaria fer canviar Verena de parer.

Al juny hi feia calor, a Atlanta, i ella el va rebre amb un vestit de tennis sense mànigues que deixava a l’aire els seus braços llargs i d’un color marró clar. Anava descalça i això va portar George a especular si portava alguna cosa o no sota el vestit. Ella li va fer un petó als llavis, però breu, de manera que George es va quedar sense saber què significava.

Tenia un pis modern, amb mobles contemporanis i amb classe. George es va imaginar que no se’l podria permetre amb el sou que li pagava Martin Luther King. Els drets d’autor exorbitants de Percy Marquand devien servir per pagar el lloguer.

Va deixar el vodka a la cuina i ella li va passar una ampolla de vermut i una coctelera.

—Voldria assegurar-me que entens bé una cosa —va dir George abans de preparar les begudes—. El president Kennedy afronta el pitjor escull de la seva carrera política. Això és molt pitjor que el conflicte de la badia de Cochinos.

Es va quedar parada, com ell pretenia.

—Ja em diràs per què —va dir.

—Pel projecte de llei dels drets civils. L’endemà de la seva retransmissió televisiva, l’endemà del dia que em vas telefonar per dir-me que havien assassinat en Medgar, el cap de la majoria de la cambra va telefonar al president. Li va dir que seria impossible aprovar la llei d’agricultura, les subvencions al transport públic, l’ajuda exterior i el pressupost espacial. El programa legislatiu de Kennedy està completament desbaratat. Tal com ens temíem, els demòcrates del sud s’estan venjant. Els índexs de popularitat del president a les enquestes van baixar deu punts d’un dia per l’altre.

—En canvi internacionalment l’ha afavorit —va apuntar ella—. Haureu d’aguantar el xàfec.

—L’aguantem, creu-me —va dir George—. Lyndon Johnson ha estat especialment útil.

—Johnson? No fotis!

—T’ho juro. —George era amic de Skip Dickerson, un dels ajudants del vicepresident—. Sabies que la ciutat de Houston va deixar sense electricitat el port per protestar per la nova política de la marina sobre igualtat en la concessió de permisos als mariners per baixar a terra?

—Sí, són uns cabrons.

—En Lyndon va solucionar-ho.

—Com?

—La NASA té pensat construir a Houston una base aeroespacial que costarà milions de dòlars. En Lyndon els va amenaçar amb la possibilitat d’anul·lar el projecte. L’electricitat va tornar en dos minuts. No s’ha de subestimar Lyndon Johnson.

—Més posicionaments com aquest és el que cal.

—Tens raó.

Però els germans Kennedy eren primmirats. No es volien embrutar les mans. Preferien guanyar les discussions amb raons. En conseqüència, no recorrien gaire a Lyndon Johnson; de fet, se’l miraven amb desdeny per les seves habilitats per fer pressió.

George va omplir la coctelera de gel, va abocar-hi una mica de vodka i la va sacsejar. Verena va obrir la nevera i en va treure dues copes de còctel. George va posar una culleradeta de vermut a cada copa glaçada, la va decantar perquè el líquid mullés els costats i hi va afegir vodka fred. Verena va posar una oliva a cada copa.

A George li agradava la sensació de fer alguna cosa plegats.

—Treballem bé junts, oi? —va dir.

Verena va alçar la copa i va beure.

—Fas uns martinis molt bons —va admetre.

George va somriure amb recança. S’esperava una resposta diferent, que confirmés la seva relació.

—Sí que els faig bons, sí —va dir, després de fer un glop.

Verena va obrir la nevera i en va treure enciam, tomàquets i dos filets. George es va posar a rentar l’enciam mentre portava la conversa cap al tema que era l’objectiu de la seva visita.

—Sé que ja n’havíem parlat, però no ajuda la Casa Blanca que King tingui socis comunistes.

—Qui diu que en té?

—L’FBI.

Verena va riure amb desdeny.

—La font d’informació mundialment famosa per la seva fiabilitat quan es tracta del moviment pels drets civils. No fotis, George. Saps que J. Edgar Hoover creu que tothom que no estigui d’acord amb ell és comunista, Bobby Kennedy inclòs. On són les proves?

—Es veu que l’FBI té proves.

—Es veu? O sigui que no les has vist. Les ha vist en Bobby?

George estava avergonyit.

—Hoover diu que la font és delicada.

—Hoover s’ha negat a mostrar les proves al fiscal general? Per qui es pensa que treballa? —Va beure pensarosament—. Les ha vist el president?

George no va dir res.

La incredulitat de Verena va augmentar.

—Hoover no pot dir que no al president.

—Crec que el president va decidir no insistir per no provocar un enfrontament.

—Tan ingenus sou? George, em vols escoltar? No hi ha cap prova.

George va decidir concedir-li aquest punt.

—Segurament tens raó. No crec que en Jack O’Dell i l’Stanley Levison siguin comunistes, encara que és possible que ho hagin estat; però no veus que la veritat no importa? Hi ha motius per sospitar, i amb això n’hi ha prou per desacreditar el moviment pels drets civils. I ara que el president ha proposat un projecte de llei dels drets civils, també el desacredita a ell. —George va embolicar l’enciam net amb un drap i el va fer giravoltar per eixugar-ne les fulles. La irritació va fer que ho fes amb més energia de la necessària—. Jack Kennedy ha posat en perill la seva vida política amb la seva actuació en favor dels drets civils, i no podem deixar que caigui per acusacions d’associació amb comunistes. —Va abocar l’enciam en un bol—. Traieu-vos-els de sobre i problema resolt.

Verena va parlar amb paciència.

—L’O’Dell és un empleat de l’organització de Martin Luther King, com jo, però en Levison ni tan sols està en nòmina. Només és un amic i assessor de Martin. De debò vols atorgar a J. Edgar Hoover el poder de triar els amics de Martin?

—Verena, impedeixen que el projecte de llei dels drets civils avanci. Digues a King que se’n desfaci… sisplau.

Verena va sospirar.

—Crec que ho farà. A la seva consciència cristiana li costa assumir la idea que ha de menysprear uns simpatitzants lleials des de fa tant de temps, però al final ho farà.

—Gràcies a Déu. —Es va animar una mica: per una vegada a la vida podria tornar amb bones notícies per a Bobby.

Verena va salar els filets i els va posar en una paella.

—Però et diré una cosa —va afegir—. No servirà per a una punyetera merda. En Hoover continuarà filtrant notícies a la premsa al·legant que el moviment pels drets civils és una façana comunista. Ho faria encara que fóssim republicans de tota la vida. En J. Edgar Hoover és un mentider patològic que odia els negres, i és una vergonya que el teu cap no tingui els pebrots de despatxar-lo.

George volia protestar, però malauradament l’acusació era certa. Va tallar un tomàquet per a l’amanida.

—T’agrada feta, la carn? —va preguntar Verena.

—No gaire.

—A la francesa? A mi també.

George va preparar dues copes més i es van asseure a la tauleta a sopar. George es va llançar a transmetre la segona part del seu missatge.

—Al president li aniria molt bé que King anul·lés aquesta maleïda seguda a Washington.

—Ni ho somiïs.

King havia convocat una «manifestació massiva, militant i monumental» a Washington, coincidint amb actes de desobediència civil per tot el país. Els germans Kennedy estaven consternats.

—Mira —va dir George—. Al Congrés hi ha persones que sempre votaran a favor dels drets civils i persones que no hi votaran mai. Les que ens interessen són les que poden votar tant una cosa com l’altra.

—Els votants vacil·lants —va dir Verena, emprant una expressió que s’havia posat de moda.

—Això mateix. Saben que el projecte de llei és moralment correcte però políticament impopular, i busquen excuses per votar-hi en contra. La vostra manifestació els donarà la possibilitat de dir: «Estic a favor dels drets civils però no a punta de pistola. Ara no és el moment».

—Com diu Martin, per als blancs no és mai el moment.

—Ets més blanca que jo —va dir George somrient.

—I més maca —va dir Verena, decantant el cap.

—Això és veritat. Ets la noia més maca que he vist en ma vida.

—Gràcies. Au, menja.

George va agafar la forquilla i el ganivet. Van menjar en silenci. George va felicitar Verena pels filets i ella va dir que feia unes amanides molt bones per ser un home.

Quan van acabar van portar les copes a la sala d’estar i es van asseure al sofà on George va reprendre la conversa.

—Ara les coses són diferents, que no ho veus? Tenim l’administració a favor. El president fa el que pot per aprovar un projecte de llei que fa anys que demanem.

Verena va brandar el cap.

—Si hem après alguna cosa és que el canvi és més ràpid si fem pressió. Sabies que ara als restaurants de Birmingham els negres són servits per cambreres blanques?

—Sí que ho sé. És un canvi radical.

—I no ho han aconseguit esperant pacientment, sinó llançant pedres i cremant coses.

—La situació ha canviat.

—Martin no desconvocarà la manifestació.

—La modificaria?

—Què vols dir?

Era el Pla B de George.

—Podria ser una marxa legal, en comptes d’una seguda? Els congressistes se sentirien menys amenaçats.

—No ho sé. Martin s’ho podria plantejar.

—I convocar-la en dimecres, perquè els que vinguin de fora no es quedin a la ciutat el cap de setmana, i que s’acabi d’hora perquè els manifestants se’n tornin abans que es faci fosc.

—La vols aigualir.

—Si s’ha de fer una manifestació, hauríem de fer tot el possible perquè no sigui violenta i faci bona impressió, sobretot a la televisió.

—Aleshores, què et sembla col·locar lavabos portàtils al llarg de la ruta? M’imagino que això Bobby ho pot fer, encara que no pugui despatxar Hoover.

—Bona idea.

—I què et sembla buscar simpatitzants blancs? Tot plegat farà més bona impressió a la tele si hi manifestants blancs al costat dels negres.

George s’ho va pensar un moment.

—Segur que Bobby pot fer que els sindicats enviïn gent —va dir finalment.

—Si pots prometre aquestes dues coses com a compensació, crec que hi ha la possibilitat que Martin canviï de parer.

George va veure que Verena havia entès el seu punt de vista i començava a plantejar-se com convèncer King. Això ja era mitja victòria.

—I si tu pots convèncer King de canviar la seguda per una marxa, crec que el president hi donarà suport —va dir.

S’estava arriscant molt, però no era impossible.

—Faré el que pugui —va dir.

George li va passar el braç per les espatlles.

—Veus que bé que treballem junts? —va dir. Ella va somriure però no va dir res. George hi va insistir—. No t’ho sembla?

Verena li va fer un petó. Va ser com l’últim petó que s’havien fet: més que un petó d’amistat, menys que un petó sensual.

—Quan aquella bomba va esmicolar la finestra de la meva habitació de l’hotel —va dir pensarosament—, vas travessar-la descalç per agafar les meves sabates.

—Me’n recordo —va dir George—. El terra era ple de vidres.

—És veritat —va dir ella—, però va ser un error per part teva.

George va arrufar les celles.

—No ho entenc. Em pensava que era un detall amable.

—És clar que ho era. Ets massa bo per a mi, George.

—Què? Quina bestiesa!

—Tinc molts amants, George —va dir Verena seriosament—. M’emborratxo. Sóc infidel. Me n’he anat al llit amb Martin, una vegada.

George va alçar les celles però no va dir res.

—Et mereixes algú millor —va dir Verena—. Faràs una gran carrera. Podries ser el primer president negre dels Estats Units. Necessites una dona que et sigui lleial i treballi amb tu, que et doni suport i et faci quedar bé. I aquesta no sóc jo.

George estava perplex.

—No havia fet tants plans —va dir—. Només et volia fer petons.

—Això sí que ho puc fer —va dir la noia somrient.

George la va besar lentament. Al cap d’una estona li va acariciar l’interior de la cuixa, i va pujar la mà per sota la faldilla del vestit de tennis. Va arribar fins al maluc. Tenia raó, no portava roba interior.

Verena sabia què pensava George.

—Veus? —va dir—, que dolenta que sóc?

—Sí —va respondre ell—. Però igualment estic boig per tu.





26


A Walli li havia costat marxar de Berlín. Era on vivia Karolin i ell volia estar amb ella. Però no servia de res si estaven separats pel Mur. Encara que només fossin a un parell de quilòmetres de distància no hi havia cap possibilitat de veure-la. No es podia arriscar a tornar a travessar la frontera; l’última vegada no l’havien mort per pura xamba. Tot i això, li va costar molt anar-se’n a Hamburg.

Walli es va convèncer que entenia per què Karolin havia decidit quedar-se amb la seva família per tenir el fill. Qui la podia ajudar millor quan donés a llum, la seva mare o un guitarrista de disset anys? Però la lògica de la seva decisió no el va consolar gaire.

Pensava en ella a la nit, quan se n’anava a dormir, i tan bon punt es despertava al matí. Quan veia una noia bonica pel carrer s’entristia pensant en Karolin. Patia per si es trobava bé. Es marejava i se sentia incòmoda a causa de l’embaràs o bé estava radiant? I els seus pares, com s’ho havien pres? Estaven enfadats amb ella o els feia il·lusió la perspectiva de tenir un nét?

Es cartejaven i tots dos escrivien sempre: «T’estimo». Però els feia por parlar més de les seves emocions, sabent que tot el que escrivien seria escodrinyat per un agent de la policia secreta a l’oficina de la censura, potser algú que coneixien, com Hans Hoffman. Era com declarar els seus sentiments davant d’un públic desdenyós.

Es trobaven en costats oposats del Mur, però de fet, era com si fossin a milers de quilòmetres de distància.

Així, doncs, Walli se’n va anar a Hamburg i es va instal·lar a l’espaiós pis de la seva germana.

Rebecca no li estava a sobre. I en totes les cartes, els seus pares insistien que tornés a estudiar o anés a la universitat. Absurdament li suggeríem que estudiés per ser electricista o advocat, o mestre, com Rebecca i Bernd. Però Rebecca no deia res. Si es passava el dia tancat a l’habitació tocant la guitarra, no hi posava cap pega, només li demanava que rentés la tassa del cafè i no la deixés bruta a l’aigüera. Si mai li parlava del seu futur, el comentari de Rebecca era: «Quina pressa tens? Tens disset anys. Fes el que vulguis, ja sorgirà alguna cosa». I Bernd era tan tolerant com ella. Walli adorava Rebecca i cada dia li queia més bé Bernd.

Encara no s’havia acostumat a l’Alemanya Occidental. La gent tenia cotxes més grans, roba més nova i cases més boniques. Als diaris, i fins i tot a la televisió, es criticava obertament el govern. A vegades quan llegia atacs contra l’envellit canceller Adenauer, Walli es descobria mirant enrere amb sensació de culpa, temorós que algú el pogués veure amb material subversiu a les mans, i havia de recordar-se que vivia a l’Oest, i que a l’Oest hi havia llibertat d’expressió.

Li va saber greu marxar de Berlín, però va descobrir encantat que Hamburg era el moll de l’os de l’escena musical alemanya. Era una ciutat portuària, on hi havia molts espectacles per distreure mariners d’arreu del món. Un carrer anomenat Reeperbahn era el centre del districte vermell, ple de bars, locals de striptease, clubs semisecrets d’homosexuals i moltes sales de concerts.

Walli només desitjava dues coses en la vida: viure amb Karolin i ser músic professional.

Poc després d’arribar a Hamburg, un dia que caminava per Reeperbahn amb la guitarra penjada a l’espatlla, es va decidir a entrar en un bar per preguntar si necessitaven un guitarrista per entretenir els clients. Creia que era bon músic. Sabia cantar, sabia tocar i sabia guanyar-se el públic. Només necessitava una oportunitat.

Va provar sort en diversos locals, fins que després d’una dotzena de negatives el van acceptar en una cerveseria anomenada El Paso. La decoració imitava l’Oest americà; hi havia una calavera de bou amb llargues banyes sobre la porta i pòsters de pel·lícules de vaquers a les parets. L’amo portava un barret Stetson, però es deia Dieter i parlava un alemany estàndard.

—Saps tocar música americana? —va preguntar.

—You betcha —va dir Walli en anglès.

—Torna a dos quarts de vuit. Et faré una prova.

—Quant em pagaràs? —va dir Walli.

Encara cobrava una assignació d’Enok Andersen, el comptable de la fàbrica del seu pare, però es delia per demostrar que podia ser independent econòmicament i tindria força moral per rebutjar el consell dels seus pares d’estudiar una carrera.

Però Dieter es va fer l’ofès, com si Walli hagués dit una cosa de mala educació.

—Tu toca mitja hora —va dir desdenyosament—, si m’agrada, ja parlarem de diners.

Walli no tenia experiència, però no era ruc i estava segur que aquelles evasives significaven que cobraria molt poc. Tanmateix, era l’única oferta que havia tingut en dues hores i la va acceptar.

Va anar a casa i es va passar la tarda elaborant un recull de mitja hora de cançons americanes. Va decidir que començaria amb «If I Had a Hammer»; al públic de l’Europe Hotel li havia agradat. Faria «This Land is Your Land» i «Mess of Blues». Va assajar diverses vegades totes les cançons, encara que no li calgués.

Quan Rebecca i Bernd van tornar a casa en plegar de la feina, els ho va dir i la seva germana es va oferir per acompanyar-lo.

—No t’he vist mai tocar en públic —va dir—. Només t’he sentit fent soroll a casa i mai no acabes cap cançó.

Era tot un detall, l’oferiment de Rebecca, sobretot perquè aquella nit tan ella com Bernd estaven molt emocionats per una altra cosa: el president Kennedy visitava Alemanya.

Els pares de Walli i Rebecca creien que només la fermesa dels nord-americans havia impedit que la Unió Soviètica s’apoderés del Berlín Occidental i l’incorporés a l’Alemanya Oriental. Per a ells, Kennedy era un heroi. A Walli, per la seva banda, li queia bé qualsevol individu que posés pals a les rodes al tirànic govern de l’Alemanya Oriental.

Walli va parar taula mentre Rebecca preparava el sopar.

—La mare sempre ens deia que si volíem alguna cosa ens havíem d’afiliar a un partit i fer campanya per aconseguir-ho —va dir—. En Bernd i jo volem que l’Alemanya Occidental i l’Oriental es reunifiquin, perquè nosaltres i milers d’alemanys més puguem tornar amb les nostres famílies. Per això ens hem afiliat al Partit Democràtic Lliure.

Walli també ho volia, de tot cor, però no s’imaginava que fos possible.

—Què creus que farà Kennedy? —va preguntar.

—Pot dir que hem d’aprendre a viure amb l’existència l’Alemanya Oriental, si més no de moment. És veritat, però no és el que volem sentir. Espero que fiqui el dit a l’ull als comunistes, si vols que et sigui sincer.

Després de sopar van veure les notícies. La imatge tenia tons de gris clar, a la pantalla del seu televisor Franck d’última generació, no verd borrós com als aparells antics.

Aquell dia Kennedy havia estat al Berlín Occidental.

Havia fet un discurs als graons de l’Ajuntament de Schöneberg. Davant de l’edifici hi havia una plaça immensa plena a vessar d’espectadors. Segons el presentador, hi havia quatre-centes cinquanta mil persones.

El president nord-americà tan jove i ben plantat va parlar a l’aire lliure, amb una bandera enorme dels Estats Units al darrere, i la brisa li esvalotava els cabells espessos. Va començar fort.

—Els que diuen que el comunisme és la tendència que prevaldrà en el futur… —va dir—. Que vinguin a Berlín!

El públic va rugir entusiasmat. Les aclamacions van ser encara més fortes encara quan va repetir-ho en alemany.

—Lass’ sie nach Berlin kommen!

Walli va veure que Rebecca i Bernd estaven encantats.

—No parla de normalització ni de ser realistes i acceptar l’statu quo —va dir Rebecca, tota contenta.

Kennedy va ser bel·ligerant.

—La llibertat té moltes dificultats i la democràcia no és perfecta —va admetre.

—Es refereix als negres —va comentar Bernd.

—Però mai no hem hagut de construir un mur perquè no se’ns en vagi la gent! —va exclamar Kennedy amb ironia.

—Ben dit! —va cridar Walli.

El sol de juny brillava sobre el cap del president.

—Tots els homes lliures, visquin on visquin, són ciutadans de Berlín —va dir—. I per això, com a home lliure que sóc, m’enorgulleixo d’aquestes paraules: Ich bin ein Berliner!

La gent va embogir. Kennedy es va apartar del micròfon i es va guardar les notes a la butxaca de l’americana.

Bernd somreia feliç.

—Crec que els soviètics entendran el missatge —va dir.

—Khruixtxov es posarà rabiós —va dir Rebecca.

—Com més rabiós, millor —va reblar Walli.

Ell i Rebecca estaven de bon humor quan baixaven per Reeperbahn amb la furgoneta que havien adaptat per a Bernd i la seva cadira de rodes. Al Paso no hi havia ningú a la tarda, quan Walli hi havia entrat i llavors només hi havia un grapat de clients. Dieter, amb el seu Stentson, havia estat poc cordial a la tarda i al vespre estava de mala lluna. Va fer veure que no recordava haver demanat a Walli que tornés i el noi va témer que retirés l’oferta de fer-li una prova, però llavors va assenyalar amb el dit un escenari diminut en un racó.

A més de Dieter hi havia una cambrera de mitjana edat, amb una bona pitrera, que portava una camisa de quadres i un fulard. Walli es va imaginar que era la dona de Dieter. Era clar que volien donar un ambient característic al bar, però cap dels dos no hi tenia traça i no atreien gaires clients, ni americans ni no americans.

Walli pretenia ser l’ingredient màgic que atragués les multituds.

Rebecca va demanar dues cerveses. Walli va endollar l’amplificador i va encendre el micròfon. Estava emocionat. Allò era el que li agradava, i el que sabia fer. Va mirar Dieter i la seva dona, no sabia quan volien que comencés, però cap dels dos no estava per ell, de manera que va tocar un acord i es va posar a cantar «If I Had a Hammer».

Els escassos clients que hi havia el van mirar encuriosits un moment i després van continuar enraonant. Rebecca va seguir el ritme picant de mans amb entusiasme, però ningú més no la va seguir. Fos com fos, Walli s’hi va posar amb ganes, tocant rítmicament i cantant amb força. Potser tardaria dues o tres cançons, però es guanyaria el públic, es va dir.

A mitja cançó el micròfon es va apagar. I l’amplificador també. El corrent de l’escenari havia fallat. Walli va acabar la cançó sense amplificador, pensant que era una mica menys humiliant que aturar-se a la meitat.

Va deixar la guitarra i va anar a la barra.

—Se n’ha anat el corrent de l’escenari —va dir a Dieter.

—Ja ho sé —va dir Dieter—. L’he desendollat.

Walli estava perplex.

—Per què?

—No vull sentir aquesta porqueria.

Era com si l’hagués bufetejat. Cada vegada que havia tocat en públic, el que cantava havia agradat. No li havien dit mai que la seva música fos una porqueria. A Walli se li va encongir l’estómac d’angoixa. No sabia ni què dir ni què fer.

—T’havia demanat música americana —va dir Dieter.

Era un disbarat.

—Aquesta cançó va ser número u als Estats Units! —va replicar Walli amb indignació.

—Aquest bar es diu «El Paso», per Marty Robbins, la cançó més maca que s’ha compost mai. Em pensava que cantaries coses així. «Tennessee Waltz» o «On Top of Old Smoky», cançons de Johnny Cash, Hank Williams, Jim Reeves.

Jim Reeves era el músic més avorrit del món.

—El que vols és música country —va protestar Walli.

Dieter no estava per rebre lliçons.

—Parlo de música americana —va dir, amb la seguretat de l’ignorant.

No valia la pena discutir amb aquell imbècil. Encara que Walli hagués sabut d’antuvi el que volia, no ho hauria tocat. No es dedicava a la música per tocar «On Top of Old Smoky».

Va tornar a l’escenari i va guardar la guitarra a la funda.

Rebecca estava atònita.

—Què ha passat? —va preguntar.

—A l’amo no li agrada el meu repertori.

—Però si no ha escoltat ni una cançó sencera!

—Creu que hi entén molt, de música.

—Pobre Walli.

Walli podia suportar la burla tanoca de Dieter, però l’empatia de Rebecca li va fer venir ganes de plorar.

—Què hi farem —va dir—. Tampoc no m’agradaria treballar per aquest imbècil.

—Li’n vaig a dir quatre de fresques —va dir Rebecca.

—No ho facis, sisplau —va pregar Walli—. No m’ajudarà que la meva germana gran l’esbronqui.

—Suposo que no —va admetre Rebecca.

—Som-hi. —Walli va recollir la guitarra i l’amplificador—. Tornem a casa.

Dave Williams i els Plum Nellie van arribar a Hamburg esperançats. Estaven en ratxa. S’havien fet famosos a Londres i ara pensaven enlluernar Alemanya.

El director de The Dive es deia herr Fluck, cosa que als Plum Nellie els semblava hilarant. Que a herr Fluck no li agradessin gens els Plum Nellie no va ser tan divertit. Pitjor encara, després de dues nits, Dave pensava que tenia raó. El grup no oferia als clients el que volien.

—Make dance! —deia herr Fluck en anglès—. Make dance!

L’interès principal dels clients del club, adolescents o de poc més de vint anys, era ballar. Els números de més èxit eren els que feien sortir les noies a la pista a ballar soles, així els nois podien posar-se al mig i aparellar-se.

Però, fonamentalment, al grup li faltava la capacitat de generar l’excitació que feia que tothom es bellugués. Dave estava consternat. Era la seva gran oportunitat i l’estaven espifiant. Si no milloraven, els enviarien a casa.

—Per primera vegada a la vida tinc èxit en alguna cosa —havia dit al seu escèptic pare, i a la fi l’havia deixat anar a Hamburg.

Hauria de tornar a casa i reconèixer que en això també havia fracassat?

No entenia quin era el problema, però Lenny sí.

—És en Geoff —va dir. Geoffrey era el primer guitarrista—. S’enyora.

—Per això toca malament?

—No. Per això beu i la beguda fa que toqui malament.

A partir de llavors Dave se situava al costat de la bateria i tocava la guitarra més fort i més rítmicament, cosa que no va fer canviar gaire el resultat. Es va adonar que, si un músic no tocava prou bé, arrossegava tot el grup.

El quart dia va anar a visitar Rebecca.

Li va fer molta il·lusió saber que no sols tenia un parent a Hamburg, sinó dos, i que el segon era un guitarrista de divuit anys. Dave havia estudiat alemany a l’escola i Walli havia après una mica d’anglès amb la seva àvia, Maud, però tots dos parlaven el llenguatge de la música i es van passar la tarda intercanviant acords i llengüetes de guitarra. Aquell vespre Dave es va endur Walli al The Dive i va proposar que el club contractés Walli per tocar als intervals, mentre els Plum Nellie descansaven. Walli va tocar un nou èxit americà anomenat «Blowin’ in the Wind», que va agradar al director, i li va donar feina.

Una setmana després, Rebecca i Bernd van convidar tot el grup a sopar. Walli va explicar-los que els nois treballaven fins tard i es llevaven al migdia, o sigui que els agradaria sopar a les sis, abans de pujar a l’escenari. A Rebecca li va semblar bé.

Quatre dels cinc membres del grup van acceptar la invitació: Geoff no hi va voler anar.

Rebecca havia fet un munt de costelles de porc amb una salsa gustosa, i hi havia grans safates de patates fregides, xampinyons i col. Dave es va imaginar que, a la manera d’una mare, Rebecca volia que els nois almenys fessin un àpat com cal a la setmana. Tenia motius per preocupar-se’n, ja que vivien bàsicament de cervesa i tabac.

Bernd, el seu marit, la va ajudar a cuinar i a servir el menjar; es bellugava amb sorprenent agilitat. A Dave el va commoure veure Rebecca tan contenta i tan enamorada de Bernd.

La colla va devorar els aliments amb entusiasme. Parlaven mig en anglès mig en alemany i l’ambient era cordial encara que no s’entenguessin del tot.

Després de menjar van donar les gràcies profusament a Rebecca i van tornar al Reeperbahn amb autobús.

El districte vermell d’Hamburg era com el Soho de Londres, però més obert, menys discret. Dave no sabia que a més de prostitutes també hi havia prostituts.

The Dive estava ubicat en un soterrani ronyós. En comparació, el Jump Club era de luxe. A The Dive els mobles estaven trencats, no hi havia ni calefacció ni ventilació i els lavabos eren al pati.

Quan van arribar, encara tips del sopar que els havia preparat Rebecca, es van trobar Geoff al bar, bevent cervesa.

El grup sortia a l’escenari a les vuit. Amb pauses, tocarien fins a les tres de la matinada. Cada nit tocaven totes les cançons que coneixien almenys una vegada, i les preferides, tres. Herr Fluck els feia treballar de valent.

Aquella nit van tocar pitjor que mai.

Durant la primera part Geoff va fer més nosa que servei, tocava notes equivocades i esguerrava els seus solos, i això va destarotar la resta. En lloc de concentrar-se a animar el públic, havien de fer esforços per dissimular les espifiades de Geoff. Al final de la primera part, Lenny estava furiós.

A la mitja part, Walli es va asseure en un tamboret, i va tocar la guitarra i va cantar cançons de Bob Dylan. Dave el mirava. Walli duia una harmònica barata en un suport metàl·lic agafat al coll, per poder bufar alhora que rascava les cordes, tal com feia Dylan. Dave pensava que Walli era un bon músic i prou espavilat per adonar-se que Dylan era el cantant més popular del moment. En general, la clientela del Dive preferia el rock però n’hi havia que escoltaven, i quan Walli va baixar de l’escenari va rebre aplaudiments entusiastes d’una taula de noies que hi havia en un racó.

Dave va acompanyar Walli al camerino i allà es va trobar amb una crisi monumental.

Geoff era a terra, borratxo i incapaç d’aguantar-se dret sense ajuda. Lenny, agenollat a sobre, el bufetejava fort de tant en tant. Això segurament ajudava Lenny a esbravar-se, però no feia tornar Geoff en si. Dave va anar a buscar un cafè a la barra i va obligar Geoff a beure’n una mica, però tampoc no va servir per res.

—Haurem de continuar sense el primer guitarrista, cagundena —va dir Lenny—, si tu no saps tocar els solos de Geoff, Dave.

—Puc fer el de Chuck Berry, però res més —va dir Dave.

—Doncs haurem de saltar-nos la resta. El més probable és que el públic ni se n’adoni.

Dave no estava segur que Lenny tingués raó. Els solos de guitarra formaven part de la dinàmica de la bona música de ball, creaven llums i ombres i impedien que les melodies pop repetitives es fessin pesades.

—Jo puc tocar en lloc de Geoff —va proposar Walli.

Lenny el va mirar amb sarcasme.

—No has tocat mai amb nosaltres.

—Us he sentit tocar tres nits seguides —va dir Walli—. Sé tocar totes les cançons.

Dave va mirar Walli i va veure als seus ulls un anhel commovedor. Era evident que es delia per aprofitar aquella oportunitat.

—No fotis! —va dir Lenny amb escepticisme.

—Puc. No és difícil.

—Ah, no? —Lenny estava una mica picat.

Dave desitjava donar una oportunitat a Walli.

—És més bon guitarrista que jo, Lenny.

—Això no vol dir res, collons.

—També és millor que en Geoff.

—Has tocat mai en un grup?

Walli va entendre el que li preguntava.

—En un duo. Amb una cantant.

—Aleshores no has tocat mai amb un bateria.

Era un punt crucial, i Dave ho sabia. Recordava com s’havia atabalat la primera vegada que va tocar amb els Guardsmen i va descobrir la fèrria disciplina imposada pel ritme de la bateria. Però se n’havia sortit; segur que Walli també se’n sortiria.

—Deixem que ho provi, Lenny —va implorar Dave—. Si no t’agrada com ho fa, el pots fer fora després de la primera cançó.

Herr Fluck va treure el cap a l’habitació.

—Raus! Raus! A tocar!

—Ja va, ja va, wir kommen —va contestar Lenny. Es va aixecar—. Agafa l’eina i cap a l’escenari, Walli.

Walli el va seguir.

El número d’obertura de la segona part era «Dizzy Miss Lizzy», en la qual la guitarra tocava la veu cantant.

—En vols una de més fàcil com a escalfament? —va dir Dave a Walli.

—No, gràcies, no cal —va dir Walli.

Dave esperava que la seguretat que mostrava estigués justificada.

—Tres, quatre, un —va comptar Lew, el bateria.

Walli el va seguir de seguida i va tocar el riff.

El grup va entrar un compàs després. Van tocar la introducció. Just abans que Lenny comencés a cantar, Dave el va mirar i el noi va assentir satisfet.

Walli va tocar la seva part a la guitarra com si no li costés gens.

Al final de la cançó, Dave va picar l’ullet a Walli.

Van acabar la segona part. Walli va tocar bé tots els números i fins i tot es va afegir de suport fent veus. La seva actuació va donar una empenta a l’energia del grup i van aconseguir treure les noies a la pista.

Va ser la millor actuació que havien fet d’ençà que havien arribat a Alemanya.

Quan marxaven, Lenny va passar un braç per les espatlles de Walli.

—Benvingut al grup —va dir.

Aquella nit Walli amb prou feines va poder dormir. Tocant amb els Plum Nellie, s’havia sentit músic i creia que el grup havia millorat. L’havia fet tan feliç que li va fer por que no durés. Lenny ho havia dit de debò allò de «benvingut al grup»?

L’endemà Walli va anar a la pensió barata del districte de Saint Pauli on s’allotjava el grup. Va arribar-hi al migdia, just quan es llevaven.

Es va quedar un parell d’hores amb Dave i Buzz, el baixista, repassant el repertori del grup, polint els inicis i els finals de les cançons. Semblava que donessin per fet que tornaria a tocar amb ells. Volia que l’hi confirmessin.

Lenny i Lew, el bateria, van aparèixer pels volts de les tres, i el primer va ser directe.

—Vols formar part del grup definitivament?

—Sí —va dir Walli.

—Doncs, fet —va dir Lenny—. Ets un membre del grup.

Walli no n’estava del tot convençut.

—I en Geoff, què?

—Parlaré amb ell quan es llevi.

Van anar a un cafè anomenat Harald’s on Grosse Freiheit i s’hi van estar una hora prenent cafè i fumant. En acabat van tornar i van despertar Geoff. Semblava malalt, cosa que no era sorprenent després de beure fins a arribar a perdre el coneixement. Es va asseure a la vora del llit mentre Lenny parlava amb ell i els altres escoltaven des del llindar.

—Ja no ets del grup —va dir Lenny—. Em sap greu però ahir ens vas deixar ben penjats. Estaves massa borratxo per aguantar-te dret i no diguem per tocar. En Walli et va substituir i he decidit fer-lo permanent.

—Només és un nano sense experiència —va aconseguir dir Geoff.

—No sols està sobri, sinó que és més bon guitarrista que tu —va dir Lenny.

—Necessito un cafè —va dir Geoff.

—Vés al Harald.

No van tornar a veure Geoff abans d’anar cap al club.

Quan eren prop de les vuit i es preparaven per pujar a l’escenari, va entrar Geoff, sobri i amb la guitarra a la mà.

Walli el va mirar amb consternació. Li havia fet l’efecte que Geoff acceptava que l’havien despatxat, però potser estava massa encaparrat per discutir.

Per la raó que fos, no havia fet les maletes i havia tocat el dos, i Walli es va neguitejar. Havia tingut tantes decepcions: la policia li va destrossar la guitarra i no va poder tornar al Minnesänger; Karolin va renunciar a l’actuació a l’Europe Hotel; el propietari d’El Paso li va desendollar els instruments a mitja cançó… Com podia estar segur que allò no acabaria en una altra decepció?

Els músics van deixar el que estaven fent i van mirar com Geoff pujava a l’escenari i obria la funda de la guitarra.

—Què fas, Geoff? —va preguntar Lenny en aquell punt.

—Us demostraré que sóc el millor guitarrista que heu sentit mai.

—Hòstia! T’he despatxat i s’ha acabat. Fot el camp cap a l’estació i agafa un tren que digui a Hook.

Geoff va canviar el to, que es va tornar implorant.

—Fa sis anys que toquem junts, Lenny. Han de comptar per a alguna cosa. M’ho has de tornar a deixar provar.

Semblava tan raonable que Walli, més aviat alarmat, va estar segur que Lenny també ho veuria així. Però Lenny va brandar el cap.

—Ets un bon guitarrista, però no ets un geni, i a sobre ets un cabronàs. D’ençà que vam arribar aquí has tocat tan malament que anit van estar a punt de despatxar-nos. Sort que en Walli ens va ajudar.

Geoff va mirar els altres.

—Què en pensen ells? —va preguntar.

—Qui t’ha dit que aquest grup sigui una democràcia? —va etzibar Lenny.

—Qui t’ha dit que no ho sigui? —Geoff va mirar Lew, el bateria, que s’estava ajustant el pedal al peu—. Què en penses?

Lew era cosí de Geoff.

—Dóna-li una altra oportunitat —va dir Lew.

Geoff va mirar el baixista.

—I tu, Buzz?

Buzz era un bon jan que s’avenia amb qui cridava més.

—Jo li donaria una altra oportunitat.

Geoff es va animar.

—Això vol dir que som tres contra un, Lenny.

—No —va intervenir Dave—. En una democràcia s’ha de saber comptar. Sou tres contra en Lenny, en Walli i jo, per tant estem empatats.

—No perdeu el temps fent votacions —va dir Lenny—. Aquest és el meu grup i jo prenc les decisions. En Geoff està despatxat. Emporta’t l’instrument, Geoff, o el llançaré al carrer.

En aquell moment Geoff va semblar que assumia que Lenny anava de debò. Va tornar a desar la guitarra a la funda i va tancar la tapa amb força.

—Us prometo una cosa, cabrons —va dir, aixecant-la—. Si jo me’n vaig, us n’anireu tots.

Walli no va entendre què volia dir. Potser només era una amenaça buida. En tot cas, no hi havia temps per pensar-hi. Un parell de minuts més i començaven a tocar.

Totes les pors de Walli es van esfumar. A la mitja part, va tornar sol a l’escenari i va tocar cançons de Bob Dylan. En va incloure una que havia compost ell, titulada «Karolin». Al públic li va agradar. Després va anar directament a l’escenari per obrir la segona part amb «Dizzy Miss Lizzy».

Mentre tocava «You Can’t Catch Me» va veure una parella de policies uniformats al fons parlant amb herr Fluck, l’amo, però no en va fer cabal.

Quan van baixar de l’escenari a mitjanit, herr Fluck els esperava al camerino.

—Quants anys tens? —va etzibar a Dave sense preàmbuls.

—Vint-i-un —va dir Dave.

—No em facis perdre el temps.

—I a tu què t’importa?

—A Alemanya els menors no poden treballar en bars.

—Tinc divuit anys.

—La policia diu que en tens quinze.

—I què sap la policia?

—Acaben de parlar amb el guitarrista que heu despatxat, en Geoff.

—Que malparit, ens ha denunciat —va dir Lenny.

—Dirigeixo un club nocturn —va dir herr Fluck—. Aquí vénen prostitutes, traficants, criminals de tota mena. M’he de passar la vida demostrant a la policia que faig tot el que puc per complir la llei. Diuen que us he d’enviar a casa, a tots. O sigui que adéu-siau.

—Quan ens n’hem d’anar? —va preguntar Lenny.

—Del club, ara mateix. D’Alemanya, demà.

—No hi ha dret! —va protestar Lenny.

—Quan ets l’amo d’un club, fas el que et diu la policia. —Va assenyalar Walli—. Ell no cal que se’n vagi del país, perquè és alemany.

—Quina merda —va dir Lenny—. He perdut dos guitarristes en un dia.

—No —va saltar Walli—. Vinc amb vosaltres.





27


Jasper Murray es va enamorar dels Estats Units. Tenien ràdio tota la nit i tres canals de televisió i un diari matinal diferent a cada ciutat. La gent era generosa; les cases, espaioses, i les maneres de fer, relaxades i informals. A casa, els anglesos es comportaven com si estiguessin prenent te perpètuament en una sala d’estar victoriana, fins i tot quan feien negocis o quan els entrevistaven a la televisió o quan practicaven esports. El pare de Jasper, que era oficial de l’exèrcit, no ho veia així, però la seva mare, jueva alemanya, sí. Als Estats Units, la gent anava per feina. Als restaurants, els cambrers eren eficients i amables, i no fèiem reverències ni ensabonaven els clients. La gent no era obsequiosa.

Jasper tenia pensat escriure una sèrie d’articles sobre els seus viatges per al St Julian’s News, però també tenia altres ambicions. Abans de marxar de Londres, havia parlat amb Barry Pugh i li havia preguntat si el Daily Echo podria estar interessat a publicar el que escrivia.

—Sí, ja ho crec, si trobes alguna cosa especial, és clar que sí —va dir Pugh sense entusiasme.

La setmana passada, a Detroit, Jasper havia fet una entrevista a Smokey Robinson, cantant dels Miracles, i havia enviat l’article a l’Echo per correu urgent. S’imaginava que ja havia d’haver arribat. Havia donat el telèfon dels Dewar, però Pugh no havia telefonat. Tanmateix, Jasper encara tenia esperances, aquell dia tenia previst telefonar a Pugh.

S’estava al pis de la família Dewar a Washington; era gran i estava en un edifici elegant a poques travessies de la Casa Blanca.

—El meu avi, en Cameron Dewar, el va comprar abans de la Primera Guerra Mundial —va explicar Woody Dewar a Jasper mentre esmorzaven—. Tant ell com el meu pare eren senadors.

Una criada de color que es deia senyoreta Betsy va servir suc de taronja a Jasper i li va preguntar si volia ous.

—No gràcies, cafè i prou —va dir—. He quedat amb un amic de la família per esmorzar d’aquí a una hora.

Jasper havia conegut els Dewar a la casa del carrer Great Peter l’any que la família va passar a Londres. No havia intimitat gaire amb ells, exceptuant Beep breument, però, tot i això, l’havien rebut a casa amb els braços oberts més d’un any després, hospitalaris. Com els Williams, eren generosos d’una manera informal, sobretot amb el jovent. Lloyd i Daisy sempre estaven encantats d’acollir adolescents solitaris ja fos per una nit o per una setmana, o, en el cas de Jasper, durant uns quants anys. Els Dewar eren de la mateixa corda.

—Sou tan amables de deixar-me viure aquí —va dir Jasper a Bella.

—Oh, n’estem encantats, ens agrada fer-ho —va dir ella, i ho deia de tot cor.

—M’imagino que avui fotografiaràs la marxa pels drets civils per a la revista Life —va dir Jasper a Woody.

—Pots pujar-hi de peus —va dir Woody—. Em situaré entre la gent i trauré fotos discretes i espontànies amb una càmera petita de trenta-cinc mil·límetres. Un altre company farà les fotos formals inevitables de les celebritats a la tarima.

Portava roba informal, pantalons de cotó i camisa de màniga curta, però, tot i això, era difícil que un home tan alt passés desapercebut. Sigui com sigui, les fotografies divulgatives de Woody eren mundialment famoses.

—He seguit de prop la teva feina, com tothom que s’interessi pel periodisme —va dir Jasper.

—Tens preferència per algun tema en concret? —va preguntar Woody—. Successos, política, guerra?

—No. Estaria encantat d’informar de qualsevol cosa, com sembla que et passa a tu.

—A mi m’interessen les cares. Sigui quina sigui la història, un funeral, un partit de futbol, la investigació d’un assassinat, fotografio cares.

—Què esperes trobar avui?

—No se sap. Martin Luther King preveu que hi hagi unes cent mil persones. Si hi va tanta gent, serà la marxa pels drets civils més multitudinària. Tots voldríem que fos festiva i pacífica, però no hi podem comptar. Mira què va passar a Birmingham.

—Washington és diferent —va intervenir Bella—. Aquí tenim agents de policia de color.

—No gaires —va dir Woody—. Però avui segur que tots seran a la primera fila.

Beep Dewar va entrar al menjador. Tenia quinze anys i era menuda.

—Qui serà a primera fila? —va preguntar.

—Tu no, espero —va dir la seva mare—. No et fiquis en cap sarau, t’ho prego.

—No hi pateixis, mare.

Jasper va veure que Beep havia après a ser una mica més discreta en els dos anys que feia que no la veia. Estava maca, però no especialment sexi, duia texans marrons i una camisa ampla de vaquer; roba assenyada per a un dia que es podia tornar ingovernable.

Tractava Jasper com si hagués oblidat completament que havien flirtejat a Londres. Li deixava clar que no podia esperar que ho reprenguessin on ho havien deixat. Sens dubte havia sortit amb altres xicots des d’aleshores. Per la seva banda, Jasper es treia un pes de sobre sabent que la noia no el considerava seu.

L’últim membre de la família Dewar que es va presentar a esmorzar va ser Cameron, el germà gran de Beep, només tenia dos anys més que ella. Anava vestit com un home de mitjana edat, amb una americana de fil, una camisa blanca i corbata.

—Tu tampoc t’arrisquis, Cam —li va dir la mare.

—No tinc pas intenció d’acostar-me a la marxa —va dir tot melindrós—. Pensava anar a l’Smithsonian.

—No creus que la gent de color ha de tenir dret a votar? —va preguntar Beep.

—Crec que no han de provocar aldarulls.

—Si els permetessin votar, no els caldria manifestar-se.

—Ja n’hi ha prou, pareu tots dos —va dir Bella.

Jasper es va acabar el cafè.

—Necessito fer una trucada transatlàntica —va dir. Es va sentir obligat a afegir—: La pagaré, per descomptat. —Tot i que no estava segur de tenir prou diners.

—D’acord —va dir Bella—. Fes servir el telèfon de l’estudi. I no t’amoïnis pels diners.

Jasper es va treure un pes de sobre.

—Que bona que ets —va dir.

Bella va fer un gest despreocupat.

—A més, crec que la revista Life ens paga la factura de telèfon —va afegir, com si no n’estigués segura.

Jasper va anar a l’estudi. Va trucar al Daily Echo de Londres i va demanar per Barry Pugh.

—Hola, Jasper, com prova això dels Estats Units? —va dir ell.

—M’encanta. —Jasper va empassar-se la saliva, nerviós—. Li ha arribat el meu article de Smokey Robinson?

—Sí, gràcies. Ben escrit, Jasper, però no fa per a l’Echo. Prova al Musical Express.

Jasper es va desanimar. No li interessava escriure per a la premsa musical.

—Entesos —va dir, però no es volia rendir encara i va afegir—: Pensava que, sent Smokey el cantant preferit dels Beatles, l’entrevista tindria un interès addicional.

—No en té prou. Però ben pensat.

Jasper va fer un esforç per dissimular la decepció.

—Gràcies.

—Avui no hi ha una manifestació a Washington? —va preguntar Pugh.

—Sí, pels drets civils. —Jasper es va tornar a animar—. Hi aniré, si vol que li enviï un article.

—Mmm… Si la cosa es posa violenta, truca’ns.

«I, si no, no cal», va inferir Jasper.

—Entesos, així ho faré —va respondre, desanimat.

Jasper va penjar i va mirar el telèfon pensarosament. Havia treballat de valent en l’article de Smokey Robinson i es pensava que la relació amb els Beatles el feia especial. Però s’equivocava i l’únic que podia fer era intentar-ho un altre cop.

Va tornar al menjador.

—Me n’haig d’anar —va dir—. He quedat amb el senador Peixkov a l’hotel Willard.

—Al Willard és on s’allotja Martin Luther King —va dir Woody.

Jasper es va animar.

—A veure si em concedeix una entrevista. —Això segur que interessaria l’Echo.

—Avui hi haurà centenars de periodistes desitjosos de fer una entrevista a King —va dir Woody amb un somriure.

—Ens veurem després? —va preguntar Jasper a Beep.

—Hem quedat al monument a Washington, a les deu —va dir ella—. Corre el rumor que Joan Baez cantarà.

—Et buscaré per allà.

—Has dit que has quedat amb en Greg Peixkov? —va preguntar Woody.

—Sí. És germanastre de la Daisy Williams.

—Ja ho sé. Les ramificacions familiars del pare d’en Greg, Lev Peixkov, eren la xafarderia de moda quan la teva mare i jo érem dos adolescents de Buffalo. Dóna records a en Greg.

—De part teva —va dir Jasper, i va marxar.

George Jakes va entrar a la cafeteria del Willard i va buscar Verena, però encara no havia arribat. En canvi, va veure el seu pare, Greg Peixkov, esmorzant amb un noi ben plantat d’uns vint anys que duia els cabells rossos tallats com un Beatle. George es va asseure amb ells.

—Bon dia —va dir.

—Et presento en Jasper Murray —va dir Greg—, un estudiant de Londres, Anglaterra. És fill d’un vell amic. Jasper, et presento en George Jakes.

Es van donar la mà. Jasper semblava una mica atabalat, com passava a tanta gent quan veien Greg i George junts, però com tanta gent, era massa educat per demanar explicacions.

—La mare de Jasper va ser una refugiada de l’Alemanya nazi —va dir Greg a George.

—La meva mare no ha oblidat mai com la va acollir el poble americà aquell estiu —va dir Jasper.

—Això deu voler dir que el tema de la discriminació racial et sona —va dir George.

—No et pensis. A la meva mare no li agrada gaire parlar dels vells temps. —Va somriure d’una manera encantadora—. A Anglaterra, a l’escola em van dir «el jueu» una temporada; per sort, no va durar. Participaràs en la marxa d’avui, George.

—Més o menys. Treballo per a Bobby Kennedy. La nostra principal preocupació és procurar que tot vagi com una seda.

Això va despertar l’interès de Jasper.

—Com us ho fareu?

—El Mall està ple de fonts d’aigua, llocs de primers auxilis, lavabos portàtils i fins i tot punts per cobrar xecs. Una església de Nova York ha preparat vuitanta mil entrepans perquè els organitzadors els reparteixin gratuïtament. Tots els parlaments estan limitats a set minuts per tal que la manifestació acabi a temps i els que vénen de fora puguin marxar abans no es faci fosc. I Washington ha prohibit la venda d’alcohol durant el dia.

—Funcionarà?

George no ho sabia.

—Francament, tot depèn dels blancs. Només cal que un grapat de policies comenci a donar ordres, faci servir porres o mànegues o gossos d’atac, per convertir una reunió de pregària en una revolta.

—Washington no és el sud profund —va dir Greg.

—Tampoc no és el nord —va dir George—. O sigui que no hi ha manera de saber què passarà.

Jasper va continuar fent preguntes.

—I si hi ha aldarulls?

—Hi ha quatre mil soldats estacionats als afores i quinze mil paracaigudistes a prop, a Carolina del Nord —va contestar Greg—. Els hospitals de Washington han anul·lat totes les operacions que no són urgents per poder atendre els ferits.

—Mare meva! —va exclamar Jasper—. Això va de debò.

George va arrufar les celles. Aquelles precaucions no eren de coneixement públic. Greg n’estava informat perquè era senador, però no ho hauria d’haver dit a Jasper.

Va arribar Verena i es va asseure a la seva taula. Els tres homes es van aixecar. La noia es va dirigir a Greg.

—Bon dia, senador. M’alegro de veure’l.

Greg la va presentar a Jasper; al noi li sortien els ulls de les òrbites. Verena feia aquest efecte en els homes, tant blancs com negres.

—Verena treballa per a Martin Luther King —va explicar Greg.

Jasper va dirigir un somriure de cent watts a Verena.

—Em podries aconseguir una entrevista amb ell?

—Per què? —va etzibar George.

—Sóc estudiant de periodisme. No t’ho havia dit?

—No, no ho has dit —va dir George amb irritació.

—Ho sento.

Verena no era immune als encants de Jasper.

—Em sap molt de greu —va dir, amb un somriure de recança—. Però avui les entrevistes amb el reverend King estan descartades.

George estava empipat. Greg l’hauria d’haver avisat que Jasper era periodista. L’última vegada que George va parlar amb un periodista va posar Bobby Kennedy en un compromís. Esperava no haver dit res indiscret aquell dia.

Verena va mirar George i el seu to va canviar, es va tornar furiós.

—Acabo de parlar amb Charlton Heston. Aquest matí agents de l’FBI estan telefonant als nostres simpatitzants famosos i els diuen que es quedin a l’habitació de l’hotel tot el dia perquè hi haurà violència.

George va fer un esbufec de disgust.

—L’FBI està preocupat, però no perquè la marxa sigui violenta, sinó perquè sigui un èxit.

Verena no es va conformar amb això.

—No pots impedir que intentin sabotejar-la?

—Parlaré amb Bobby, però no crec que vulgui barallar-se amb J. Edgar Hoover per una cosa com aquesta. —George va donar un copet a Greg—. La Verena i jo hem de parlar. Disculpeu-nos.

—La meva taula és allà —va dir Verena.

Van travessar la sala. George es va oblidar del furtiu Jasper Murray.

—Explica’m la situació —li va demanar, un cop asseguts.

Ella es va abocar endavant i va parlar en veu baixa, però estava a punt d’esclatar d’emoció.

—Serà molt més gros del que ens pensàvem —va dir, amb els ulls lluents—. Cent mil persones és un càlcul que es queda curt.

—Com ho saps?

—Tots els autobusos, trens i avions d’avui a Washington estan plens —va explicar—. Aquest matí arribaran almenys vint trens de més. A Union Station no et sents els pensaments de tanta gent que canta «No serem moguts». Pel túnel de Baltimore entren cent autobusos especials cada hora. El meu pare ha noliejat un avió des de Los Angeles per a les estrelles de cine. Marlon Brando és aquí, i James Garner. La CBS ho emetrà tot en directe.

—Quanta gent creus que hi haurà, doncs?

—Ara mateix creiem que el doble dels càlculs originals.

George estava estupefacte.

—Dues-centes mil persones?

—És el que creiem ara. Podrien ser més.

—No sé si això és bo o dolent.

Verena va arrufar el front, irritada.

—Per què hauria de ser dolent?

—No estem preparats per a tanta gent. Hi podria haver problemes.

—George, això és un moviment de protesta…, perquè hi ha problemes.

—Volia demostrar que cent mil negres es podien aplegar en un parc sense que hi hagués una batalla campal, punyeta.

—La batalla ja s’està lliurant i la van començar els blancs. Caram, George, si et van trencar el canell perquè intentaves anar a l’aeroport!

George es va tocar el braç esquerre pensarosament. El metge deia que estava curat, però encara hi sentia fiblades de tant en tant.

—Vas veure Meet the Press? —va preguntar.

Una taula de periodistes havia entrevistat Martin Luther King al programa de notícies de l’NBC.

—Com vols que no el veiés?

—Totes les preguntes eren sobre la violència dels negres i els comunistes dins del moviment dels drets civils. No podem permetre que aquests siguin els temes centrals!

—No deixarem que Meet the Press dicti la nostra estratègia. De què et penses que parlaran aquells periodistes blancs? No esperis que preguntin a Martin pels policies violents blancs, els jurats corromputs del sud, els jutges blancs corruptes i el Ku Klux Klan!

—T’ho diré d’una altra manera —va dir George amb calma—. Suposem que avui la marxa és pacífica, però el Congrés rebutja el projecte de llei dels drets civils i llavors hi ha aldarulls. El reverend King podrà dir: «Cent mil negres van venir en pau, cantant himnes, donant-vos l’oportunitat de fer les coses bé, però heu menyspreat l’oportunitat que us vam oferir i ara veieu les conseqüències de la vostra obstinació. Si ara hi ha aldarulls, només és culpa vostra». Què te’n sembla?

Verena va somriure de mala gana i va assentir.

—Ets molt espavilat, George —va dir—. No ho sabies?

El National Mall era un parc de cent vint hectàrees, llarg i estret, que s’estenia tres quilòmetres des del Capitoli en un extrem fins al Lincoln Memorial a l’altre. Els manifestants estaven concentrats al mig, al monument a Washington, un obelisc de més de cent cinquanta metres d’alçària. S’havia muntat un escenari i, quan va arribar George, la veu pura i apassionada de Joan Baez cantava «Oh, Freedom».

Jasper va buscar Beep Dewar, però ja hi havia almenys cinquanta mil persones, no era estrany que no la veiés.

Aquell era el dia més interessant de la seva vida, i això que encara no eren les onze. Greg Peixkov i George Jakes tenien informació privilegiada sobre Washington i sense voler n’hi havien donat d’exclusiva: tant de bo el Daily Echo hi estigués interessat. I Verena Marquand, amb aquells ulls verds, era segurament la dona més bella que Jasper havia vist en sa vida. Se n’anava al llit amb George? Si era així, quina sort que tenia, el paio.

Després de Joan Baez van cantar Odetta i Josh White, però la gent es va tornar boja quan van aparèixer Peter, Paul and Mary. Jasper no es podia creure que estigués veient aquelles grans estrelles a l’escenari sense haver de pagar entrada. Peter, Paul and Mary van cantar el seu últim èxit, «Blowin’ in the Wind», una cançó composta per Bob Dylan. Semblava ben bé que tractés del moviment pels drets civils, tenia una estrofa que deia: «Fins quan un poble haurà de patir per manca de llibertat?».

El poble encara es va entusiasmar més quan el mateix Dylan va pujar a l’escenari. Va cantar una cançó nova sobre l’assassinat de Medgar Evers titulada «Only a Pawn in their Game». A Jasper la cançó li va semblar enigmàtica, però els oients no filaven tan prim i fruïen sabent que tenien al seu bàndol l’estrella musical més famosa dels Estats Units.

La multitud augmentava minut a minut. Jasper era alt, podia veure per sobre de gairebé tots els caps, però ja no veia el final de la gentada. Per l’oest, el famós estany llarg conduïa al temple grec construït en homenatge a Abraham Lincoln. Els manifestants havien d’anar al Lincoln Memorial més tard, però Jasper veia que molts ja s’anaven retirant cap a l’extrem occidental del parc, segurament per reservar-se els millors seients des d’on escoltar els parlaments.

De moment no hi havia hagut cap indici de violència, malgrat el pessimisme dels mitjans de comunicació, o més ben dit, potser malgrat els desitjos ocults dels mitjans de comunicació.

Semblava que hi hagués fotògrafs i càmeres de televisió pertot arreu. Sovint enfocaven Jasper, potser pel seu pentinat d’estrella del pop.

Va començar a redactar un article mentalment. L’acte era un pícnic en un bosc, va decidir, on els celebrants dinaven sota un sol resplendent mentre depredadors assedegats de sang els guaitaven des de l’ombra fosca del bosc circumdant.

Va caminar en direcció oest seguint la gent. Es va fixar que els negres portaven roba de mudar, els homes anaven amb corbata i barret de palla, les dones amb vestits virolats i mocadors al cap, mentre que els blancs anaven informals. El tema de la marxa s’havia eixamplat, a més dels que denunciaven la segregació, n’hi havia que demanaven el vot, feina i allotjament. Hi havia delegacions de sindicats, esglésies i sinagogues.

A prop del Lincoln Memorial va topar Beep. Era amb una colla de noies que caminaven en la mateixa direcció. Van trobar un forat prou bo des d’on tenien una bona visió de l’escenari, situat sobre els esglaons.

Les noies es van passar una ampolla gran de Coca-Cola. Jasper va saber que algunes d’aquelles noies eren amigues de Beep i les altres senzillament se’ls havien afegit. Ell els despertava la curiositat, perquè era estranger i exòtic. Van seure sota el sol d’agost xerrant de tot i de res fins que van començar els parlaments. Aleshores la gentada ja s’estenia molt més enllà del que podia veure Jasper. Estava segur que hi havia molta més gent que les cent mil persones que s’hi esperaven.

El faristol estava col·locat davant l’estàtua gegant del taciturn president Lincoln, assegut en un enorme tron de marbre, amb aquelles mans tan grosses recolzades als braços de la cadira, les celles d’escarabat arrufades, l’expressió severa.

La majoria dels oradors eren negres, però n’hi va haver alguns de blancs, com ara un rabí. Marlon Brandon era a la tarima amb una vara elèctrica per a bestiar a la mà, com la que feia servir la policia de Gadsden, Alabama per castigar els negres. A Jasper li va agradar Walter Reuther, un dirigent sindical mordaç que va posar el dit a la nafra: «No podem defensar la llibertat a Berlín mentre neguem la llibertat a Birmingham».

Però, a mesura que passava el temps, la gent es va anar posant nerviosa i va començar a reclamar Martin Luther King.

Era gairebé l’últim orador.

King era predicador, i era bo, Jasper ho va veure immediatament. La seva dicció era nítida, i la veu, de baríton vibrant. Tenia el poder de remoure les emocions de la gent, una valuosa habilitat que Jasper admirava.

Tot i això, probablement King no havia predicat mai a tanta gent. Poca gent ho havia fet.

Va avisar que la manifestació, encara que fos un èxit, no serviria de res si no conduïa a canvis reals.

—Els qui pensaven que els negres necessitaven esbravar-se i que ara quedaran satisfets tindran un brusc despertar si tot torna a ser com fins ara. —El públic el va aclamar i li va aplaudir totes les frases ressonants—. No hi haurà ni descans ni tranquil·litat a Amèrica del Nord fins que no es garanteixin els drets civils als negres —va advertir King—. Els remolins de la revolta continuaran sacsejant els fonaments de la nostra nació fins que arribi el brillant dia de la justícia.

Quan estava arribant al final dels set minuts de què disposava, King es va tornar més bíblic.

—No estarem mai satisfets mentre als nostres fills se’ls desproveeixi de la seva individualitat i se’ls robi la seva dignitat, amb rètols que diguin NOMÉS PER A BLANCS —va dir—. No estarem satisfets fins que la injustícia s’escoli com l’aigua i l’honestedat flueixi com un riu cabalós.

A la tarima, darrere d’ell, la cantant de gospel Mahalia Jackson va cridar:

—Senyor meu! Senyor meu!

—Encara que ens enfrontem a les dificultats d’avui i de demà, continuo tenint un somni —va dir.

Jasper va tenir la sensació que King havia abandonat el discurs preparat, perquè ja no manipulava emocionalment el públic. Més aviat semblava extreure les paraules d’un pou fondo i fred de sofriment i dolor, un pou obert per segles de crueltat. Jasper va veure que els negres descrivien el seu sofriment amb les paraules dels profetes de l’Antic Testament i suportaven el seu dolor amb el consol de l’evangeli d’esperança de Jesús.

La veu de King tremolava d’emoció quan va dir:

—Tinc el somni que un dia aquesta nació s’alçarà i experimentarà el veritable significat del seu credo: «Creiem que aquestes veritats són evidents per si mateixes: que tots els homes són creats iguals».

»Que un dia fins i tot l’estat de Mississipí, un estat sufocat per la calor de la injustícia, sufocat per l’escalfor de l’opressió, es transformarà en un oasi de llibertat i justícia. Tinc un somni.

Havia trobat un ritme i dues-centes mil persones sentien que els bressolava l’ànima. Era més que un discurs: era un poema i un càntic i una pregària tan pregona com una tomba. L’esquinçadora frase «Tinc un somni» va arribar com un «amén» al final de cada frase ressonant.

—Que els meus quatre fills un dia viuran en una nació on no seran jutjats pel color de la seva pell sinó per la naturalesa del seu caràcter. Avui tinc un somni.

»Tinc el somni que un dia l’estat d’Alabama, que ara té un governador que deixa sortir dels seus llavis paraules d’obliteració i de negació, es transformarà de tal manera que els nens negres i les nenes negres podran agafar-se les mans amb nens blancs i nenes blanques i caminar junts com a germanes i germans. Avui tinc un somni.

»Amb aquesta fe serem capaços d’extreure de la muntanya de desesperació una pedra d’esperança.

»Amb aquesta fe serem capaços de treballar junts, de pregar junts, de lluitar junts, d’anar a la presó junts, de defensar junts la llibertat, sabent que un dia serem lliures.

Mirant al seu voltant, Jasper va veure que tant negres com blancs tenien la cara plena de llàgrimes. Fins i tot ell, que es creia immune a aquesta mena de coses, estava commogut.

—I quan passi això, quan deixem que la llibertat ressoni; quan deixem que ressoni des de cada vila i cada veïnat, des de cada estat i cada ciutat, veurem arribar el dia que tots els fills de Déu, negres i blancs, jueus i gentils, protestants i catòlics, podran donar-se les mans…

Aquí va fer una pausa i la multitud va quedar gairebé en silenci.

La veu de King va tremolar amb la força abassegadora de la seva passió.

—… i cantar les paraules de l’espiritual negre:

»Lliures per fi!

»Lliures per fi!

»Gràcies a Déu Totpoderós, som lliures per fi!

Va recular, apartant-se del micròfon.

La multitud va rugir com Jasper no havia sentit mai. Tothom es va posar dret en un rampell d’esperança exultant. Els aplaudiments van rodolar en onades oceàniques aparentment infinites.

I van continuar fins que Benjamin Mays, el distingit mentor de King, de cabells blancs, es va acostar al micròfon i va pronunciar una benedicció. Llavors la gent va saber que s’havia acabat i es va girar de mala gana d’esquena a l’escenari per tornar a casa.

Jasper se sentia com si hagués superat una tempesta o una batalla o una aventura amorosa; estava esgotat però eufòric.

Ell i Beep van anar cap al pis dels Dewar sense dir gairebé res en tot el camí. Jasper pensava que l’Echo havia d’estar interessat en allò per força. Centenars de milers de persones havien sentit una vehement reclamació de justícia. Impossible que els polítics britànics i els seus depriments escàndols sexuals poguessin competir amb allò per la primera plana d’un diari.

Tenia raó.

Bella, la mare de Beep, estava asseguda a la taula de la cuina, esgranant pèsols, i la senyoreta Betsy pelava patates. Tan bon punt va entrar Jasper, Bella el va cridar.

—T’han trucat dues vegades del Daily Echo de Londres. Un tal senyor Pugh.

—Gràcies —va dir Jasper. El cor se li va accelerar—. Et fa res si li truco?

—És clar que no, fes.

Jasper va anar a l’estudi i va telefonar a Pugh.

—Has participat en la marxa? —va dir Pugh—. Has sentit el discurs?

—Sí i sí —va dir Jasper—. Ha estat increïble…

—Ho sé. Tots sortirem amb això. Ens pots fer un article tipus «Jo hi era»? Tan personal i impressionista com vulguis. No t’amoïnis gaire per dades i xifres, ja les posarem nosaltres a l’article principal.

—Ho faré amb molt de gust —va dir Jasper. Era un eufemisme: estava eufòric.

—Que sigui llarg. Unes mil paraules. Ja el tallarem, si cal.

—D’acord.

—Truca’m d’aquí a mitja hora i et passaré amb un transcriptor.

—No em pot deixar més temps? —va dir Jasper, però Pugh ja havia penjat.

—Valga’m Déu —va dir Jasper a la paret.

A la taula de Woody Dewar hi havia un bloc de paper groc d’estil americà. Jasper el va estirar i va agafar un llapis. Va rumiar un moment i després va escriure.

«Avui he estat enmig d’una multitud de dues-centes mil persones i he sentit Martin Luther King redefinint el que significa ser americà».

Maria Summers estava eufòrica.

La televisió estava encesa a la sala de premsa i ella, com tothom a la Casa Blanca, el president Kennedy inclòs, havia parat de treballar per veure Martin Luther King.

Quan King va acabar de parlar, ella es trobava en un núvol. No tenia espera per saber què pensava el president del discurs. Uns minuts després la van cridar al Despatx Oval. La temptació d’abraçar Kennedy va ser encara més difícil de resistir del que acostumava.

—Que bo que és aquest home —va ser la reacció lleugerament distant de Kennedy. Després va afegir—: Ara ve cap aquí.

Maria es va posar encara més contenta.

Jack Kennedy havia canviat. Quan Maria se n’havia enamorat, estava a favor dels drets humans intel·lectualment, però no emocionalment. El canvi no tenia res a veure amb la seva aventura. Més aviat era la brutalitat implacable i la il·legalitat del comportament dels segregacionistes el que l’havien empès a assumir un compromís personal sincer. I ho havia arriscat tot presentant el nou projecte de llei. Maria sabia millor que ningú com el preocupava aquest tema.

Va entrar George Jakes, com sempre vestit amb pulcritud; duia un vestit blau fosc, una camisa gris clar i una corbata de ratlles. Li va somriure amb afecte. Maria l’apreciava: s’havia portat com un amic quan l’havia necessitat. Creia que era el segon home més atractiu que havia conegut.

Maria sabia que ella i George eren allà de cara a la galeria, perquè eren de les poques persones de color de l’administració. S’havien acostumat a ser utilitzats com a símbols. No era deshonest: encara que no fossin gaires, Kennedy havia nomenat més negres per ocupar càrrecs d’alt nivell que cap president anterior.

Quan va entrar Martin Luther King, el president Kennedy li va donar la mà.

—Tinc un somni! —va dir.

No ho va dir amb mala intenció, Maria n’estava segura, però va ser desafortunat. El somni de King venia de les fondàries de la perversa repressió. Jack Kennedy era un membre de l’elit americana privilegiada. Era poderós i ric, com podia pretendre tenir un somni de llibertat i igualtat? Martin Luther King va tenir la mateixa sensació, ja que semblava que estigués incòmode i va canviar de tema. Maria sabia que, més tard, al llit, el president li preguntaria on s’havia equivocat i ella trobaria una manera afectuosa i reposada d’explicar-l’hi.

King i els altres líders dels drets civils no havien menjat res des de l’esmorzar. Quan el president hi va caure, va demanar cafè i entrepans a la cuina de la Casa Blanca.

Maria els va indicar com s’havien de posar per fer una fotografia oficial i després va començar la conversa.

King i els altres suraven en una onada d’eufòria. Van dir al president que, després de la manifestació d’aquell dia, el projecte de llei dels drets civils havia d’anar més enllà. S’hi havia d’afegir un títol nou que prohibís la discriminació racial a la feina. Els joves negres abandonaven l’escola amb un percentatge alarmant, perquè no veien futur per a ells.

El president Kennedy va suggerir que els negres imitessin els jueus, que valoraven l’educació i feien estudiar els seus fills. Maria procedia d’una família negra que feia precisament això i va estar-hi d’acord. Si els nens negres abandonaven els estudis, era el problema del govern? Però també veia que Kennedy havia tingut l’habilitat de desviar la conversa del tema important, que era els milions de feines que es reservaven només per als blancs.

Els líders negres van demanar a Kennedy que liderés la croada pels drets civils. Maria sabia que ell pensava una cosa que no podia dir: que si se l’identificava excessivament amb la causa dels negres, els blancs votarien pels republicans.

L’astut Walter Reuther va oferir un consell diferent. «Identifiquem els homes de negocis que hi ha darrere del Partit Republicà i convoquem-los en grups petits», va dir. «Diguem-los que, si no cooperen, els seus beneficis se’n ressentiran». Maria coneixia aquesta tàctica, era la que defensava Lyndon Johnson, una combinació de seducció i amenaces. El consell no va agradar al president: no era el seu estil.

Kennedy va parlar de la intenció de vot dels congressistes i els senadors, i va comptar amb els dits els que probablement s’oposarien al projecte de llei dels drets civils. Era una combinació depriment de prejudicis, apatia i covardia. Tindria problemes fins i tot perquè li aprovessin una versió aigualida del projecte de llei, va dir amb fermesa; qualsevol posicionament més dur en favor dels drets dels negres estava condemnat al fracàs.

La melancolia va embolcallar Maria com un sudari. Estava cansada i deprimida, i era pessimista. Tenia mal de cap i ganes d’anar-se’n a casa.

La reunió va durar més d’una hora. Quan va acabar, tota l’eufòria s’havia evaporat. Els líders dels drets civils van desfilar, amb cares que reflectien desencant i frustració. Estava molt bé que King tingués un somni, però semblava que al poble nord-americà això no li interessava.

Maria no s’ho podia creure, però, malgrat tot el que havia succeït aquell dia, no s’havia avançat gens en la gran causa de la igualtat i la llibertat.





28


Jasper Murray estava convençut que li donarien el càrrec de director del St Julian’s News. Juntament amb la sol·licitud havia enviat un retall del seu article al Daily Echo sobre el discurs «Tinc un somni» de Martin Luther King. Tothom deia que era un gran article. N’hi havien pagat vint-i-cinc lliures, menys del que havia cobrat per l’entrevista amb Evie: la política no era tan lucrativa com els escàndols dels famosos.

—A en Toby Jenkins no li han publicat mai ni un paràgraf fora de la premsa universitària —va dir Jasper a Daisy Williams, a la cuina de la casa del carrer Great Peter.

—És el teu únic rival? —va preguntar ella.

—Que jo sàpiga, sí.

—Quan sabràs què han decidit?

Jasper va mirar el rellotge de polsera tot i que sabia quina hora era.

—La comissió ja està reunida. Posaran un anunci davant del despatx de lord Jane quan surtin a dinar a dos quarts d’una. El meu amic Peter Donegan, que serà el meu ajudant, hi és. Em trucarà immediatament.

—Per què desitges tant aquesta feina?

«Perquè sé que sóc bo de nassos», va pensar Jasper, «dues vegades més bo que en Cakebread i deu vegades millor que en Toby Jenkins. Em mereixo la feina». Però no va ser sincer amb Daisy Williams. No estava del tot segur d’ella; la noia apreciava la seva mare, no a ell. Quan va aparèixer l’entrevista amb Evie a l’Echo i Jasper va fer veure que estava consternat, li va semblar que Daisy no es deixava ensarronar. El preocupava que ella pogués veure’l tal com era. Fos com fos, sempre el tractava afectuosament, per respecte a la seva mare.

Jasper li va oferir una versió edulcorada de la veritat.

—Puc millorar molt el St Julian’s News com a diari. Ara mateix és una mena de butlletí parroquial. Et diu el que passa, però fuig del conflicte i la controvèrsia. —Va pensar en alguna cosa que connectés amb els ideals de Daisy—. Per exemple, el Saint Julian’s College té consellers a la junta de govern que tenen interessos en l’apartheid de Sud-àfrica. Jo publicaria aquesta informació i plantejaria què fan aquests homes dirigint una facultat famosa per les seves idees liberals.

—Bona idea —va dir Daisy, encantada—. A veure què hi diuen.

En aquell moment va entrar Walli Franck a la cuina. Era migdia, però evidentment s’acabava de llevar: feia horari de rocker.

—Què faràs ara que en Dave ha tornat a l’escola? —va preguntar Daisy.

Walli es va posar cafè instantani en una tassa.

—Assajar amb la guitarra —va dir.

—Si la teva mare fos aquí, segur que et diria que has de mirar de guanyar-te la vida —va dir Daisy, somrient.

—No tinc ganes de guanyar diners. Però ho he de fer. Per això he agafat una feina.

De vegades Walli parlava amb tanta correcció gramatical que costava d’entendre’l.

—No tens ganes de guanyar diners però has agafat una feina? —va fer Daisy.

—Rentant gots al Jump Club.

—Molt bé!

Van tocar el timbre i un minut després va entrar una criada a la cuina amb Hank Remington, un pèl-roig alegre amb un gran somriure per a tothom i el clàssic encant irlandès.

—Hola, senyora Williams —va dir—. He vingut a buscar la seva filla per convidar-la a dinar, sempre que vostè no estigui disponible, és clar!

A les dones els agradaven els afalacs de Hank.

—Hola, Hank —va dir Daisy afectuosament—. Vés a avisar Evie que ha arribat el senyor Remington —va dir a la criada.

—Ara sóc el senyor Remington? —va dir Hank—. No fomenti la idea que sóc respectable, m’esguerraria la reputació. —Va donar la mà a Jasper—. L’Evie em va ensenyar el teu article sobre Martin Luther King: molt bo, bona feina. —I mirant Walli, va afegir—: Hola, sóc Hank Remington.

Walli estava estupefacte però es va presentar.

—Sóc cosí d’en Dave, i toco la guitarra amb els Plum Nellie.

—Com us va anar a Hamburg?

—Molt bé, fins que ens van fer fora perquè en Dave era massa jove.

—Els Kords van tocar a Hamburg —va dir Hank—. Va ser brutal. Jo vaig néixer a Dublín però vaig créixer a Reeperbahn, saps?

Jasper trobava Hank fascinador. Era ric i cèlebre, una de les estrelles del pop més famoses del món, i tot i això maldava per caure bé a tothom. Tenia un desig insaciable d’agradar; era aquest el secret del seu èxit?

Va entrar Evie, enlluernadora. S’havia tallat els cabells com un Beatle i portava un vestit trapezoïdal senzill de Mary Quant, tan curt que ensenyava les cames. Hank va fer veure que queia d’esquena.

—Valga’m Déu, si vas així t’hauré de portar a un local elegant —va dir—. I jo que volia anar a un Wimpy!

—Sigui com sigui, ens haurem d’afanyar —va apressar Evie—. Tinc una audició a dos quarts de quatre.

—De què?

—Una obra nova titulada Judici a una dona.

—T’estrenaràs a l’escenari! —va exclamar Hank, encantat.

—Si em donen el paper.

—Te’l donaran, i tant que te’l donaran. Som-hi, anem, tinc el Mini aparcat en línia groga.

Van sortir i Walli va tornar a la seva habitació. Jasper va mirar l’hora: eren dos quarts d’una. En qualsevol moment anunciarien el nom del nou director.

—Els Estats Units em van encantar —va dir, per parlar d’alguna cosa.

—T’agradaria viure-hi? —va preguntar Daisy.

—Moltíssim. I vull treballar a la televisió. El St Julian’s News serà un primer pas, però bàsicament els diaris estan obsolets. El que es porta ara són els telenotícies.

—Els Estats Units són el meu país —va dir Daisy pensarosament—, però a Londres hi vaig trobar l’amor.

Va sonar el telèfon. Havien escollit director. Seria Jasper o Toby Jenkins?

Daisy el va agafar.

—És aquí —va dir, i va passar el telèfon a Jasper, que tenia el cor a la gola.

Era Peter Donegan.

—L’han donat a la Valerie Cakebread —va dir.

Primer Jasper no ho va entendre.

—Què? —va dir—. A qui?

—La Valerie Cakebread és la nova directora del St Julian’s News. En Sam Cakebread ha donat el càrrec a la seva germana.

—La Valerie? —Quan Jasper ho va entendre es va quedar de pedra—. Però si no ha escrit més que columnes de moda!

—I a la revista Vogue preparava el te.

—Com han pogut fer una cosa així?

—Ni idea.

—Sabia que lord Jane era un imbècil, però això…

—Passo per casa teva?

—Per fer què?

—Perquè sortim plegats a ofegar les penes.

—D’acord. —Jasper va penjar.

—Veig que són males notícies —va dir Daisy—. Em sap greu.

Jasper estava trasbalsat.

—Han donat el lloc a la germana del director actual! No m’havia ni passat pel cap.

Recordava la seva conversa amb Sam i Valerie a la cafeteria del sindicat d’estudiants. Els molt traïdors ni tan sols havien insinuat que Valerie fos una candidata.

Amb amargor es va adonar que algú més murri que ell l’havia ben enredat.

—Quina pena —va dir Daisy.

Jasper va pensar amb ressentiment que aquella era la manera de fer dels anglesos. Les relacions familiars eren més importants que els mèrits. El seu pare havia estat víctima de la mateixa síndrome, per això no havia passat de coronel.

—Què faràs? —va preguntar Daisy.

—Emigrar —va afirmar Jasper.

Estava més decidit que mai.

—Acaba la universitat primer —va suggerir Daisy—. Els nord-americans valoren l’educació.

—Suposo que tens raó —va admetre Jasper. Però per a ell els estudis sempre havien anat darrere del periodisme—. No puc treballar per al St Julian’s News si el dirigeix la Valerie. L’any passat em vaig resignar, quan en Sam em va passar davant, però no ho puc tornar a fer.

—Hi estic d’acord —va dir Daisy—. Semblaria que ets un mediocre.

De cop, Jasper va tenir una idea; al seu cap es va començar a formar un pla.

—El pitjor de tot és que ara no hi haurà cap diari que denunciï coses com l’escàndol del patronat de la facultat i les seves inversions a Sud-àfrica —va dir.

Daisy va mossegar l’ham.

—Potser algú crearà un diari rival.

Jasper va fingir escepticisme.

—Ho dubto.

—És el que van fer l’àvia d’en Dave i l’àvia d’en Walli el 1916. Es deia The Soldiers Wife. Si elles van poder…

Amb cara d’innocència Jasper va fer la pregunta clau.

—D’on van treure els diners?

—La família de la Maud era rica. Però no pot costar gaire imprimir un parell de milers d’exemplars. Després pagues el segon número amb els guanys del primer.

—Tinc les vint-i-cinc lliures de l’Echo pel meu article sobre Martin Luther King. Però no crec que en tingui prou…

—Et podria ajudar.

Jasper va fingir reticència.

—Podria ser que no recuperessis els diners.

—Fes-me un pressupost.

—Ara ve en Jack. Podem fer unes quantes trucades.

—Si hi poses els teus diners, te’ls igualo.

—Gràcies! —Jasper no tenia cap intenció de gastar-se els seus diners. Però un pressupost era com una columna de xafarderies d’un diari: la major part podia ser fictícia, perquè ningú no sabria mai la veritat—. Si ens afanyem, podem tenir fet el primer número per al començament de curs.

—Hauries de posar la notícia de les inversions a Sud-àfrica en primera plana.

Jasper tornava a estar animat. Allò podia ser fins i tot millor.

—Sí…, el St Julian’s News traurà una primera plana avorrida dient «Benvinguts a Londres», o una cosa així. El nostre serà el diari de debò. —Es començava a engrescar.

—Ensenya’m el pressupost de seguida que puguis —va demanar Daisy—. Segur que trobarem alguna solució.

—Gràcies —va dir Jasper.





29


A la tardor del 1963, George Jakes es va comprar un cotxe. Se’l podia permetre i li agradava la idea, encara que a Washington fos fàcil moure’s amb transport públic. Preferia els cotxes estrangers: li semblava que tenien més classe. Va trobar un Mercedes-Benz 220 S descapotable, blau fosc, de cinc anys i dues portes, que tenia una línia molt elegant. El tercer diumenge de setembre va anar al comtat de Prince George, Maryland, el barri proper a Washington on vivia la seva mare. Soparien plegats i després la portaria a l’església evangèlica de Bethel per al servei del vespre. No podia anar a veure-la gaire sovint, ni tan sols els diumenges.

Conduint per l’autopista de Suitland amb la capota abaixada sota el sol suau de setembre, va pensar en totes les preguntes que la seva mare li faria i les respostes que ell li donaria. Primer, voldria saber què passava amb Verena.

—Diu que no és prou bona per a mi, mare —diria ell—. Què te’n sembla?

—Que té raó —respondria probablement la seva mare.

Segons ella, poques noies eren prou bones per al seu fill.

Li preguntaria com li anava amb Bobby Kennedy. La veritat era que Bobby era un home d’extrems. Hi havia persones que detestava de manera implacable: J. Edgar Hoover n’era una. A George li semblava bé: Hoover era menyspreable. Però Lyndon Johnson n’era una altra. George creia que era una pena que Bobby detestés Johnson, que podria ser un aliat poderós. Desgraciadament, eren com la nit i el dia. George va intentar imaginar-se el gros i escandalós vicepresident en un vaixell a Hyannis Port amb el clan ultrarefinat dels Kennedy. La imatge el va fer somriure: Lyndon seria com un rinoceront en una classe de ballet.

Bobby estimava amb tanta vehemència com odiava, i sortosament a George l’estimava. George formava part d’un petit grup de persones en què confiava tant que fins i tot quan cometien errors es donava per fet que no tenien mala intenció i se’ls perdonava. Què diria George de Bobby a la seva mare?

«És un home intel·ligent que vol sincerament fer dels Estats Units un país millor».

Ella voldria saber per què els germans Kennedy avançaven tan a poc a poc en la qüestió dels drets civils.

«Si van massa forts hi haurà una reacció violenta dels blancs i això tindrà dos resultats. Un, que es retiri el projecte de llei dels drets civils al Congrés. Dos, en Jack Kennedy perdrà les eleccions a president del 1964», diria George. «I si en Kennedy perd, qui guanyarà? Dick Nixon? Barry Goldwater? Fins I tot podria guanyar en George Wallace, Déu no ho vulgui».

Aquestes eren les seves cavil·lacions quan aparcava davant la petita però acollidora casa d’estil ranxo de Jacky Jakes i hi entrava.

Tots aquells pensaments li van fugir del cap instantàniament quan va sentir que la seva mare plorava.

Va experimentar un moment de temor infantil. No havia vist plorar la seva mare gaires vegades: sempre havia estat una fortalesa en el paisatge de la seva joventut. Però en les poques ocasions que s’havia rendit i havia udolat de pena i d’un temor incontrolables, el petit Georgy s’havia quedat atordit i aterrit. I llavors, per un segon, va haver de reprimir la revifada d’aquell terror d’infància i recordar que era un home adult que no s’espantava per les llàgrimes de la seva mare.

Va tancar la porta de cop i va travessar el petit passadís per anar cap a la sala. Jacky estava asseguda al sofà de vellut marronós de davant del televisor. S’agafava les galtes amb les mans com si es volgués aguantar el cap. Li lliscaven les llàgrimes cara avall. Tenia la boca oberta i somicava. Mirava el televisor amb els ulls esbatanats.

—Mare, què passa, per l’amor de Déu, què ha passat? —va dir George.

—Quatre nenes! —va sanglotar Jacky.

George va mirar la imatge en blanc i negre de la pantalla. Va veure dos cotxes que semblaven haver tingut un accident. Llavors la càmera va enfocar cap a un edifici i va seguir les parets destrossades i les finestres trencades. Va recular i George va reconèixer l’edifici. El cor li va fer un salt.

—Déu meu, si és l’església baptista del carrer Setzè de Birmingham! —va exclamar—. Què han fet?

—Els blancs han posat una bomba a l’escola dominical! —va explicar la seva mare.

—No! No! —El cervell de George es negava a acceptar-ho. Ni a Alabama bombardejarien una escola dominical.

—Han mort quatre nenes —va dir Jacky—. Com ha permès Déu que passi una cosa així?

—«Els morts han estat identificats com Denise McNair, d’onze anys…» —detallava la veu d’un presentador a la televisió.

—Onze! —va dir George—. No pot ser!

—«… Addie Mae Collins, catorze; Carole Robertson, catorze, i Cynthia Wesley, catorze».

—Però si són criatures! —va dir George.

—«Més de vint persones han resultat ferides a causa de l’explosió» —va continuar el presentador amb una veu desproveïda d’emoció. La càmera va mostrar una ambulància que s’allunyava de l’escenari.

George va seure al costat de la seva mare i li va passar un braç per les espatlles.

—Què farem? —va dir.

—Resar —va respondre ella.

El presentador va continuar implacable.

—Aquest és l’atac amb bomba número vint-i-vuit contra negres de Birmingham en els darrers vuit anys —va dir—. La policia no ha portat cap dels responsables de les bombes davant la justícia.

—Resar? —va preguntar George, amb la veu tremolosa d’angoixa.

En aquell moment volia matar algú.

La bomba a l’escola dominical va horroritzar el món sencer. En un lloc tan llunyà com Gal·les, un grup de miners del carbó va fer una col·lecta per pagar un vitrall nou per substituir el que s’havia esmicolat a l’església baptista del carrer Setzè.

Al funeral va parlar Martin Luther King.

—Malgrat la foscor d’aquest moment, no hem de perdre la fe en els nostres germans blancs —va dir.

George va intentar seguir aquest consell, però li va costar molt.

Durant un temps George va veure que l’opinió pública es decantava en favor dels drets civils. Un comitè del Congrés va modificar el projecte de llei de Kennedy afegint-hi la prohibició de discriminar els negres en el lloc de treball, que els seus defensors tant desitjaven.

Però unes setmanes més tard els segregacionistes van sortir del seu amagatall per plantar cara.

A mitjan octubre van lliurar un sobre al Departament de Justícia i el van fer arribar a George. Contenia un informe de l’FBI prim i enquadernat:


EL COMUNISME I EL MOVIMENT D’ALLIBERAMENT DELS NEGRES

Anàlisi actual



—Què diantre és això? —va murmurar George.

Va llegir ràpidament. L’informe tenia onze pàgines i era destructiu. Qualificava Martin Luther King d’«home sense principis». Afirmava que s’aprofitava de comunistes «conscientment, voluntàriament i regularment». Insinuant coneixements de primera mà, deia: «Els dirigents del Partit Comunista veuen la possibilitat de crear una situació en la qual es podria dir que les directrius del Partit Comunista són les mateixes que les de Martin Luther King».

Aquestes afirmacions agosarades no estaven confirmades amb la més petita prova.

George va agafar el telèfon i va trucar a Joe Hugo a la seu de l’FBI, que era en un altre pis del mateix edifici del Departament de Justícia.

—Què és aquesta merda? —va preguntar.

Joe va saber immediatament de què parlava i no es va molestar a fingir.

—No és culpa meva que els teus amics siguin comunistes —va dir—. No matis el missatger.

—Això no és un informe. És un pamflet ple d’afirmacions gratuïtes.

—En tenim proves.

—Les proves que no es poden ensenyar no són proves, Joe, són rumors. Que no escoltaves, a la Facultat de Dret?

—Les fonts d’informació s’han de protegir.

—A qui heu enviat aquesta porqueria?

—Deixa-m’ho veure. Ah…, a la Casa Blanca, al secretari d’Estat, al secretari de Defensa, a la CIA, a l’Exèrcit, a la Marina i a les Forces Aèries.

—O sigui que a tot Washington, malparit.

—Evidentment no intentem amagar informació sobre els enemics del nostre país.

—Això és un intent deliberat de sabotejar el projecte de llei dels drets civils del president!

—Nosaltres no faríem mai una cosa així, George. Només som una agència de seguretat. —Joe va penjar.

George va esperar uns minuts fins que es va asserenar. Llavors va tornar a llegir l’informe subratllant-ne les afirmacions més indignants. Va escriure una nota a màquina enumerant els departaments als quals, segons Joe, s’havia enviat l’informe. En acabat va portar el document a Bobby.

Com sempre, Bobby estava assegut a la seva taula en mànigues de camisa, la corbata fluixa i les ulleres posades. Fumava un cigar.

—Això no t’agradarà —va dir George.

Li va donar l’informe i l’hi va resumir.

—El xuclapolles d’en Hoover —va dir Bobby.

Era la segona vegada que George sentia que Bobby qualificava Hoover de xuclapolles.

—No ho dius pas en sentit literal, oi? —va demanar George.

—Ah, no?

George es va sobresaltar.

—En Hoover és homosexual?

Li costava d’imaginar-s’ho. Hoover era baix, grassonet, tenia pocs cabells, el nas aixafat, les faccions tortes i el coll gruixut. Era el contrari d’un marieta.

—He sentit a dir que la màfia té fotos d’ell vestit de dona —va dir Bobby.

—Per això sempre diu que la màfia no existeix?

—És una teoria.

—Bufa.

—El vull veure demà, queda amb ell.

—Entesos. Mentrestant deixa’m repassar les gravacions d’en Levison. Si en Levison està influint King a través del comunisme, hi ha d’haver proves en aquelles trucades. En Levison deu parlar de la burgesia, les masses, la lluita de classes, la revolució, la dictadura del proletariat, Lenin, Marx, la Unió Soviètica, coses així. Prendré notes de totes les referències d’aquesta mena a veure si signifiquen alguna cosa.

—No és mala idea. Passa’m un informe abans que em vegi amb en Hoover.

George va tornar al seu despatx i va demanar les transcripcions de les escoltes del telèfon de Stanley Levison, fidelment copiades per al Departament de Justícia per l’FBI de Hoover. Mitja hora després va arribar un conserge amb un carret al seu despatx.

George va posar fil a l’agulla. No va aixecar el cap fins que una dona de la neteja va obrir la porta i li va preguntar si podia escombrar el seu despatx. Va continuar treballant mentre la dona feinejava al seu voltant. Recordava les «nits en blanc» de la Facultat de Dret de Harvard, sobretot durant el primer any, que era absurdament exigent.

Molt abans d’acabar tenia clar que les converses de Levison amb King no tenien res a veure amb el comunisme. No feien servir ni un sol dels mots clau de George, des d’«alienació» fins a «Zapata». Parlaven del llibre que estava escrivint King, de com recaptar diners, de la marxa a Washington. King reconeixia tenir pors i dubtes en les trucades telefòniques al seu amic: tot i que defensava la no-violència, era responsable dels avalots i les bombes que llançaven com a resposta a les manifestacions pacífiques? Poques vegades tocaven temes polítics més amplis, i mai els conflictes de la Guerra Freda que obsedien tots els comunistes: Berlín, Cuba, el Vietnam.

A les quatre de la matinada, George va recolzar el cap a la taula i es va endormiscar. A les vuit va treure una camisa neta del calaix de la taula, encara embolicada de la bugaderia, i va anar al lavabo d’homes a rentar-se. Després va escriure la nota que li havia demanat Bobby, fent constar que en dos anys de trucades Stanley Levison i Martin Luther King no havien parlat mai de comunisme ni de cap tema que hi estigués remotament relacionat.

«Si Levison és un propagandista a sou de Moscou, deu ser el pitjor propagandista de la història», va acabar George.

Més tard, Bobby va anar a veure Hoover a l’FBI.

—Ha acceptat retirar l’informe —va dir a George quan va tornar—. Demà els seus homes d’enllaç aniran a veure tots els que l’han rebut i se n’enduran les còpies amb l’excusa que s’ha de revisar.

—Bé —va dir George—. Però ja és massa tard, oi?

—Sí —va admetre Bobby—. El mal ja està fet.

Com si el president Kennedy no tingués prou maldecaps la tardor del 1963, el primer dissabte de novembre es va desencadenar la crisi al Vietnam.

Amb el suport de Kennedy, els militars del Vietnam del Sud van deposar l’odiat president, Ngo Dinh Diem. A Washington, l’assessor de Seguretat Nacional, McGeorge Bundy, va despertar Kennedy a les tres de la matinada per dir-li que el cop d’estat que havia autoritzat estava en marxa. Diem i Nhu, el seu germà, havien estat arrestats. Kennedy va ordenar que custodiessin Diem i la seva família perquè poguessin marxar a l’exili.

Bobby va convocar George perquè l’acompanyés a una reunió a la Sala del Gabinet a les deu.

Durant la reunió va aparèixer un ajudant amb un telegrama a la mà que deia que els dos germans Ngo Dinh s’havien suïcidat.

George no havia vist mai el president Kennedy tan trasbalsat. Semblava que estigués desfet. Va empal·lidir sota el bronzejat, es va aixecar d’un bot i va sortir corrent de la sala.

—No s’han suïcidat —va dir Bobby a George quan aquest va sortir de la reunió—. Tots dos eren catòlics devots.

George sabia que Tim Tedder era a Saigon, fent d’enllaç entre la CIA i l’exèrcit de la República del Vietnam, l’ARVN, pronunciat Arvin. A ningú no li hauria sorprès que Tedder hagués ficat la pota.

Cap a migdia un telegrama de la CIA va revelar que els germans Ngo Dinh havien estat executats a la caixa d’un camió de transport de l’exèrcit.

—No ho podem controlar tot, al sud-est asiàtic —va admetre George en veure la frustració de Bobby—. Intentem ajudar-los a trobar el camí cap a la llibertat i la democràcia, però res del que fem no funciona.

—Aguantarem només un any més —va dir Bobby—. Ara no podem perdre el Vietnam en mans dels comunistes… El meu germà seria derrotat a les eleccions presidencials del proper novembre. Però tan bon punt sigui reelegit, sortirà d’allà més de pressa que un llamp. Ja ho veuràs.

Un vespre d’aquell novembre, un grup taciturn d’ajudants seia al despatx del costat del de Bobby. La intervenció de Hoover havia funcionat i el projecte de llei dels drets civils penjava d’un fil. Els congressistes que s’avergonyien de ser racistes buscaven una excusa per votar en contra del projecte de llei i Hoover els n’havia donat una.

El projecte de llei va fer el seu camí fins al Comitè de Regles, el president del qual, Howard W. Smith, de Virgínia, era un dels demòcrates del sud més conservadors. Envalentit per les acusacions de comunisme que l’FBI havia llançat contra el moviment dels drets civils, Smith havia anunciat que el comitè retindria el projecte de llei indefinidament.

George es va posar furiós. No veien, aquells homes, que la seva actitud havia conduït a l’assassinat de les nenes de l’escola dominical? Mentre persones respectables anessin proclamant que estava bé tractar els negres com si no fossin del tot humans, els animalots ignorants creurien que tenien permís per matar criatures.

I per si no n’hi havia prou, Jack Kennedy estava perdent popularitat a un any de les eleccions presidencials. Ell i Bobby estaven especialment amoïnats pel que passava a Texas. Kennedy havia guanyat en aquest estat el 1960 perquè tenia un company de campanya popular, Lyndon Johnson. Malauradament tres anys d’associació amb l’administració liberal de Kennedy havia pràcticament destruït tota la credibilitat de Johnson entre l’elit empresarial conservadora.

—No es tracta només dels drets civils —argumentava George—. També proposem abolir l’exempció impositiva per compensar la reducció en la producció de petroli. Els petroliers texans no havien pagat els impostos que els corresponien des de feia dècades, i ens odien per voler-los arrabassar els seus privilegis.

—Sigui com sigui —va dir Dennis Wilson—, milers de conservadors texans han abandonat els demòcrates i s’han fet republicans. I els encanta el senador Goldwater. —Barry Goldwater era un republicà de l’ala més dretana, que volia retallar la seguretat social i llançar bombes nuclears al Vietnam—. Si Barry opta a la presidència, arrasarà a Texas.

—Necessitem que el president hi vagi i faci la gara-gara a aquells pagerols —va dir un ajudant.

—Ho farà —va dir Dennis—. I Jackie l’hi acompanyarà.

—Quan?

—Aniran a Houston el 21 de novembre —va contestar Dennis—. I, l’endemà, a Dallas.





30


Maria Summers mirava la televisió a l’oficina de premsa de la Casa Blanca, mentre, amb una posta de sol esplendorosa l’Air Force One aterrava a l’aeroport de Dallas anomenat Love Field.

Van col·locar una escala a la porta de darrere. El vicepresident Lyndon Johnson i la seva esposa, Bird Johnson, es van situar al peu dels esglaons, a punt per rebre el president. Una tanca de filferro mantenia apartada una multitud de dues mil persones.

Es va obrir la porta de l’avió. Hi va haver un silenci de suspens, i en va sortir Jackie Kennedy, amb un vestit jaqueta de Chanel i un casquet que hi feia joc. Darrere d’ella va sortir el seu marit, l’amant de Maria, el president John F. Kennedy. En secret, Maria pensava que ella li deia Johnny, el nom que els seus germans utilitzaven de vegades.

—Des d’aquí li veig el bronzejat! —va comentar el comentador de televisió, un periodista local.

Maria va pensar que no devia tenir gaire experiència, perquè, tot i saber que la imatge de la televisió era en blanc i negre, no parlava del color que tenien les coses. A totes les dones que miraven la tele els hauria agradat saber que el conjunt que duia Jackie era de color rosa.

Maria va rumiar si, en cas que pogués, li agradaria canviar el seu lloc pel de Jackie. En el fons Maria anhelava que el president fos seu, dir a tothom que l’estimava, assenyalar-lo tot dient: «És el meu marit». Però en el matrimoni hi hauria tanta tristesa com plaer. El president Kennedy enganyava la seva dona constantment i no sols amb Maria. Encara que no ho hagués reconegut mai, amb el temps Maria s’havia adonat que només era una d’un reguitzell de noies, potser dotzenes. Ja era prou trist ser la seva amant i compartir-lo: devia ser horrorós ser la seva esposa sabent que intimava amb altres dones, que les besava i els tocava les parts íntimes, i els ficava el membre a la boca cada vegada que podia. Maria podia sentir-se satisfeta: tenia el que li corresponia a una amant. En canvi Jackie no tenia el que li corresponia com a esposa. Maria no sabia què era pitjor.

La parella presidencial va baixar l’escala i va començar a donar la mà als peixos grossos de Texas que els esperaven. Maria es preguntava quantes d’aquelles persones que estaven tan complagudes de mostrar-se públicament al costat de Kennedy li donarien suport a les eleccions del proper any, i quantes, darrere els seus somriures, ja tenien pensat trair-lo.

La premsa de Texas li era hostil. Els últims dos anys el Dallas Morning News, propietat d’un conservador, havia titllat Kennedy de bandit, de simpatitzant dels comunistes, de lladre i de «cinquanta vegades ximple». Aquell matí maldava per trobar alguna cosa negativa per dir sobre la gira triomfal de Jack i Jackie. S’havia conformat amb un feble CONTROVÈRSIA POLÍTICA TEMPESTUOSA A L’ENTORN DE VISITA DE KENNEDY. A l’interior, tanmateix, hi havia un bel·licós anunci a tota pàgina pagat pel «Comitè d’Investigació» amb una llista de preguntes sinistres adreçades al president, com ara: «Per què Gus Hall, president del Partit Comunista dels Estats Units, ha elogiat totes i cada una de les seves polítiques?». Les idees polítiques no podien ser més estúpides, en opinió de Maria. Per a ella, tots els que creien que el president Kennedy era un comunista d’incògnit havien de ser considerats malalts mentals. Però el to de les preguntes era profundament desagradable, i la feia esgarrifar.

Un dels redactors de l’oficina de premsa va interrompre els seus pensaments.

—Maria, si no tens feina…

No en tenia, evidentment, si estava mirant la televisió.

—Què necessites? —va preguntar.

—T’hauries d’arribar als Arxius. —Els Arxius Nacionals eren si fa no fa a un quilòmetre de la Casa Blanca—. Necessito això. —Li va allargar un full de paper.

Maria escrivia sovint comunicats de premsa, o almenys en feia l’esborrany, però no l’havien ascendit a redactora: no hi havia cap dona que ho fos. Després de dos anys de treballar allí continuava fent recerca de dades. Hauria canviat de feina feia temps si no fos per la seva aventura amorosa.

—T’ho vaig a buscar de seguida —va dir, després de donar una ullada a la llista.

—Gràcies.

Va donar un últim cop d’ull al televisor. El president es va apartar del grup oficial i va anar cap a la multitud per donar la mà a la gent per sobre la tanca. Jackie, amb el seu casquet, el va seguir. La gent va cridar entusiasmada amb la perspectiva de tocar de veritat aquella parella d’or. Maria veia els agents del Servei Secret que coneixia bé intentant no apartar-se gaire del president, alhora que escrutaven la munió, alerta als conflictes.

«Cuideu-me bé el meu Johnny, sisplau», va dir mentalment.

I se’n va anar.

Aquell matí George Jakes conduïa el seu Mercedes descapotable cap a McLean, Virgínia, a dotze quilòmetres de la Casa Blanca. Era on vivia Bobby Kennedy amb la seva gran família, en una casa de totxo pintada de blanc, amb tretze habitacions, anomenada Hickory Hill. El fiscal general havia organitzat un dinar de feina per parlar del crim organitzat. Aquest tema no era l’especialitat de George, però com més s’acostava a Bobby més invitacions rebia a tota mena de reunions.

George era a la sala amb el seu rival, Dennis Wilson, mirant la informació que arribava de Dallas al televisor. El president i Jackie feien el que George i tothom a l’administració volien que fessin: encisar els texans, conversar amb ells i tocar-los; Jackie somreia a la seva manera irresistible i els allargava la mà enguantada.

George va entreveure el seu amic Skip Dickerson al fons, a prop del vicepresident Johnson.

A la fi, els Kennedy es van dirigir a la seva limusina. Era un Lincoln Continental allargat, descapotable i de quatre portes, i la capota estava abaixada. La població veuria el seu president en carn i ossos, sense ni tan sols una finestra pel mig. El governador de Texas, John Conally, esperava al costat de la porta oberta amb un barret blanc que tenia una trena a l’ala. El president i Jackie van pujar al seient de darrere. Kennedy va repenjar el colze dret a la finestra; tenia un posat relaxat i se’l veia content. El cotxe va arrencar a poc a poc i el comboi motoritzat el va seguir. A la cua anaven tres autobusos de periodistes.

El comboi va sortir de l’aeroport cap a la carretera i la retransmissió televisiva es va acabar. George va apagar l’aparell.

A Washington també feia bon dia i Bobby havia decidit fer la reunió a l’aire lliure, de manera que tots van sortir per la porta de darrere i van travessar la gespa per anar cap al pati de la piscina, on hi havia les cadires i les taules a punt. Des d’allà estant George es va fixar que havien afegit una ala nova a la casa. No estava acabada, hi havia obrers pintant-la i tenien un transistor engegat, però a aquella distància només n’arribava un murmuri.

George admirava el que havia fet Bobby amb el crim organitzat. Tenia diversos departaments del govern treballant per identificar els diferents caps de les famílies criminals. Havia reforçat l’Agència Federal de Narcòtics i hi havia implicat l’Agència d’Alcohol, Tabac i Armes de foc. A més, havia ordenat a l’Agència Tributària que investigués les declaracions de renda dels gàngsters i havia fet que el Servei d’Immigració i Ciutadania deportés els que no eren ciutadans. En total, representava l’atac més efectiu contra el crim als Estats Units.

Només l’FBI li havia fallat. L’home que hauria d’haver estat l’aliat més ferm del fiscal general en aquesta lluita, J. Edgar Hoover, se’n mantenia al marge. Afirmava que la màfia no existia, potser —pel que sabia ara George— perquè el crim organitzat li feia xantatge per la seva homosexualitat.

Aquesta croada de Bobby, com tantes de les coses que feia l’administració Kennedy, era menyspreada a Texas. El joc il·legal, la prostitució i el consum de drogues eren habituals entre molts ciutadans prominents. El Dallas Morning News havia atacat Bobby per haver donat massa poder al govern federal i argumentava que el crim havia de ser responsabilitat de les forces de l’ordre locals, tot i que, com sabia tothom, eren majoritàriament incompetents o corruptes.

La reunió es va interrompre quan Ethel, l’esposa de Bobby, va portar el dinar: entrepans de tonyina i crema de marisc. George la va mirar amb admiració. Era una dona de trenta-cinc anys esvelta i atractiva; costava de creure que feia quatre mesos hagués donat a llum el seu vuitè fill. Anava vestida amb el chic discret que ara George reconeixia com la marca de la casa de les dones Kennedy.

Va sonar un telèfon al costat de la piscina i Ethel el va agafar.

—Sí —va fer, i va acostar el telèfon, que tenia un cordó molt llarg a Bobby—. És en J. Edgar Hoover —va dir.

George es va sobresaltar. Era possible que Hoover sabés que parlaven del crim organitzat sense ell i truqués per renyar-los? Havia posat micròfons al pati de Bobby?

Bobby va agafar el telèfon que li oferia Ethel.

—Digui’m?

A l’altra banda de la gespa, George va notar que un dels pintors feia gestos estranys. De cop va agafar el transistor, es va girar i va córrer cap a Bobby i el grup del pati.

George va tornar a mirar el fiscal general. La cara de Bobby tenia una expressió d’horror i de sobte George va tenir por. Bobby es va girar i es va tapar la boca amb la mà. «Què li està dient el cabró d’en Hoover?», va pensar George.

Llavors Bobby es va girar cap al grup que dinava.

—Han disparat a en Jack! —va cridar—. Està molt greu!

Els pensaments de George passaven amb lentitud, com si es moguessin sota l’aigua. «Jack. Això vol dir el president. Li han disparat. Disparat a Dallas, per força. Està molt greu. Podria ser mort».

El president podria ser mort.

Ethel va córrer al costat de Bobby. Tots els homes es van posar drets. El pintor va arribar a la piscina, amb la ràdio a la mà, incapaç de dir res.

Llavors tots es van posar a parlar alhora.

George encara se sentia sota l’aigua. Va pensar en les persones importants en la seva vida. Verena era a Atlanta i sentiria la notícia per la ràdio. La seva mare era a la feina, al Club de Dones de la Universitat, ho sabria al cap de pocs minuts. El Congrés estava reunit i Greg hi seria. Maria…

Maria Summers. Havien disparat al seu amant secret. Estaria desfeta de pena i no tindria ningú a prop per consolar-la.

George havia d’anar-la a trobar.

Va travessar la gespa, la casa i l’aparcament de davant, va pujar al Mercedes descapotable d’un salt i va sortir a tota velocitat.

Encara no havien tocat les dues de la tarda a Washington, la una a Dallas, i les onze del matí a San Francisco, on Cam Dewar era en una classe de matemàtiques estudiant equacions diferencials, que li costaven d’entendre; una experiència nova per a ell, perquè fins aleshores l’escola li havia estat fàcil.

L’any que havia passat a l’escola de Londres no l’havia perjudicat. De fet, els alumnes anglesos anaven una mica avançats, perquè començaven l’escola més petits. L’única cosa que l’havia ferit era el rebuig sarcàstic d’Evie Williams.

Cameron no tenia gaire respecte per Mark «Fabian» Fanshore, el jove professor de matemàtiques, sempre pulcrament pentinat i amb aquelles corbates de punt, que volia ser amic dels alumnes. Cameron creia que un professor havia de ser autoritari.

El doctor Douglas, el director, a qui Cameron tenia en més bon concepte, va entrar a l’aula. El director de l’escola era un professor eixut i distant, que tant se li’n donava si queia bé o no als altres, sempre que fessin el que els havia manat.

Fabian va aixecar el cap sorprès. El doctor Douglas no entrava sovint a les aules. Douglas li va dir alguna cosa en veu baixa. Devia ser brutal perquè la cara atractiva de Fabian va empal·lidir sota el bronzejat. Van parlar un moment, després Fabian va assentir i Douglas va sortir.

Llavors va sonar el timbre de la pausa de mig matí, però Fabian no els va deixar marxar.

—Continueu asseguts —va dir amb fermesa— i escolteu-me en silenci, sisplau, entesos? —Tenia l’estrany costum de murmurar «entesos» i «d’acord» amb una freqüència innecessària—. Tinc males notícies —va continuar—. De fet, notícies terribles, entesos? Ha passat una cosa horrible a Dallas, Texas.

—Avui el president és a Dallas —va dir Cameron.

—Això mateix, però no m’interrompis, d’acord? La cosa espantosa que ha passat és que han disparat contra el nostre president. De moment no sabem si és mort, d’acord?

—Merda! —va exclamar algú, en veu alta, però Fabian, sorprenentment, no en va fer cas.

—Voldria que mantinguéssiu la calma. Moltes noies de l’escola deuen estar molt nervioses. —No hi havia noies a la classe de matemàtiques—. Els nens més petits necessitaran que els tranquil·litzin. Espero que vosaltres, que sou més grans, us comporteu com cal i ajudeu els que són més vulnerables, entesos? Ara podeu sortir com sempre, i més tard mireu al tauler d’anuncis si hi ha hagut canvis d’horari a l’escola. Aneu-vos-en.

Cameron va agafar els llibres i va sortir al passadís, on tota esperança de pau i tranquil·litat es va evaporar en segons. Les veus dels nens i els adolescents que sortien de les aules van pujar de to fins a esdevenir un rugit. N’hi havia que corrien, d’altres estaven com encantats i d’altres ploraven, la majoria cridaven.

Tothom preguntava si el president era mort.

A Cam no li agradaven les polítiques liberals de Jack Kennedy, però, de sobte, això no tenia importància. Si Cam hagués estat més gran, hauria votat per Nixon, però en aquell moment bullia d’indignació. Kennedy era el president dels Estats Units, elegit pel poble dels Estats Units, i un atac contra ell era un atac contra tothom.

«Qui ha disparat contra el meu president?», va pensar. «Els russos? Fidel Castro? La màfia? El Ku Klux Klan?».

Va veure Beep, la seva germana petita.

—És mort, el president? —va cridar la noia.

—No se sap —va dir Cam—. Algú té una ràdio?

La noia s’ho va rumiar.

—El doctor Duggie en té una.

Era veritat, hi havia un transistor antic de caoba a l’estudi del director.

—Vaig a veure-ho —va dir Cam.

Va enfilar el passadís fins al despatx del director i va trucar a la porta.

—Endavant! —va dir el doctor Douglas. Cameron hi va entrar. El director era amb tres professors més escoltant la ràdio—. Què vols, Dewar? —va preguntar Douglas en el seu to irritat habitual.

—Senyor, a l’escola tothom voldria escoltar la ràdio.

—Sí, però no els podem fer entrar tots aquí dins.

—He pensat que podria posar la ràdio a la sala d’actes i apujar-ne el volum.

—Això has pensat, eh? —Douglas semblava a punt de deixar anar un dels seus comentaris sarcàstics.

—No és mala idea —va murmurar sense donar-li temps la senyora Elcot, la seva ajudant.

Douglas va dubtar un moment.

—D’acord, Dewar. Ben pensat. Aneu a la sala d’actes que jo hi portaré la ràdio.

—Gràcies, senyor —va dir Cameron.

Jasper Murray estava convidat a l’estrena de Judici a una dona al King’s Theatre del West End de Londres. Normalment els periodistes de publicacions universitàries no rebien aquesta mena d’invitacions, però hi actuava Evie Williams i havia fet mans i mànigues perquè el posessin a la llista.

El diari de Jasper, The Real Thing, anava bé, tan bé que havia deixat les classes per poder-lo dirigir durant un any. El primer número s’havia exhaurit quan, durant la Setmana dels Principiants, i en un rampell d’una incontinència poc pròpia d’ell, lord Jane el va atacar per haver tacat la reputació de membres de l’organisme de govern de la Universitat. Jasper estava encantat d’haver fet enrabiar lord Jane, ni més ni menys que un pilar de la classe dirigent anglesa que perjudicava persones com Jasper i el seu pare. Amb el segon número, que treia més novetats sobre els peixos grossos de la universitat i les seves dubtoses inversions, havia quadrat els comptes, i amb el tercer hi havia hagut guanys. Jasper va haver d’amagar l’abast del seu èxit a Daisy Williams, que potser hauria volgut recuperar el préstec.

El quart número aniria a impremta l’endemà. Però no n’estava tan content: no hi havia cap tema controvertit.

De moment, s’ho va treure del cap i es va asseure a la seva butaca. La carrera d’Evie havia passat per sobre de l’educació de la noia: no valia la pena anar a l’institut del teatre quan et donaven papers en pel·lícules i obres del West End. L’Evie, que quan era adolescent s’havia enamoriscat de Jasper, ja era una dona segura de si mateixa que encara estava descobrint el que valia, però sense cap dubte sabia a on es dirigia.

El seu distingit xicot seia al costat de Jasper. Hank Remington era de la mateix edat que Jasper. Hank era milionari i mundialment famós, però no mirava amb superioritat un simple estudiant. De fet, havia deixat l’escola als quinze anys i tendia a valorar les persones que considerava educades. Això agradava a Jasper, que no manifestava el que sabia que era cert: que el geni pur de Hank comptava molt més que els exàmens de l’escola.

Els pares d’Evie eren a la mateixa fila, com també la seva àvia, Eth Leckwith. L’absència més assenyalada era la del seu germà, Dave, que tenia una actuació amb el grup.

Es va apujar el teló. L’obra era un drama en el qual hi havia un judici. Jasper havia sentit Evie aprenent-se el paper, i sabia que el tercer acte estava ambientat en un jutjat; però l’acció s’iniciava al despatx del fiscal. Evie, que feia el paper de la filla del fiscal, entrava a meitat del primer acte i discutia amb el seu pare.

A Jasper l’impressionava la seguretat en si mateixa que mostrava Evie i l’autoritat de la seva interpretació. S’havia de recordar contínuament que aquella era la noia que vivia a la mateixa casa que ell. Sense voler, el va indignar la condescendència del pare i va compartir l’enuig i la frustració de la filla. La ràbia d’Evie augmentava i, quan s’acostava el final de l’acte, va començar una apassionada súplica de clemència que va mantenir el públic silenciós i captivat.

Llavors va passar una cosa.

Algú va començar a murmurar.

Primer, els actors que eren a l’escenari no s’hi van fixar. Jasper va mirar al voltant seu, pensant que algú s’havia desmaiat o havia vomitat, però no veia res que expliqués aquell enrenou. A l’altre costat de la sala es van aixecar dues persones i van marxar amb un altre home que semblava que els havia anat a buscar.

—Per què no callen d’una vegada, punyeta? —va xiuxiuejar Hank a Jasper.

Al cap d’un minut la magistral interpretació d’Evie va trontollar i Jasper va entendre que s’havia adonat que passava alguna cosa. La noia va intentar recuperar l’atenció del públic però es va tornar més histriònica; parlava més fort, la veu se li esquerdava d’emoció i caminava per l’escenari fent gestos grandiloqüents. Va fer un esforç encomiable, i l’admiració de Jasper va augmentar encara més. Però no va funcionar. El murmuri va esdevenir un brogit i finalment un rugit.

Hank es va aixecar i va mirar al seu voltant.

—Volen fer el favor de callar d’una vegada? —va dir a la gent de darrere.

A l’escenari, Evie es va embarbussar.

—Pensa en aquella dona… —va dubtar—. Pensa en com ha viscut aquella dona, com ha patit, el que ha hagut de viure… —Va callar.

L’actor veterà que feia de fiscal i pare es va aixecar de la taula.

—Tranquil·la, tranquil·la —va dir.

Unes paraules que potser eren al guió o potser no hi eren. Es va acostar a Evie i li va passar el braç per les espatlles. Després es va girar, aclucant els ulls per protegir-se dels focus i va parlar directament al públic.

—Si són tan amable, senyores i senyors —va dir amb la rica veu de baríton que l’havia fet famós—, algú ens podria dir què ha passat?

Rebecca Held tenia pressa. Va arribar de la feina amb Bernd, va preparar el sopar per a tots dos, i es va arreglar per anar a una reunió mentre Bernd desparava taula. L’acabaven d’escollir per ocupar un escó al Parlament que governava la ciutat estat d’Hamburg, una entre un nombre creixent de dones parlamentàries.

—Segur que no et fa res que me’n vagi? —va dir a Bernd.

Ell va girar la cadira de rodes de cara a Rebecca.

—No deixis de fer mai res per mi —va dir—. No sacrifiquis res. No diguis mai que no pots anar a un lloc o fer una cosa perquè has de cuidar el teu marit invàlid. Vull que tinguis una vida plena que et doni tot el que n’esperaves. Així seràs feliç, et quedaràs amb mi i no deixaràs d’estimar-me.

La pregunta de Rebecca era merament cortesa, però era evident que Bernd hi havia estat pensant. El discurs la va commoure.

—Ets tan bona persona —va dir—. Ets com en Werner, el meu padrastre. Ets fort. I deus tenir raó, perquè t’estimo ara més que mai.

—Parlant d’en Werner —va dir Bernd—, què t’ha semblat la carta de la Carla?

Era probable que la policia secreta llegís tot el correu que venia de l’Alemanya Oriental. L’emissor podia anar a la presó per dir una cosa fora de lloc, sobretot en cartes dirigides a Occident. Qualsevol esment de sofriments, escasseses, desocupació o de la mateixa policia secreta et podia ocasionar problemes. Per això Carla parlava en clau.

—Diu que ara la Karolin viu amb ella i en Werner —va dir Rebecca—. O sigui que hem de deduir que els pares van treure de casa la pobra noia, segurament per pressions de l’Stasi, potser del mateix Hans.

—L’afany de venjança d’aquest home no té fi —va dir Bernd.

—El cas és que la Lili, que té gairebé quinze anys, una edat ideal perquè la fascini un embaràs, s’ha fet amiga de la Karolin. I la futura mare rebrà molt bons consells de l’àvia Maud. Aquella casa serà un santuari per a la Karolin, com ho va ser per a mi quan van matar els meus pares.

Bernd va assentir.

—No tens temptacions de recuperar les teves arrels? —va preguntar—. No parles mai dels teus orígens jueus.

Rebecca va brandar el cap.

—Els meus pares no eren religiosos. Sé que en Walter i la Maud anaven a l’església, però la Carla en va perdre el costum i la religió no ha significat mai res per a mi. I, de la raça, prefereixo oblidar-me’n. Vull honorar la memòria dels meus pares treballant per la democràcia i la llibertat a tot Alemanya, est i oest. —Va somriure amb murrieria—. Perdona el discurset. L’hauria de reservar per al Parlament. —Va recollir la cartera amb els papers de la reunió.

Bernd va mirar el rellotge.

—Escolta les notícies abans de marxar, no sigui que hagi passat alguna cosa que hagis de saber.

Rebecca va encendre el televisor. Començaven les notícies.

—El president dels Estats Units, John F. Kennedy, ha estat tirotejat i mort avui a Dallas, Texas —va dir el presentador.

—No! —L’exclamació de Rebecca va ser gairebé un crit.

—El jove president i la seva esposa, Jackie, desfilaven per la ciutat amb un cotxe descapotable quan un franctirador ha disparat diversos trets que han abatut el president. Ha estat declarat mort pocs minuts després d’arribar a l’hospital.

—Pobra dona! —va dir Rebecca—. Pobres fills!

—Es creu que el vicepresident Lyndon B. Johnson, que anava al comboi, està de camí a Washington per assumir el càrrec com a nou president.

—Kennedy era el defensor del Berlín Occidental —va dir Rebecca, trasbalsada—. Va afirmar: «Sóc berlinès». Era el nostre paladí.

—Sí que ho era —va admetre Bernd.

—Què serà ara de nosaltres?

—Vaig cometre un terrible error —va dir Karolin a Lili, asseguda a la cuina de la mansió de Berlín-Mitte—. Me n’hauria d’haver anat amb Walli. Em pots omplir una bossa d’aigua calenta? Torno a tenir mal d’esquena.

Lili va agafar una bossa de goma de l’armari i la va omplir amb aigua calenta de l’aixeta. Creia que Karolin era massa dura amb ella mateixa.

—Vas fer el que vas creure millor per al teu fill —va dir.

—Vaig ser covarda —va dir Karolin.

Lili va col·locar la bossa a l’esquena de Karolin.

—Vols llet calenta?

—Sí, gràcies.

Lili va abocar llet en un cassó i el va posar a escalfar.

—La por em va vèncer —va continuar Karolin—. Em pensava que Walli era massa jove per poder-hi confiar. Em pensava que podia confiar en els meus pares, i va ser exactament el contrari.

El pare de Karolin l’havia fet fora de casa perquè l’Stasi l’havia amenaçat de despatxar-lo de la feina de supervisor d’estació d’autobusos. Lili s’havia quedat de pedra. No sabia que hi hagués pares que fessin aquestes coses.

—No em puc imaginar els meus pare girant-me l’esquena —va dir Lili.

—No ho farien mai —va dir Karolin—. I quan em vaig presentar a casa vostra, sense sostre i sense un ral, i embarassada de sis mesos, em vau acollir sense dubtar-ho. —Va fer una altra ganyota de dolor.

Lili va servir llet calenta en una tassa i la va donar a Karolin.

Karolin va fer un glop.

—Us estic tan agraïda, a tu i a la teva família. Però la veritat és que no tornaré a confiar en ningú. L’única persona de qui pots dependre en la vida és de tu mateixa. És el que he après. —Va arrufar les celles i va dir—: Oh, no!

—Què?

—M’he fet pipí. —Una taca d’humitat es va escampar a la part de davant de la seva faldilla.

—Has trencat aigües —va dir Lili—. Vol dir que el nen ja ve.

—M’he de rentar. —Karolin es va aixecar deixant anar un gemec—. No sé si arribaré al lavabo.

Lili va sentir que la porta del carrer s’obria i es tancava.

—Ha arribat la mare —va dir—. Quina sort!

Un moment després Carla va entrar a la cuina i es va fer càrrec de la situació en un moment.

—Cada quan tens dolors? —va preguntar.

—Cada minut o dos —va contestar Karolin.

—Ostres, no tenim gaire temps —va dir Carla—. Ni tan sols pujarem a dalt. —Ràpidament, va estendre tovalloles a terra—. Estira’t aquí —va dir—. Jo vaig tenir en Walli aquí, a terra —va afegir, animadament—, o sigui que tu també ho pots fer.

Karolin es va estirar i Carla li va treure la roba interior, que estava molla.

Tot i la presència de la seva mare, Lili estava espantada. No es podia imaginar com podia sortir un nen sencer d’una obertura tan petita. Però quan va veure que l’obertura s’eixamplava encara va tenir més por.

—Això va molt bé i molt de pressa —va dir Carla amb calma—. Ets afortunada.

Els gemecs de dolor de Karolin semblaven continguts. Lili pensava que ella hauria cridat com una boja.

—Posa la mà aquí —va demanar Carla a Lili— i aguanta-li el cap quan surti. —Lili va dubtar i Carla va dir—: No tinguis por, que no passa res.

La porta de la cuina es va obrir i va entrar el pare de Lili.

—Heu sentit les notícies? —va demanar.

—Aquest no és lloc per a homes —va etzibar-li Carla, sense mirar-lo—. Vés a la nostra habitació, obre el calaix de baix de la calaixera i porta’m el xal blau cel de caixmir.

—D’acord —va respondre Werner—. Però algú ha disparat al president Kennedy. És mort.

—Ja m’ho explicaràs després —va dir Carla—. Porta’m el xal.

Werner se’n va anar.

—Què ha dit de Kennedy? —va preguntar Carla al cap d’un minut.

—Crec que el nen ja surt —va dir Lili, temorosa.

Karolin va fer un udol de dolor brutal, va empènyer i el cap del nen va sortir. Lili el va sostenir amb una mà. Estava moll, relliscós i calent.

—És viu! —va exclamar.

Es va sentir inundada d’emoció, d’amor i d’instint de protecció envers aquella menudesa de vida nova.

I ja no va tenir por.

El diari de Jasper es feia en un petit despatx de la seu del sindicat d’estudiants. A la sala només hi havia una taula, dos telèfons i tres cadires. Allà Jasper es va trobar amb Pete Donegan mitja hora després de sortir del teatre.

—En aquesta universitat hi ha cinc mil estudiants i vint mil o més en altres universitats de Londres, i molts són nord-americans —va dir Jasper tan bon punt va haver entrat Pete—. Hem de trucar a tots els redactors i posar-los a escriure immediatament. Han de parlar amb tots els estudiants nord-americans que coneguin, si pot ser aquesta nit mateix o demà al matí com a molt tard. Si ho fem bé, tindrem molts beneficis.

—Quin serà el titular?

—Segurament CONSTERNACIÓ ENTRE ELS ESTUDIANTS NORD-AMERICANS. Fes una foto a tots els que facin una declaració sucosa. Jo m’encarrego dels professors nord-americans: en Heslop, d’anglès, en Rawlings, d’enginyeria… En Cooper, de filosofia, dirà alguna cosa extravagant, com sempre.

—Hauríem de posar una biografia d’en Kennedy a la columna lateral —va proposar Donegan—. I potser una pàgina de fotos de la seva vida: Harvard, la marina, el casament amb la Jackie…

—Un moment —va dir Jasper—. No va estudiar a Londres una temporada? El seu pare era l’ambaixador nord-americà a la Gran Bretanya, i es veu que era un malparit simpatitzant de Hitler, però crec recordar que el fill va anar a la London School of Economics.

—Tens raó, ara que ho dius —va dir Donegan—, però ho va deixar al cap de poques setmanes.

—Tant se val —va dir Jasper, engrescat—. Algú el devia conèixer. Tant hi fa si només va parlar amb ell cinc minuts. Necessitem una citació. Encara que només sigui: «Era alt». La idea és EL JFK QUE VAIG CONÈIXER COM A ESTUDIANT, pel professor tal de la London School of Economics.

—M’hi poso ara mateix —va dir Donegan.

Quan George Jakes era a un quilòmetre i mig de la Casa Blanca, el trànsit es va alentir i es va acabar aturant sense motiu aparent. George picava el volant nerviós. S’imaginava Maria plorant sola en algun lloc.

La gent va començar a fer sonar la botzina. Uns cotxes més endavant, un conductor va baixar i es va posar a parlar amb algú a la vorera. A la cantonada, una dotzena de persones estaven agrupades al voltant d’un cotxe aparcat amb les finestres obertes, segurament escoltant la ràdio del vehicle. George va veure una dona ben vestida que es tapava la boca amb la mà, horroritzada.

Davant del Mercedes de George hi havia un Chevrolet Impala blanc nou. La porta es va obrir i el conductor va baixar. Portava vestit, corbata i barret, podia haver estat un venedor en plena ruta. Va mirar al voltant i va veure George al descapotable.

—És veritat? —va preguntar.

—Sí —va dir George—. Han disparat al president.

—És mort?

—No ho sé. —George no tenia ràdio al cotxe.

El venedor es va acostar a la finestra oberta d’un Buick.

—És mort, el president?

George no va sentir la resposta.

El trànsit no es movia.

George va apagar el motor, va baixar del cotxe i es va posar a córrer.

Desanimat, es va adonar que no estava en forma. No tenia temps per entrenar-se. Va intentar recordar quan havia estat l’última vegada que havia fet un exercici vigorós i no en va ser capaç. Va començar a suar i a respirar amb dificultat. Malgrat la seva impaciència, va haver d’alternar el trot amb la marxa ràpida.

Tenia la camisa xopa de suor quan va arribar a la Casa Blanca. Maria no era a l’oficina de premsa.

—Ha anat als Arxius Nacionals a buscar informació —va dir Nelly Fordham, que tenia la cara banyada per les llàgrimes—. Segurament no s’ha assabentat de la notícia.

—Sabem si el president ha mort?

—Sí, ha mort —va dir Nelly, i va tornar a sanglotar.

—No vull que la Maria ho sàpiga per un desconegut —va dir George, que va sortir de l’edifici i va córrer per l’avinguda Pennsylvania en direcció als Arxius Nacionals.

Dimka feia un any que estava casat amb Nina, i Grigor, el seu fill, tenia sis mesos quan finalment va haver de reconèixer que estava enamorat de Natàlia.

Ella i els seus amics anaven sovint a prendre una copa al Riverside Bar després de la feina, i Dimka va agafar el costum d’afegir-s’hi quan Khruixtxov no el feia quedar fins tard. De vegades era més d’una copa i sovint Dimka i Natàlia eren els últims de marxar.

Va descobrir que la podia fer riure. Ningú no el considerava un humorista, però el divertien les contínues ironies de la vida soviètica i a Natàlia també.

—Un obrer va demostrar que una fàbrica de bicicletes podia fer els parafangs més ràpidament modelant una tira llarga d’alumini i tallant-la, en lloc de tallar-la primer i després torçar les peces una per una. El van renyar i disciplinar per posar en perill el pla quinquennal.

Natàlia va riure obrint molt la boca i ensenyant les dents. La seva manera de riure mostrava una despreocupada capacitat per a l’abandó que a Dimka li feia bategar el cor amb força. Se la imaginava tirant així enrere el cap mentre feien l’amor. A continuació s’imaginava veient-la riure així cada dia durant els cinquanta anys següents i s’adonava que aquella era la vida que volia.

Però no l’hi va dir. Tenia marit i semblava feliç amb ell; almenys no en feia mai cap comentari negatiu, tot i que tampoc no tenia mai pressa per tornar a casa. Però el més important era que Dimka tenia dona i un fill i els devia lleialtat.

Tenia ganes de dir-li: «t’estimo, deixaré la meva família. Deixaràs el teu marit, viuràs amb mi, i seràs la meva amiga i amant la resta de les nostres vides?».

Però en comptes d’això, va dir una altra cosa.

—És tard, me n’he d’anar.

—T’acompanyo —va respondre ella—. Fa massa fred per anar amb moto.

Va parar el cotxe una cantonada abans de la Casa del Govern. Ell es va inclinar per fer-li un petó de comiat. Ella va deixar que li besés els llavis i després se’n va apartar. Dimka va baixar del cotxe i va entrar a la finca.

Tot pujant amb l’ascensor pensava en l’excusa que donaria a Nina per arribar tan tard. Al Kremlin estaven en crisi de debò: la collita anual de cereal havia estat catastròfica i el govern soviètic intentava comprar blat a l’estranger per alimentar el poble.

Quan va entrar al pis, Grigor dormia i Nina mirava la tele. Li va fer un petó al front.

—M’han entretingut, ho sento. Havíem d’acabar un informe sobre la mala collita.

—Mentider fastigós —li va etzibar Nina—. T’han trucat cada deu minuts de l’oficina intentant localitzar-te per dir-te que han mort el president Kennedy.

A Maria li rondinava l’estómac. Va mirar el rellotge i va veure que s’havia descuidat de dinar. La feina l’havia absorbit del tot i no havia entrat ningú a destorbar-la a la zona on treballava des de feia dues o tres hores. Però estava a punt d’acabar i va decidir enllestir-la i menjar un entrepà després.

Va inclinar el cap sobre l’antiquat llibre de comptabilitat que llegia i de seguida el va tornar a aixecar perquè va sentir un soroll. Es va quedar parada en veure entrar George Jakes, panteixant, amb l’americana xopa de suor i els ulls d’esverat.

—George! —va dir—. Què ha pass… —Es va aixecar.

—Maria —va dir ell—. Em sap molt de greu. —Va fer la volta a la taula i va posar-li les mans a les espatlles, un gest que era una mica massa íntim per a la seva amistat estrictament platònica.

—Què et sap greu? —va dir ella—. Què has fet?

—Res. —La noia es va intentar apartar, però ell la va retenir més fort—. Li han disparat —va dir.

Maria va veure que George estava a punt de plorar. Va deixar de resistir-se i s’hi va acostar més.

—A qui han disparat? —va preguntar.

—A Dallas —va dir George.

Llavors Maria ho va començar a entendre i una por terrible se li va ficar a dins.

—No! —va exclamar.

George va assentir.

—El president és mort —va dir en veu baixa—. Ho sento.

—Mort —va dir Maria—. No pot ser mort. —Les cames li van fer figa i va caure de genolls. George es va agenollar al seu costat i la va abraçar—. El meu Johnny no —va dir ella i un sanglot enorme li va sorgir de dins—. Johnny, el meu Johnny —va somicar—. No em deixis. Sisplau, Johnny. Sisplau, no em deixis.

Va veure que el món es tornava gris, es va esfondrar, va tancar els ulls i va perdre el coneixement.

A l’escenari del Jump Club a Londres, els Plum Nellie havien tocat una versió tempestuosa de «Dizzy Miss Lizzy» i, mentre sortien, el públic en reclamava una altra.

—Genial, nois, no havíem tocat mai tan bé! —va animar Lenny, entre bastidors.

Dave va mirar Walli i tots dos van somriure. El grup estava millorant de pressa i cada actuació era millor que l’anterior.

Dave es va sorprendre en veure la seva germana al camerino.

—Com ha anat l’obra? —va preguntar—. M’ha sabut greu no poder venir.

—S’ha interromput al primer acte —va explicar la noia—. Han mort el president Kennedy.

—El president! —va exclamar Dave—. Quan ha estat?

—Fa un parell d’hores.

Dave va pensar en la seva mare, que era nord-americana.

—Està trista, la mare?

—Moltíssim.

—Qui l’ha mort?

—No se sap. Era a Texas, en un lloc que es diu Dallas.

—No l’havia sentit anomenar mai.

—Què fem de bis? —va preguntar Buzz, el baixista.

—No podem fer un bis —va dir Lenny—, seria una falta de respecte. Han assassinat el president Kennedy. Hem de fer un minut de silenci o una cosa així.

—O una cançó trista —va proposar Walli.

—Dave, saps què hauríem de fer? —va intervenir Evie.

—Jo? —Va rumiar un moment—. Ah, sí.

—Som-hi, va.

Dave va sortir a l’escenari amb Evie i va endollar la guitarra. Es van posar tots dos davant del micròfon. La resta del grup mirava des de bastidors.

Dave va parlar pel micròfon.

—La meva germana i jo som mig britànics mig americans, però aquesta nit ens sentim molt americans. —Va fer una pausa—. Segurament la majoria ja sabeu que han mort el president Kennedy.

Va sentir esbufecs entre el públic que indicaven que alguns encara no ho sabien i la sala va quedar en silenci.

—Voldríem cantar una cançó especial, una cançó per a tots nosaltres, però sobretot per als americans.

Va tocar l’acord de sol.

Evie va cantar.


Oh, say can you see by the dawn’s early light

What so proudly we hailed at the twilight’s last gleaming.



A la sala no se sentia ni un sospir.


Whose broad stripes and bright stars, through the perilous fight

O’er the ramparts we’d watched, were so gallantly streaming.



La veu d’Evie va pujar d’intensitat amb emoció.


And the rocket’s red glare, the bombs bursting in air.

Gave proof through the night that our flag was still there.



Dave va veure que moltes persones del públic ploraven sense amagar-se’n.


O say does that star-spangled banner yet wave

O’er the land of the free and the home of the brave.



—Gràcies per escoltar-nos —va dir Dave—. Déu beneeixi Amèrica.





CINQUENA PART


Cançó

1963-1967





31


Maria no va poder anar als funerals.

L’endemà de l’assassinat era dissabte, però, com la major part del personal de la Casa Blanca, va anar a treballar i va complir les seves obligacions a l’oficina de premsa amb les llàgrimes que li baixaven cara avall. Ningú no se’n va adonar: la meitat dels empleats plorava.

Estava més bé allà que sola a casa. La feina la distreia un xic de l’aflicció, i de feina, n’hi havia per parar un tren: la premsa mundial volia conèixer fins a l’últim detall de les disposicions per als funerals.

Tot sortia a la televisió. Milions de famílies del país van passar el cap de setmana asseguts davant del televisor. Les tres cadenes van suspendre els programes habituals. A les notícies només sortien qüestions vinculades amb l’assassinat, i entre butlletí i butlletí passaven documentals sobre John F. Kennedy, la seva vida, la seva família, la carrera, la presidència. Amb un patetisme inclement passaven una vegada i una altra les imatges de Jack i Jackie saludant la multitud a Love Field el divendres al matí, una hora abans que morís. Maria va recordar que alguna vegada s’havia preguntat, despreocupada, si li hauria agradat de ser al lloc de Jackie. En aquells moments, totes dues l’havien perdut.

A migdia d’aquell dissabte, al soterrani de la comissaria de Dallas, el principal sospitós, Lee Harvey Oswald, moria assassinat, en directe per televisió, per un gàngster de segona fila anomenat Jack Ruby; un misteri sinistre que s’afegia a una tragèdia difícil d’acceptar.

El diumenge a la tarda, Maria va preguntar a Nelly Fordham si calien invitacions per als funerals.

—Em sap greu, maca, però d’aquesta oficina, no hi han convidat ningú —li va dir Nelly, tota amable—. Només en Pierre Salinger.

Maria es va angoixar. El cor se li va disparar. Per què no podia ser allí quan baixessin a la sepultura l’home que ella estimava.

—Hi haig d’anar! —va exclamar—. Parlaré amb en Pierre.

—No hi pots anar, Maria —li va respondre Nelly—. No hi pots anar de cap de les maneres.

Alguna cosa en el to de Nelly la va intrigar. No tan sols li feia un advertiment, sinó que a més semblava que tenia por.

—Per què? —va preguntar Maria.

—Jackie està al corrent d’això teu —va fer l’altra, abaixant el to.

Era la primera vegada que algú de l’oficina reconeixia que Maria tenia una relació amb el president; però en la seva pena era incapaç d’adonar-se d’aquest fet clau.

—És impossible que ho sàpiga! Sempre havia anat molt amb compte.

—A mi no m’ho preguntis, com ho sap, que no en tinc ni idea.

—No m’ho crec.

Nelly es podia haver ofès, però es va limitar a moure el cap, tota trista.

—No hi entenc gaire, d’aquestes coses, però estic convençuda que l’esposa sempre n’està al corrent.

Maria tenia ganes de negar-ho, indignada, però després va pensar en Jenny i Jerry, les secretàries, en Mary Meier i Judith Campbell, aquelles noies que alternaven tant, entre altres. Va pensar que totes devien haver tingut relacions sexuals amb el president Kennedy. No en tenia cap prova, però quan les veia amb ell notava alguna cosa. I Jackie també tenia intuïció femenina.

Això significava que Maria no podia anar als funerals. Aleshores ho veia. No es podia obligar la viuda a trobar-se cara a cara amb l’amant del seu marit en moments com aquells. Maria ho comprenia però al mateix temps la deprimia.

Per tant, es va quedar a casa el dilluns a veure la cerimònia per la televisió.

El cadàver havia estat en una capella ardent a la rotonda del Capitoli. A dos quarts d’onze, van treure de l’edifici el taüt cobert amb la bandera i el van col·locar damunt d’una curenya, una mena d’armó tirat per sis cavalls blancs. Llavors la comitiva va enfilar cap a la Casa Blanca.

Hi havia dos homes que destacaven en el seguici fúnebre, ja que eren molt més alts que la resta: el president francès, Charles de Gaulle, i el nou president dels Estats Units, Lyndon Johnson.

A Maria ja no li quedaven llàgrimes. Feia tres dies que sanglotava. En aquells moments, mirava la televisió i només hi veia un espectacle, una exhibició dirigia a tot al món. Per a ella, allò no tenia res a veure amb tambors, banderes i uniformes. Ella havia perdut un home; un home tendre, somrient, atractiu; un home amb mal d’esquena, amb unes arrugues incipients a les comissures d’aquells ulls castanys, un home que tenia una colla d’ànecs de goma al cantell de la banyera. Mai més no el tornaria a veure. La vida sense ell s’estenia llarga i buida davant seu.

Quan les càmeres es van acostar a Jackie, aquella cara tan bonica, visible malgrat el vel, Maria va pensar que ella també estava atordida.

«Et vaig fer mal», va dir a la cara que veia a la pantalla. «Que Déu em perdoni».

La va sobresaltar el timbre de la porta. Era George Jakes.

—No ho hauries de veure tota sola —va dir ell.

Ella va notar que l’envaïa un sentiment de gratitud i d’impotència. Quan de debò necessitava un amic, George sempre era allí.

—Passa —va dir—. Em sap greu, no m’he ni arreglat. —Anava amb camisa de dormir i una bata vella.

—Jo trobo que fas goig. —Ell l’havia vist amb un aspecte pitjor.

Li portava una bosseta de pastissos de pasta de full. Maria els va posar en una plata. No havia esmorzat, però tampoc no en va menjar cap. No tenia gana.

Un milió de persones, segons el comentarista de la televisió, s’esperaven en fila en el trajecte de la comitiva des de la Casa Blanca fins a la catedral de Sant Mateu, on se celebrava una missa.

A les dotze hi va haver cinc minuts de silenci i el trànsit es va aturar arreu dels Estats Units. Les càmeres van mostrar les multituds en silenci pels carrers de la ciutat. Era estrany ser a Washington i no sentir cotxes al carrer. Maria i George es van posar drets davant de la pantalla de la televisió del piset d’ella. Van inclinar el cap. Ell li va agafar la mà. Maria va sentir un gran afecte per ell.

Quan es van acabar els cinc minuts de silenci, ella va fer cafè, li va tornar la gana i es van menjar els pastissos. Com que no s’havien permès càmeres a dins de l’església, durant una bona estona no van retransmetre res. George parlava per distreure-la i ella li apreciava el gest.

—Et quedaràs a l’oficina de premsa? —li va preguntar.

Maria quasi no hi havia pensat, però va respondre de seguida.

—No. Me n’aniré de la Casa Blanca.

—Bona idea.

—A part de tot, no hi veig futur per a mi, a l’oficina de premsa. Mai no promocionen les dones, i no em passaré pas la vida fent d’investigadora. Sóc al govern perquè vull que es faci una sèrie de coses.

—Hi ha una vacant al Departament de Justícia que et pot interessar —va deixar anar ell, com si se li acabés d’acudir, però Maria va sospitar que ja ho tenia pensat—. Es tracta d’ocupar-se de les empreses que no compleixen les normatives del govern. En diuen d’«observança». Pot ser interessant.

—Creus que tindria possibilitats?

—Amb un títol de la Facultat de Dret de Chicago i dos anys d’experiència a la Casa Blanca? I tant que sí.

—Però no contracten gaires negres.

—Saps una cosa? Em penso que Lyndon ho canviarà, això.

—Ho dius seriosament? Si és del sud!

—No el jutgis tan aviat. Val a dir que els nostres l’han tractat malament. En Bobby l’odia, vés a saber per què. Potser perquè ha posat nom a la seva cigala, en diu Jumbo.

Maria va riure per primera vegada en tres dies.

—No fumis!

—Pel que sembla, és prou grossa. Quan vol intimidar algú, se la treu i diu: «Et presento en Jumbo». Això és el que diu la gent.

Els homes explicaven històries d’aquestes, Maria ja ho sabia. Tant podia ser cert com no.

—A la Casa Blanca, tothom opina que Johnson ha estat cruel, sobretot pel que fa als Kennedy —va dir, altre cop seriosa.

—Què dius ara! Escolta, quan el president s’acabava de morir i ningú no sabia què calia fer, el nostre país era terriblement vulnerable. I si els soviètics haguessin escollit aquest moment per apoderar-se del Berlín Occidental? Som el govern del país més poderós del món, i hem de fer la feina sense aturar-nos ni un segon, per més profunda que sigui la nostra tristesa. Lyndon n’ha agafat les regnes immediatament, i ho ha fet de conya, perquè ningú més no tenia el cap en això.

—Ni tan sols Bobby?

—Menys que ningú. Jo l’aprecio molt, ja ho saps, però s’ha lliurat a l’aflicció. Consola la Jackie, organitza els funerals del seu germà i no governa els Estats Units. Francament, la major part dels nostres ho fa tan malament com ell. Que pensin que Lyndon és insensible. Jo considero que és presidencial.

Quan es va acabar la missa, van treure el taüt de l’església i el van tornar a posar a la curenya per traslladar-lo al cementiri nacional d’Arlington. Aleshores, el dol es va desplaçar en una llarga filera de limusines negres. El seguici va passar per Lincoln Memorial i va travessar el riu Potomac.

—Què farà Johnson, ara, amb el projecte de llei dels drets civils? —va preguntar Maria.

—Aquesta és una qüestió important. Ara mateix està condemnat. És al Comitè de Regles, que presideix Howard Smith, i aquest ni tan sols ha dit quan començaran a discutir-lo.

Maria va pensar en l’explosió de l’escola de catequesi. Qui es podia posar al costat d’aquells racistes del sud?

—I aquest comitè no el pot cridar a l’ordre?

—Teòricament sí, però quan els republicans s’alien amb els demòcrates del sud tenen majoria i sempre rebutgen els drets civils, independentment del que pensi el poble. El que no entenc és com pot fer veure aquesta gent que creu en la democràcia.

A la televisió, Jackie Kennedy va encendre una flama que hauria de cremar a perpetuïtat damunt la tomba. George va tornar a agafar la mà de Maria i ella li va veure llàgrimes als ulls. Van contemplar en silenci com baixaven el taüt al forat.

Jack Kennedy ja no hi era.

—Déu meu, què ens passarà ara, a tots nosaltres? —va exclamar Maria.

—No ho sé —va respondre George.

George va deixar Maria a contracor. L’havia trobat més atractiva que mai, amb la camisa de dormir de cotó i la bata de vellut vella, amb els cabells arrissats naturals, esperrucats, i no estirats d’aquella manera tan laboriosa. Però ja no el necessitava: havia pensat de trobar-se amb Nelly Fordham i alguna altra noia de la Casa Blanca en un restaurant xinès aquell vespre per a un dol particular, de manera que ja no estaria sola.

George va anar a sopar amb Greg, a l’Occidental Grill, aquell restaurant amb revestiments de fusta fosca que era a quatre passes de la Casa Blanca. Va somriure quan va veure arribar el seu pare: com sempre, portava aquella roba tan cara com si fossin quatre parracs. La corbata fina, de setí negre, torçada; els botons de puny, descordats, i una taca blanquinosa a la solapa del vestit negre. Afortunadament, ell no havia heretat aquella deixadesa.

—He pensat que ens havíem d’animar una mica —va dir Greg.

Al senador li encantaven els restaurants selectes i la cuina refinada, una cosa que sí que havia heretat George. Van demanar llamàntol i un chablis.

George s’havia començat a sentir més pròxim al seu pare d’ençà de la crisi dels míssils cubans, quan l’amenaça d’una aniquilació imminent havia fet obrir el cor de Greg. George sempre havia tingut la impressió, com a fill il·legítim, que era una molèstia per al seu pare, i que Greg feia el paper de pare, quan el feia, amb diligència però sense entusiasme. Tanmateix, d’ençà d’aquella conversa sorprenent havia entès que el seu pare l’estimava. La seva relació continuava sent esporàdica i força distant, però George ja veia clar que es fonamentava en alguna cosa autèntica i duradora.

Mentre esperaven el menjar, Skip Dickerson, un amic de George se’ls va acostar a la taula. Anava amb el vestit i la corbata negres dels funerals, cosa que contrastava amb la seva pell tan pàl·lida i els seus cabells d’un ros gairebé blanc.

—Ei, George. Hola, senador. Em permeteu que segui un moment? —va fer amb aquell accent del sud.

—És l’Skip Dickerson, que treballa per a Lyndon. Per al president, hauria de dir —el va presentar George.

—Agafa una cadira —va indicar Greg.

Skip es va acostar un seient de cuiro vermell i, fent-se endavant, es va dirigir a Greg amb gran vehemència.

—El president sap que vostè és un científic.

«De què coi va tot això?», va pensar George. Skip no era d’aquells que perdien el temps parlant per parlar.

—Sí, vaig triar física a la universitat. —Greg va somriure.

—Es va graduar amb cum laude a Harvard.

—Aquesta mena de coses impressionen Lyndon més del compte.

—Però vostè va ser un dels científics que van crear la bomba atòmica.

—Vaig treballar en el Projecte Manhattan, sí que és veritat.

—El president Johnson es vol assegurar que està d’acord amb els plans per a l’estudi del llac Eire.

George ja sabia de què parlava Skip. El govern federal finançava un estudi de la riba del llac a la ciutat de Buffalo, que probablement desembocaria en un projecte de construcció d’un port important. Representava milions de dòlars per a unes quantes empreses del nord de l’estat de Nova York.

—I nosaltres, Skip, voldríem estar segurs que l’estudi no quedarà retallat en el pressupost —va respondre Greg.

—Ja hi pot pujar de peus. El president considera que aquest projecte té una prioritat absoluta.

—Me n’alegro. Moltes gràcies.

George s’adonava que la conversa no tenia res a veure amb la ciència. Allò anava més aviat del que els diputats en deien «porc»: l’assignació de projectes de despesa federal a determinats estats més afavorits.

—No es mereixen. Que aprofiti —va respondre Skip—. Ai, una altra cosa… Podem comptar amb vostè per donar suport al president en aquest coi de projecte de llei del blat?

Els soviètics havien tingut una mala collita i estaven desesperats per aconseguir cereals. El president Kennedy, com a part del procés d’arribar a tenir una relació més amistosa amb la Unió Soviètica, els havia venut a crèdit l’excedent de blat dels Estats Units.

—Els membres del Congrés consideren que si els comunistes no poden alimentar els seus, no som pas nosaltres qui els hem d’ajudar. El projecte de llei sobre el blat del senador Mundt anul·larà el tracte de Kennedy, i jo em decanto a pensar que Mundt té raó —va dir Greg amb aire reflexiu després de tornar a seure.

—I el president Johnson està d’acord amb vostè! —va exclamar Skip—. És prou clar que no vol ajudar els comunistes. Però aquesta serà la primera votació després dels funerals. No sé si volem ser els qui clavem la primera clatellada al president difunt…

—Vols dir que li preocupa gaire, això, al president Johnson? —va intervenir George—. No és més aviat que vol enviar un missatge que digui que està al capdavant de la política exterior i que no tolerarà que el Congrés li qüestioni cada decisió que prengui encara que sigui sobre temes de segon ordre?

Greg va fer una rialleta.

—De vegades no me’n recordo, que ets tan espavilat, George. Doncs això és exactament el que vol Lyndon.

—El president vol treballar braç a braç amb el Congrés en política exterior. Però realment agrairia de tot cor comptar amb el seu suport demà —va dir Skip—. Troba que seria una gran deshonra per a la memòria del president Kennedy que s’aprovés el projecte de llei sobre el blat.

George va notar que ni l’un ni l’altre no tenia ganes de dir què passava allà en realitat. La pura veritat era que Johnson amenaçava de no tirar endavant el projecte del port de Buffalo si Greg votava a favor del projecte de llei sobre el blat.

I Greg va cedir.

—Digues al president, sisplau, que comprenc la seva preocupació i que pot comptar amb el meu vot —va dir.

—Gràcies, senador —va respondre Skip, aixecant-se—. N’estarà molt content.

—Abans que te’n vagis, Skip… —va dir George—. Ja sé que el nou president té moltes coses al cap, però, d’aquí a uns dies, un moment o altre haurà de pensar en el projecte de llei sobre drets civils. Fes el favor de trucar-me si creus que hi puc donar un cop de mà.

—Gràcies, George, t’ho agraeixo. —Skip se’n va anar.

—Molt ben fet —li va dir Greg.

—Només volia que sabés que la porta és oberta.

—Una cosa importantíssima en política.

Els van servir el menjar. Quan els cambrers es van retirar, George va agafar la forquilla i el ganivet.

—Sóc home de Bobby Kennedy fins al moll de l’os —va dir, començant a tallar el llamàntol—. Però no s’hauria d’infravalorar Johnson.

—Tens raó, però tampoc no s’ha de sobreestimar.

—I això què vol dir?

—Lyndon té dos defectes. És feble intel·lectualment. Sí, és cert, és més murri que una guineu de Texas, però això no és el mateix. Va anar a l’Escola de Magisteri i no manega bé el pensament abstracte. Se sent inferior a nosaltres, els que hem estudiat a Harvard, i té raó. Li costa copsar la política internacional. Els xinesos, els budistes, els cubans, els bolxevics…, aquesta gent té maneres de pensar molt diferents, que ell no entendrà mai.

—I quin és l’altre defecte?

—També és feble moralment. No té principis. Dóna suport als drets civils de manera genuïna, però no ètica. Simpatitza amb els negres perquè els veu desvalguts, i considera que ell també ho és, de desvalgut, perquè ve d’una família pobra de Texas. És una reacció visceral.

George va somriure.

—Ha aconseguit que fessis exactament el que volia.

—Correcte. Lyndon sap com manipular les persones, d’una en una. És el polític parlamentari més hàbil que he conegut mai. Però no és un home d’Estat. Jack Kennedy era tot el contrari: totalment incompetent a l’hora de gestionar el Congrés, magnífic en el pla internacional. Lyndon tractarà el Congrés amb autoritat, ara bé, com a líder del món lliure? No ho sé.

—Creus que hi haurà alguna possibilitat que el comitè de Howard Smith aprovi el projecte de llei dels drets civils?

Greg va fer una rialleta.

—Espero amb impaciència veure què hi farà Lyndon. Menja’t el llamàntol.

L’endemà, no es va aprovar el projecte de llei sobre el blat del senador Mundt per 57 vots contra 36.

El titular de l’endemà deia:


PROJECTE DE LLEI SOBRE EL BLAT:

PRIMERA VICTÒRIA DE JOHNSON



Els funerals s’havien acabat, Johnson era president. El món havia canviat, però George no sabia què significava això; ningú no ho sabia. Quina mena de president seria Johnson? Fins a quin punt seria diferent? Un home que quasi ningú no coneixia s’havia convertit tot d’una en el dirigent del món lliure i en el governant del país més poderós del planeta. Què faria?

Estava a punt de dir-ho.

La sala de la Cambra de Representants estava atapeïda. Els focus de la televisió il·luminaven els membres del Congrés i del Senat. Els jutges del Tribunal Suprem anaven amb les túniques negres i els caps de l’Estat Major lluïen les rutilants medalles.

George seia al costat d’Skip Dikerson a la galeria, també plena com un ou: hi havia gent asseguda als graons dels passadissos i tot. George observava Bobby Kennedy, a baix, en un extrem de la fila del gabinet, capcot, amb la vista clavada a terra. En aquells cinc dies que havien passat des de l’assassinat, s’havia aprimat. A més, li havia agafat per posar-se la roba del seu germà mort, que no li anava bé i semblava que s’hagués encongit.

A la llotja presidencial seien lady Bird Johnson amb les seves dues filles, una de lletja i una de guapa, i totes tres amb uns pentinats força passats de moda. A la mateixa llotja hi havia també unes quantes llumeneres del Partit Demòcrata: l’alcalde Daley de Chicago, el governador Lawrence de Pennsilvània, i Arthur Schlesinger, l’intel·lectual dels Kennedy, que, segons s’havia assabentat George, ja estava conspirant per descavalcar Johnson de la cursa presidencial de l’any següent. Curiosament, també hi havia dues cares negres a la llotja. George ja els tenia identificats: Zephyr i Sammy Wright, cuinera i xofer de la família Johnson. No era un bon senyal?

La doble porta es va obrir. Un porter que tenia el graciós nom de Fishbait Miller va exclamar:

—Senyor president de la Cambra! El president dels Estats Units!

Va entrar Lyndon Johnson i tothom es va aixecar i va aplaudir.

George tenia dues qüestions que l’amoïnaven sobre Lyndon Johnson i aquell dia tindria resposta a l’una i l’altra. La primera era: abandonaria el conflictiu projecte de llei sobre drets civils? Els pragmàtics del Partit Demòcrata l’instaven a fer-ho. Johnson tindria una bona excusa, si n’hi calia alguna: el president Kennedy no havia aconseguit el suport del Congrés per al projecte de llei, de manera que estava condemnat al fracàs. El nou president el podia deixar per impossible. Johnson podria dir que la terrible qüestió de la segregació, una font de divisió, es podia esperar fins passades les eleccions.

Si ho feia així, el moviment pels drets civils retrocediria uns quants anys. Els racistes celebrarien la victòria, el Ku Klux Klan consideraria justificat tot el que havia fet fins aleshores, i els policies, jutges, dirigents religiosos i polítics del sud, blancs i corruptes, veurien que podien continuar perseguint, apallissant, torturant i assassinant negres sense haver de témer la justícia.

Però si Johnson no ho deia, si expressava el seu suport als drets civils, hi havia una altra pregunta: tindria prou autoritat per posar-se a l’altura de Kennedy? Aquella pregunta també tindria resposta al cap d’una hora, i les perspectives no eren gaire esperançadores. Lyndon se’n sortia bé en les distàncies curtes; i no impressionava tant, ni de bon tros, quan parlava amb grups nombrosos en ocasions formals, justament el que havia de fer al cap de poc. Per als nord-americans, era la seva primera aparició important com a dirigent del país, i allí quedaria definit per a bé o per a mal.

Skip Dickerson s’estava menjant les ungles.

—Has redactat el discurs tu? —li va preguntar George.

—Unes quantes línies. Ha estat un treball d’equip.

—Què dirà?

Skip va moure el cap amb gest nerviós.

—Espera’t i ja ho veuràs.

Els que estaven al cas de tot plegat esperaven que Johnson la vessés. Era un mal orador, avorrit i encarcarat. De vegades deixava anar les paraules precipitadament, de vegades el discurs es feia feixuc. Quan volia posar èmfasi en alguna cosa, es limitava a alçar la veu. Feia uns gestos tan maldestres, que feien avergonyir: podia alçar un braç i apuntar l’aire amb un dit o bé aixecar tots dos braços, agitant els punys. En general, els discursos posaven en relleu el pitjor de Lyndon.

George no va poder copsar res en el port de Johnson mentre avançava enmig de la gentada que l’aplaudia, pujava a l’estrada, es plantava davant del faristol i obria una carpeta negra amb anelles. No va mostrar cap indici ni de confiança ni de nerviosisme quan es va posar les ulleres sense muntura; després es va esperar, pacient, que s’esvanissin els aplaudiments i que tothom s’assegués al seu lloc.

A la fi va parlar. En un to de veu mesurat, equilibrat, va començar:

—Tot el que posseeixo ho hauria donat de bon grat per no haver de ser avui aquí.

La sala va quedar en silenci. Havia tocat la fibra justa amb humilitat i aflicció. «Bon començament», va pensar George.

Johnson va continuar en la mateixa línia, parlant amb una dignitat pausada. Suposant que sentís l’impuls d’apressar-se, se sabia controlar amb fermesa. Anava amb vestit i corbata foscos, i una camisa amb el coll cordat; un estil que es considerava formal al sud. De tant en tant, mirava un costat i l’altre, dirigint-se a tota la sala i alhora demostrant que tenia el comandament de tot.

Bo i fent-se ressò de Martin Luther King, va parlar de somnis: dels somnis de Kennedy de conquerir l’espai, d’educació per a tots els infants, de crear un Cos de Pau.

—Aquest és el nostre repte —va dir—. No dubtar, no aturar-nos, no fer mitja volta i quedar-nos encallats en aquest mal moment, sinó continuar el camí per tirar endavant el destí que la història ens ha posat al davant.

Va haver d’aturar el discurs perquè els aplaudiments tapaven les seves paraules.

—Les tasques més importants que tenim són aquí, en aquest turó —va dir després.

Això va ser crucial. Capitol Hill, el turó on tenia la seu el Congrés, havia estat en guerra amb el president quasi tot l’any 1963. El Congrés tenia poders per demorar la legislació, i els feia servir sovint, fins i tot quan el president havia fet campanya i havia guanyat el suport públic per als seus plans. Però d’ençà que John Kennedy havia anunciat el projecte de llei dels drets civils, s’havien declarat en vaga, com una fàbrica plena d’obrers militants, ho havien ajornat tot, hi havien rebutjat tossudament l’aprovació fins i tot de projectes de llei rutinaris, cosa que constituïa un menyspreu de l’opinió pública i del procediment democràtic.

—En primer lloc —va dir Johnson, i George va contenir la respiració esperant sentir què faria passar al davant el nou president—, cap oració fúnebre, cap panegíric no honraria tant la memòria del president Kennedy com l’aprovació com més aviat millor del projecte de llei dels drets civils, pel qual fa tant de temps que lluitem.

George es va posar dret d’un salt i va començar a picar de mans d’alegria. No va ser pas l’únic: els aplaudiments van tornar a esclatar, i aquest cop van durar més que abans.

Johnson va esperar que es calmessin.

—En aquest país hem parlat molt de drets civils —va dir després—. N’hem parlat durant cent anys o més. I ara ha arribat el moment d’escriure el capítol següent, i d’escriure’l als llibres de Dret.

Van tornar a esclatar els aplaudiments.

Eufòric, George va mirar les poques cares negres de la sala: cinc membres del Congrés negres, entre els quals hi havia Gus Hawkins, de Califòrnia, que en realitat feia pinta de blanc; el matrimoni Wright, a la llotja presidencial, que aplaudien, i uns quants rostres foscos escadussers entre els espectadors de la galeria. Les seves expressions mostraven alleujament, esperança i alegria.

Després va desviar la mirada cap a les files de seients del gabinet, on seien els senadors veterans, la majoria del sud, sorruts i ressentits.

Ni un d’ells no s’havia sumat als aplaudiments.

Skip Dickerson l’hi va posar sobre la taula, a George, al cap de sis dies en el petit estudi del costat del Despatx Oval.

—L’única possibilitat que tenim és una sol·licitud de retirada.

—Què és això?

Dickerson es va apartar dels ulls un ble de cabells rossos.

—És una resolució aprovada pel Congrés que relleva el Comitè de Regles del control del projecte de llei i estipula que s’enviï a la Cambra per debatre’l.

George es va sentir frustrat de pensar que s’havia de recórrer a aquells procediments abstrusos per aconseguir que l’avi de Maria no hagués d’anar a la presó per inscriure’s per votar.

—No n’havia sentit a parlar mai —va admetre.

—Ens cal la majoria dels vots. Tindrem els demòcrates del sud en contra, o sigui que compto que ens faltaran cinquanta-vuit vots.

—Redéu! Necessitem cinquanta-vuit republicans que ens donin suport per poder fer el que cal?

—Sí. I aquí és on entres tu.

—Jo?

—Hi ha molts republicans que diuen que donen suport als drets civils. Al capdavall són del partit d’Abraham Lincoln, que va alliberar els esclaus. Volem que Martin Luther King i tots els dirigents negres facin una crida als seus seguidors republicans, els expliquin la situació i els demanin que votin la petició. La consigna és que no es pot estar a favor dels drets civils si no s’està a favor de la petició.

George va assentir.

—Està bé!

—N’hi haurà que diran que estan a favor dels drets civils, però que no els agraden aquestes presses en el procediment. Han d’entendre que el senador Howard Smith és un segregacionista del morro fort que farà mans i mànigues perquè el seu comitè debati les normes fins que ja sigui massa tard per aprovar el projecte de llei. El que fa ell no és demorar, és sabotatge.

—Sí.

—Ara estarà per vostès —va dir una secretària, que va treure el cap per la porta.

Els dos joves es van aixecar i es van dirigir al Despatx Oval.

Com sempre, George va quedar impressionat davant la planta de Lyndon Johnson. Feia metre noranta, però l’alçada no era l’única cosa espectacular. Tenia un cap gros, un nas llarg i unes orelles com dos ventalls. Va encaixar amb George i, sense deixar-lo anar, li va agafar l’espatlla amb l’altra mà, acostant-se-li tant que el va fer sentir incòmode i tot.

—He demanat a tot el personal de Kennedy que es quedi a la Casa Blanca i que m’ajudi —li va dir Johnson—. Tots heu estudiat a Harvard i jo vaig anar a l’Escola de Magisteri. Ja veus que us necessito més que no pas ell, George.

George no va saber què respondre. Tanta humilitat el violentava.

—Sóc aquí per ajudar-lo com pugui, president —va dir després de dubtar un moment.

Ja devia haver sentit aquesta mateixa resposta, o una de semblant, d’un miler de persones, però Johnson va reaccionar com si aquesta fos la primera vegada.

—L’hi agraeixo molt, George —va respondre amb vehemència—. Moltes gràcies. —I va anar per feina—. Molta gent m’ha demanat que suavitzés el projecte de llei dels drets civils perquè els del sud el poguessin acceptar més fàcilment. Han suggerit eliminar la prohibició de la segregació en establiments públics. I jo no estic disposat a fer-ho, George, per dues raons. En primer lloc perquè odiaran el projecte de llei tant si és molt dur com molt indulgent, i no crec que hi donin suport per més que li llimem les dents.

George hi va estar d’acord.

—Si s’ha de lluitar, val més fer-ho pel que volem.

—Exactament. I ara li explicaré la segona raó. Tinc una amiga i empleada que es diu Zephyr Wright.

George va recordar el matrimoni Wright, que havia vist a la llotja presidencial a la Cambra de Representants.

—En una ocasió en què ella anava a Texas amb cotxe, li vaig dir que s’endugués el meu gos —va continuar Johnson—. Ella em va dir: «Això no m’ho demani, sisplau». Li vaig haver de preguntar per què. «Ja és prou complicat per a una negra anar amb cotxe al sud», em va respondre. «No trobes cap lloc on menjar, ni on dormir, ni tal sols on anar al lavabo. Amb un gos ja serà impossible». Això em va doldre, George; quasi em va fer plorar. Pensi que la senyora Wright té carrera. Llavors em vaig adonar de la importància dels allotjaments públics quan es tracta de la segregació. Jo sé què és que et mirin de dalt a baix, George, i de debò que no ho desitjaria a ningú.

—M’alegra de sentir-ho —va dir George.

Ja veia que l’estava festejant. Encara no li havia deixat anar l’encaixada ni la mà que li tenia a l’espatlla, se li acostava un pèl massa i aquells ulls foscos se’l miraven amb una intensitat increïble. George sabia què pretenia, però li era igual. L’havia commogut la història de Zephyr i s’ho havia cregut, allò que sabia què era que et miressin de dalt a baix. Va notar que l’envaïa un sentiment d’admiració i afecte per aquell home alt i gros, maldestre i emotiu, que semblava haver-se col·locat de la banda dels negres.

—Serà dur, però em fa l’efecte que guanyarem —va dir Johnson—. Faci el que pugui, George.

—Ho faré, president —va respondre George—. Ho faré.

George va explicar a Verena Marquand l’estratègia del president Johnson abans que Martin Luther King anés al Despatx Oval. Estava guapíssima amb aquell impermeable de plàstic brillant de color vermell, però, per una vegada, aquella bellesa no va distreure George.

—No hem d’escatimar esforços en aquesta tasca —li va dir en to peremptori—. Si la petició fracassa, fracassarà el projecte de llei i els negres del sud tornaran a ser al punt de partida.

Va donar a Verena una llista de membres republicans del Congrés que encara no havien signat la petició. Ella va quedar impressionada.

—El president Kennedy ens parlava de vots, però mai no va tenir una llista com aquesta —va dir la noia.

—Lyndon és així —va respondre George—. Si els responsables de disciplina del seu grup parlamentari li parlen dels vots que pensen reunir, els diu: «No n’hi ha prou amb pensar… N’he d’estar segur!». N’ha de tenir els noms. I té raó. És una qüestió massa important per fer conjectures.

Ell li va explicar que els dirigents dels drets civils havien de pressionar els republicans liberals.

—Cadascun d’aquests homes ha de rebre una trucada d’algú interessat en l’aprovació.

—Això és el que el president dirà aquest matí a Luther King.

—Exactament.

Johnson havia rebut d’un a un els dirigents més importants de la lluita pels drets civils. Jack Kennedy els hauria rebut tots junts, però Lyndon no es movia tan bé davant de grups nombrosos.

—I Johnson creu que els dirigents dels drets civils són capaços de fer canviar de parer tots aquests republicans? —va preguntar Verena, escèptica.

—No només ells, ja està buscant un altre suport. S’està entrevistant amb líders sindicals. Aquest matí ha esmorzat amb George Meany.

Verena va remenar aquell bonic caparró, meravellada.

—Se li ha de reconèixer el mèrit de l’energia. —Va quedar pensativa—. I com és que no ho va fer el president Kennedy?

—Per la mateixa raó que Lyndon no és capaç de vendre un iot…, no sabria com posar-s’hi.

La reunió de Johnson amb Luther King va anar bé, però l’endemà al matí, un embat segregacionista va desinflar l’optimisme de George.

Una sèrie de republicans destacats van censurar la petició. McCullough, d’Ohio, va declarar que havia irritat moltes persones que altrament haurien donat suport al projecte de llei dels drets civils. Gerald Ford va explicar als periodistes que s’havia de donar temps al Comitè de Regles perquè realitzés audiències, cosa que era una bestiesa: tothom sabia que el que volia Smith era posar fi al projecte i no pas debatre’l. Tanmateix, es va informar els periodistes que la petició havia fracassat.

Però Johnson no es va desanimar. El dimecres al matí va parlar amb el Consell Consultiu Empresarial, vuitanta-nou empresaris dels més importants del país, i els va dir: «Sóc l’únic president que tenen; si em volen fer fracassar, fracassaran vostès, perquè fracassarà el país».

Després es va adreçar al consell executiu de l’AFL-CIO, la principal federació de sindicats, i els va dir: «Els necessito, em fan falta i crec que haurien d’estar al meu costat». Va rebre una ovació general i els trenta-tres del metall que formaven un grup de pressió van irrompre al Capitoli.

George sopava amb Verena en un dels restaurants d’allà a prop i Skip Dickerson va passar per davant de la seva taula.

—Clarence Brown ha anat a veure Howard Smith —li va dir entre dents.

—Brown és el republicà veterà del comitè de Smith —va explicar George a Verena—. O bé li ha anat a dir que aguantés i no fes cas del lobby…, o bé que els republicans ja no suportaven més la pressió. Si hi ha dues persones del comitè que se li giren en contra, una majoria de vots pot invalidar les decisions de Smith.

—Es pot acabar tan de pressa? —Verena estava admirada.

—Smith pot fer un bot abans no l’empenyin. És més digne.

George va apartar el plat. La concentració li havia tret la gana.

Al cap de mitja hora va tornar a passar Dickerson.

—Smith ha cedit —va dir, tot estufat—. Demà hi haurà una declaració oficial.

Va continuar caminant, difonent la notícia per allà on passava.

George i Verena van intercanviar una rialleta.

—Doncs que Déu beneeixi Lyndon Johnson —va exclamar Verena.

—Amén —va respondre George—. Això s’ha de celebrar.

—I què farem?

—Vine al meu pis —li va dir ell—. Ja se m’acudirà alguna cosa.





32


Els nois no duien uniforme a l’escola de Dave, però es reien dels que anaven massa mudats. A ell se’l van ben rifar el dia que hi va comparèixer amb americana, camisa blanca amb les puntes del coll allargades, corbata de caixmir estampada, pantalons blaus baixos de cintura i cinturó de plàstic blanc. Però, Dave no va fer gens de cas de les brometes. Tenia una missió.

El grup de Lenny feia anys que es mantenia als marges del món de l’espectacle i, tal com anaven les coses, es podien passar deu anys més tocant rock-and-roll en clubs i pubs. L’any 1964 Dave volia fer un pas endavant. Per aconseguir-ho no hi havia cap més camí que gravar un disc.

Quan va sortir de l’escola, va agafar el metro fins a Totthenham Court Road i d’allà se’n va anar a peu a un local de Denmark Street. A la planta baixa de l’edifici hi havia una botiga de guitarres, i al costat, una porta que duia al despatx de dalt, amb un rètol que deia CLASSIC RECORDS.

Dave havia parlat amb Lenny de firmar un contracte de gravació, però aquest l’havia desanimat. «Ja ho vaig intentar», li va dir. «No et deixen ni passar de la porta. És un món molt tancat».

Això no tenia cap sentit. Hi havia d’haver la manera d’entrar-hi, si no, ningú no hauria gravat mai discos. Però Dave ja sabia que no era qüestió d’anar-li clavant la pallissa amb la lògica a Lenny, per això va decidir moure’s per compte seu.

Va començar estudiant els noms de les companyies discogràfiques de les llistes d’èxit. Era un exercici complicat, perquè hi havia molts segells però tots pertanyien a un nombre reduït de companyies. La guia telefònica el va ajudar a organitzar-se; va triar Classic com a objectiu.

Hi va trucar i els va dir: «Som l’oficina d’objectes perduts de la companyia de ferrocarrils britànics. Tenim una cinta en una capsa que diu: “Número u en artistes i gravació, Classic Records”. On l’hauríem d’enviar?». La noia que li va contestar li va donar un nom i una adreça, a Denmark Street.

Al final de l’escala, va trobar una recepcionista, probablement aquella amb qui havia parlat per telèfon. Va procurar fer la sensació de seguretat, va pronunciar el nom que la noia li havia donat.

—Vinc a veure Eric Chapman —va dir.

—Qui li dic que el vol veure?

—Dave Williams. Digui-li que m’envia Byron Chersterfield.

Era una mentida, però Dave no hi podia perdre res.

La recepcionista va desaparèixer per una porta. Dave va donar un cop d’ull al vestíbul; estava decorat amb discos d’or i de plata emmarcats. En una fotografia de Percy Marquand, el Bing Crosby negre, hi deia: «A Eric, gràcies per tot». Dave es va fixar que tots els discos tenien com a mínim cinc anys. A Eric li calia saba nova.

Estava nerviós. No estava acostumat a dir mentides. Es va dir a si mateix que no havia de mostrar-se tímid. No estava pas transgredint la llei. Si el descobrien, tot el que li podia passar era que li diguessin que ja n’hi havia prou, de fer perdre el temps a la gent. Valia la pena arriscar-se.

Va sortir la secretària, i un home de mitja edat es va plantar al llindar de la porta. Anava amb un càrdigan verd, una camisa blanca i una corbata sense cap gràcia. Tenia els cabells grisos i esclarissats. Es va recalcar al muntant de la porta i es va mirar bé Dave.

—De manera que t’ha enviat en Byron, oi? —li va dir al cap d’un moment.

Ho va dir en un to escèptic: evidentment, no s’ho havia cregut. Dave va evitar de repetir la mentida, engaltant-n’hi una altra.

—Byron em va dir: «EMI té els Beatles, Decca, els Rolling Stones, a Classic li calen els Plum Nellie».

Byron no havia dit res d’això. S’ho havia empescat Dave llegint revistes musicals.

—Plum què?

Dave va passar una foto del grup a Chapman.

—Vam fer unes actuacions a The Dive d’Hamburg, com els Beatles, i hem tocat al Jump Club de Londres, com els Stones.

Estava sorprès que encara no l’hagués fet fora i es preguntava si la sort li duraria gaire més.

—De què coneixes en Byron?

—És el nostre mànager. —Una altra mentida.

—Quina mena de música?

—Rock-and-roll, però amb moltes harmonies vocals.

—Com tots els grups de pop actuals.

—Però nosaltres som millors.

Es va fer un llarg silenci. Dave estava content pel sol fet de parlar amb Chapman. Lenny li havia dit: «No et deixen ni passar de la porta». Dave havia constatat que no era veritat.

—Ets un mentider dels grossos —va dir Chapman al cap d’un moment.

Dave va obrir la boca per protestar, però Chapman va aixecar la mà per fer-lo callar.

—No em fumis més boles. Ni en Byron és el teu mànager, ni t’ha enviat aquí. Pot ser que el coneguis, però el que no et pot haver dit és que Classic Records necessita els Plum Nellie.

Dave no va contestar. L’havien ben enxampat. Allò era humiliant. Havia intentat ensarronar una companyia discogràfica i havia fracassat.

—Com has dit que et deies? —li va preguntar Chapman.

—Dave Williams.

—I què vols de mi, Dave?

—Un contracte discogràfic.

—No fotis!

—Una audició. Li prometo que no se’n penedirà.

—Et confiaré un secret, Dave. Quan tenia divuit anys, vaig aconseguir la primera feina en un estudi de gravació dient que era electricista amb títol. Era mentida. L’únic títol que tenia era el de setè grau de piano.

A Dave, el cor li va fer un salt, esperançat.

—M’agrada aquesta barra que tens —va continuar Chapman. I amb un aspecte més tristoi va afegir—: Si pogués tornar a començar, no em faria res tornar a buscar-me la vida d’aquesta manera.

Dave contenia la respiració.

—Us muntarem una audició.

—Gràcies!

—Passa per l’estudi de gravació un dia d’aquests passat Nadal. —Va fer un gest amb el dit a la recepcionista—. Cherry et donarà dia i hora. —Se’n va tornar al seu despatx i va tancar la porta.

Dave no se sabia avenir de la sort que havia tingut. L’havien pescat amb aquelles mentides tan ridícules però havia aconseguit una audició!

Cherry li va donar una cita provisional i ell li va dir que li telefonaria per confirmar-ho quan hagués parlat amb la resta del grup. Després se’n va anar cap a casa com si flotés.

Tan bon punt va arribar a Greta Peter Street va agafar el telèfon de l’entrada i va trucar a Lenny.

—He aconseguit una audició a Classic Records! —li va dir, triomfant.

Lenny es va mostrar tan entusiasmat com Dave s’esperava.

—I qui t’ho ha dit, això? —Estava picat perquè Dave li havia passat al davant.

Dave es negava a baixar del globus.

—Què hi podem perdre?

—Com t’ho has fet.

—M’he inventat una bola per entrar-hi. He vist l’Eric Chapman i m’ha dit que sí.

—Pura xamba —va respondre Lenny—. De vegades passa.

—Sí —va respondre Dave, però pensava: «No n’hauria tingut, de xamba, si m’hagués quedat a casa escalfant la cadira».

—De fet, Classic no és un segell de pop —li va dir Lenny.

—Per això ens necessiten. —A Dave se li acabava la paciència—. Què té de mal, això, Lenny?

—No, si està bé, ja veurem si en traiem alguna cosa.

—Ara el que hem de decidir és què toquem a l’audició. La secretària m’ha dit que hem de gravar dues peces.

—Doncs podríem fer «Shake, Rattle and Roll», evidentment.

A Dave, li va caure l’ànima als peus.

—Per què?

—És el nostre millor tema. Sempre resulta.

—No trobes que és una mica passat de moda?

—És un clàssic.

Dave sabia que això no ho podia discutir amb Lenny, si més no en aquell moment. Lenny ja s’havia hagut d’empassar l’orgull un cop. Se’l podia empènyer, però no tant. De tota manera, com que podien tocar dues peces, potser la segona podria ser més representativa del grup.

—Què et sembla, un blues? —va preguntar Dave, desesperat—. Com a contrast. Per mostrar la varietat.

—Sí. «Hoochie Coochie Man».

Això ja estava més bé, ja s’assemblava més al que feien els Rolling Stones.

—D’acord —va respondre Dave.

Va anar a la sala d’estar. Hi va trobar Walli amb una guitarra a la falda. Havia viscut amb la família Williams d’ençà que havia vingut d’Hamburg amb el grup. Ell i Dave sovint s’estaven allà tocant i cantant quan arribaven de l’escola i fins a l’hora de sopar.

Dave li va donar la notícia. Walli es va posar content, però el va amoïnar la tria que havia fet Lenny.

—Dues cançons que van ser un èxit als cinquanta —va dir. El seu anglès millorava a marxes forçades.

—És el grup d’en Lenny —va dir Dave, amb posat de no poder-hi fer res—. Si creus que el pots fer canviar de parer, prova-ho, sisplau.

Walli va arronsar les espatlles. Dave trobava que era un gran músic però un pèl passiu. Evie deia que tothom ho era, de passiu, en comparació amb la família Williams.

Estaven rumiant sobre el gust de Lenny quan va entrar Evie amb Hank Remington. «Woman’s Trial» era un èxit, malgrat la catastròfica estrena el dia de l’assassinat del president Kennedy. Hank gravava un nou àlbum amb The Kords. Passaven les tardes junts i després se n’anaven a les feines respectives.

Hank portava uns pantalons de cintura baixa de vellut arrugat i una camisa de pics. Es va quedar allí amb Dave i Walli mentre Evie anava a dalt a canviar-se. Com sempre, els distreia i els divertia amb històries sobre les gires de The Kords.

Va agafar la guitarra de Walli i va puntejar uns acords, absent.

—Voleu sentir un tema nou? —va dir.

I tant que el volien sentir.

Era un balada sentimental anomenada «Love Is It». Els va atraure a l’acte. Era una deliciosa melodia amb un ritme que s’arrossegava lleument. Li van dir que la repetís i ho va fer.

—Quin era aquest acord al començament del pont?

—Do menor agut. —Hank l’hi va ensenyar i després li va passar la guitarra.

Walli va tocar i Hank la va cantar per tercera vegada. Dave va improvisar una harmonia.

—Molt bé —va fer Hank—. Llàstima que nosaltres no la gravarem.

—Com? —Dave no s’ho creia—. Si és preciosa!

—A The Kords troben que és sensiblera. Som un grup de rock, diuen; no volem fer de Peter, Paul and Mary.

—Jo trobo que és un número u —va dir Dave.

La seva mare va treure el cap per la porta.

—Walli —va dir—. Tens una trucada…, d’Alemanya.

Devia ser la seva germana, Rebecca, des d’Hamburg, va pensar Dave. La família de Walli, que era al Berlín Oriental, no li podia telefonar: el règim no permetia fer trucades a Occident.

Evie va tornar mentre Walli era fora. S’havia recollit els cabells i anava amb texans i una samarreta, a punt per a maquillar-se i disfressar-se. Hank la deixaria al teatre, camí de l’estudi de gravació.

Dave estava abstret, pensant en «Love Is It», una cançó fantàstica que The Kords no volien en el seu repertori.

Va entrar Walli i Daisy darrere d’ell.

—Era la Rebecca —va dir.

—M’agrada la Rebecca —va contestar Dave, recordant les llonzes de porc i les patates fregides.

—Acaba de rebre una carta, amb molt de retard, de la Karolin, del Berlín Oriental. —Walli va fer una pausa. Se’l veia emocionat. A la fi va aconseguir dir—: La Karolin ha tingut una criatura. Una nena.

Tothom va saltar del seient per felicitar-lo. Daisy i Evie li van fer un petó.

—I quan ha estat això? —va preguntar Daisy.

—El vint-i-dos de novembre. És fàcil de recordar: el dia que van matar Kennedy.

—Quant va pesar? —va continuar Daisy.

—Pesar? —va fer Walli, com si li hagués fet una pregunta incomprensible.

Daisy es va posar a riure.

—És una cosa que la gent sempre explica dels nadons.

—No li he preguntat quant pesava.

—És igual. Com es diu?

—La Karolin proposa Alice.

—Molt bonic —va dir Daisy.

—La Karolin m’enviarà una foto de la meva filla —va dir Walli, mig atordit—. Però haurà de ser a través de la Rebecca, perquè les cartes que van a Anglaterra queden encara més temps retingudes per la censura.

—Quina il·lusió que em farà de veure-la! —va exclamar Daisy.

Hank feia dringar les claus del cotxe, impacient. Devia trobar avorrit allò de parlar d’un nadó. O, va pensar Dave, potser no li agradava que la criatura li tragués protagonisme.

—Ui, fixa’t quina hora és! —va fer Evie—. Adéu-siau, gent! I enhorabona altre cop, Walli.

—Hank, de debò que The Kords no gravarà «Love Is It»?

—No, no. Quan els agafa una mania, ja n’arriben a ser, de tossuts!

—Si és així…, en Walli i jo podríem agafar-la per als Plum Nellie? Tenim una edició al gener a Classic Records.

—És clar que sí —va respondre ell amb un gest d’indiferència—. Per què no?

Lloyd Williams va cridar Dave al seu estudi el dissabte al matí.

El jove estava a punt de sortir. Anava amb un jersei ratllat blanc i blau, amb texans i una caçadora de cuiro.

—Per què? —va preguntar, agressiu—. Si ja no em dónes la paga.

Amb el que guanyava tocant amb els Plum Nellie no n’hi havia per a gairebé res, però si més no es podia pagar el metro, les begudes i de tant en tant es podia comprar una camisa o unes botes.

—Ara resulta que els diners són l’únic tema que tens per parlar amb el teu pare?

Dave va arronsar les espatlles i el va seguir. A l’estudi hi havia un escriptori antic i un seient de pell. Uns troncs es consumien a la llar de foc. A la paret hi havia una fotografia de Lloyd a Cambridge, als anys trenta. Aquella estança era una mena de santuari dedicat a tot el que estava passat de moda. Fins i tot semblava que feia olor d’antiquat.

—Ahir, al Reform Club, vaig trobar en Will Furbelow —li va explicar Lloyd.

Will Furbelow era el director de l’escola de Dave. Un home calb al qual havien posat el malnom de «Terrat Buit».

—Diu que suspendràs tots els exàmens.

—Mai no ha estat un fan meu.

—Si suspens, hauràs de deixar l’escola. Se t’hauran acabat els estudis.

—Quina sort.

Lloyd no estava disposat a exaltar-se.

—Se’t tancaran totes les portes per a qualsevol professió, des de comptable fins a zoòleg. Et quedarà la possibilitat d’aprendre un ofici, i ja hauries de començar a rumiar quin: paleta, cuiner, mecànic…

Dave es preguntava si el seu pare havia perdut el nord.

—Paleta? —va dir—. Tu m’has vist, a mi, treballant de paleta? Sóc en Dave.

—Es la mena d’oficis que fan els qui no aproven els exàmens. T’ho pots ben creure. També podries ser dependent o treballar en una fàbrica.

—Em sembla impossible que em diguis aquestes coses.

—Ja sabia que t’ho agafaries així, tancant els ulls a la realitat.

Dave pensava que qui tancava els ulls era el seu pare.

—Ja m’adono que ja estàs a punt d’arribar a l’edat en què no puc comptar que m’obeeixis.

Dave va quedar parat. Això era nou. No va respondre.

—Però vull que sàpigues a on ens porta això. Quan deixis l’escola, hauràs de treballar.

—Ja treballo prou. Toco tres o quatre nits per setmana, i en Walli i jo hem començat a compondre cançons.

—Vull dir que t’hauràs de mantenir pel teu compte. Malgrat que la teva mare hagi rebut una herència, fa temps que vam decidir que no estàvem disposats a aguantar la ganduleria dels fills.

—Jo no sóc un gandul.

—Tu et penses que el que fas és treballar, però podria ser que la gent no ho veiés d’aquesta manera. En aquest cas, si vols continuar vivint aquí, hauràs de pagar la teva part.

—Vols dir lloguer?

—Si en vols dir així, sí.

—En Jasper no n’ha pagat mai i fa anys que viu aquí!

—Ell encara estudia. I aprova els exàmens.

—I d’en Walli, què me’n dius?

—És un cas especial, pels orígens; però tard o d’hora també haurà de contribuir.

Dave anava rumiant les implicacions de tot plegat.

—O sigui que si no em faig paleta o dependent i no trec prou diners amb el grup per pagar-te un lloguer…

—Doncs t’hauràs de buscar un altre lloc on viure.

—Em faràs fora.

Lloyd hi va fer un posat d’afligit.

—Tota la vida t’hem donat el bo i millor: una casa preciosa, una escola molt bona, el millor menjar, joguines, llibres, classes de piano, vacances a esquiar. Tot això estava bé quan eres petit, però ara ja ets gairebé adult i t’has d’enfrontar a la realitat.

—La meva realitat, no la teva.

—Menysprees la feina que fa la gent normal i corrent. Tu ets diferent, ets un rebel. Molt bé. Doncs els rebels paguen un preu. Tard o d’hora ho hauràs d’aprendre. Vet aquí.

Dave es va quedar un moment pensatiu. Després es va aixecar.

—Entesos —va dir—. Ja ho he entès.

I se’n va anar cap a la porta.

Mentre sortia va girar el cap i va veure que el seu pare se’l mirava amb una expressió estranya.

Va tenir aquella mirada al cap mentre sortia de casa donant un cop de porta. Què era allò? Què significava?

Hi continuava pensant mentre comprava el bitllet del metro. Quan baixava l’escala metàl·lica va veure l’anunci d’una obra de teatre anomenada La casa dels cors trencats. Aquí ho tenim, va pensar. Això explicava l’expressió del seu pare.

Tenia el cor trencat.

Va arribar per correu una petita fotografia en color d’Alice, i Walli se la va estudiar amb deler. S’hi veia un nadó com qualsevol altre: carona rosada, ulls blaus, vius, cabells castanys fins, i el coll amb tot de taques. El cos de la criatureta estava ben embolicat en una manta blau cel. Walli va sentir que l’envaïa una sensació d’amor i una peremptòria necessitat de protegir aquell ésser indefens que ell mateix havia fet.

Es va preguntar si la veuria mai.

Juntament amb la fotografia hi havia una nota de Karolin. Deia que estimava Walli, que l’enyorava i que sol·licitaria al govern de l’Alemanya Oriental permís per emigrar a Occident.

A la fotografia, Karolin tenia Alice en braços i mirava a la càmera. S’havia engreixat i tenia la cara més arrodonida. Portava els cabells pentinats enrere, no com abans, que li queien al front com unes cortines. Ja no tenia l’aire d’aquelles noies tan boniques del club de música folk Minnesänger. Ara era mare, cosa que la feia més desitjable als ulls de Walli.

Va ensenyar la foto a Daisy, la mare de Dave.

—Però quina criatura més bonica! —va exclamar.

Walli va somriure, tot i que opinava que els nounats no ho eren, de bonics, ni tan sols el seu.

—Em sembla que té els teus ulls, Walli —va continuar Daisy.

Els ulls de Walli tenien un cert toc oriental. Ell s’imaginava que devia haver tingut un avantpassat llunyà xinès. No hauria sabut dir si els de la seva filla eren semblants.

Daisy va continuar amb més efusions.

—I aquesta és la Karolin. —Daisy no l’havia vist mai: Walli no en tenia cap foto—. Quina noia més guapa!

—Espera’t quan la vegis mudada —va dir Walli, tot cofoi—. La gent s’atura a mirar-la.

—Espero poder-la veure algun dia.

Una ombra va entelar la felicitat de Walli, com si un núvol hagués amagat el sol.

—I jo —va dir ell.

Walli seguia les notícies del Berlín Oriental, llegia els diaris alemanys a la biblioteca pública i sovint feia preguntes a Lloyd Williams, que, com a polític que era, s’havia especialitzat en política exterior. Walli sabia que cada cop era més difícil sortir de l’Alemanya Oriental: el Mur era cada vegada més gran i més temible, hi havia més guàrdies i més torres. Karolin mai no intentaria fugir, sobretot ara que tenia la nena. Però alguna altra manera de sortir-ne hi havia d’haver. El govern de l’Alemanya Oriental mai no diria si hi havia cap possibilitat d’emigració legal; en realitat ni tan sols no deien quin departament es cuidava de la sol·licitud. Però, per l’ambaixada britànica a Bonn, Lloyd s’havia assabentat que donaven el permís a unes deu mil persones l’any. Potser Karolin seria una d’aquestes.

—Algun dia, segur —va dir Daisy amb més amabilitat que convenciment.

Walli va ensenyar la foto a Evie i a Hank Remington, que seien a la sala d’estar, llegint un guió. The Kords tenien ganes de fer una pel·lícula, i Hank volia que hi treballés Evie. Van deixar els papers sobre la taula per dir meravelles de la criatura.

—Avui tenim una audició a Classic Records —va dir Walli a Hank—. He quedat amb en Dave en plegar de l’escola.

—Ei, que hi hagi sort —va dir Hank—. Tocareu «Love Is It»?

—Suposo que sí. En Lenny insisteix amb «Shake, Ratted and Roll».

Hank va remenar el cap fent onejar aquella llarga cabellera panotxa, un gest que feia xisclar de plaer milions d’adolescents.

—Massa passada de moda.

—Ja ho sé.

A la casa de Great Peter Street constantment hi havia gent que hi entrava i en sortia; en aquell moment, va comparèixer Jasper amb una dona que Walli no havia vist mai.

—Aquesta és Anna, la meva germana —li va presentar.

Anna era una preciositat d’ulls foscos i cap a vint-i-cinc anys. Jasper també era molt ben plantat: «Una família de gent guapa», va pensar Walli. Anna tenia un cos generós, arrodonit, que no estava de moda en aquells moments, que el que triomfava eren les models tipus fusta de planxar, com ara Jean Shrimpton, «la Gamba».

Jasper va presentar tothom. Hank es va aixecar per encaixar amb Anna.

—Tenia ganes de conèixer-te. M’ha dit en Jasper que ets editora —li va dir.

—Doncs sí.

—M’agradaria escriure la meva autobiografia.

Walli va pensar que Hank era una mica jove, a vint anys, per escriure una autobiografia; però Anna ho veia diferent.

—Una idea fantàstica —va manifestar ella—. Milions de persones la voldran llegir.

—De debò?

—I tant, i això que la biografia no és la meva especialitat. Jo em dedico a les traduccions de l’alemany i a la literatura de l’Europa de l’Est.

—Jo tenia un oncle polonès, potser això hi ajudaria…

Anna va fer una rialla sonora, i a Walli de seguida li va caure bé. A Hank també li va inspirar simpatia, de manera que tots es van asseure i es van posar a parlar del llibre. Walli volia ensenyar-los la fotografia, però va decidir que no era el moment. De tota manera se n’havia d’anar.

Va agafar les dues guitarres i va sortir de la casa.

Havia trobat un extraordinari contrast entre Hamburg i l’Alemanya Oriental, però Londres era desconcertantment diferent, una disbauxa anàrquica. Hi veies tota mena de vestimentes, des del bombí fins a la minifaldilla. Els nois amb cabells llargs eren una cosa tan corrent que ningú no en feia cas. Els comentaris sobre política no solament eren lliures, sinó també desorbitats. Walli havia quedat sorprès en veure a la tele un home que imitava el primer ministre Harold Macmillan, amb la mateixa veu, el bigotet platejat i les mateixes declaracions d’idiota; havia fet riure a cor què vols la família Williams.

Una altra cosa que havia deixat parat Walli era la varietat en el color de la pell de la gent fosca. A Alemanya hi havia una colla d’immigrants turcs de color de cafè, però a Londres hi havia milers de persones de les Antilles i del subcontinent indi. Treballaven en els hospitals, a les fàbriques, als autobusos i als trens. Walli s’havia fixat que les antillanes vestien amb molta elegància i eren molt atractives.

Es va trobar amb Dave a la porta de l’escola i tots dos van agafar el metro cap al nord de Londres.

Walli es va fixar que Dave estava nerviós. Sabia que era un bon músic. A la seva feina, al Jump Club, cada nit hi havia actuacions de guitarristes, però era estrany veure’n algun de més hàbil que ell. La majoria anaven tirant amb uns quants acords i un entusiasme desbordant. Quan sentia algú que era molt bo, deixava els gots que estava rentant per mirar el grup i estudiava la tècnica del guitarrista fins que l’amo li deia que anés per feina; després, quan arribava a casa, a la seva habitació, agafava la guitarra i imitava el que havia sentit fins que ho tocava a la perfecció.

Per desgràcia, el virtuosisme no convertia ningú en estrella del pop. Hi havia d’haver més coses: encant, atractiu físic, la roba adient, publicitat, un mànager llest i, sobretot, bona música.

I els Plum Nellie feien bona música. Walli i Dave havien interpretat «Love Is It» davant de la resta del grup i també l’havien inclòs en uns quants concerts en aquella atrafegada campanya nadalenca. Havia entrat bé, tot i que —com havia precisat Lenny— no era ballable.

El cas és que Lenny no la volia tocar el dia de l’audició.

—No s’adiu amb el nostre estil —havia dit. Ho veia igual que The Kords: massa bonica i sentimental per a un grup de rock.

Des de l’estació de metro, Walli i Dave van enfilar a peu cap a una gran casa vella que havien insonoritzat i convertit en uns estudis de gravació. Es van esperar al vestíbul. Els altres van arribar al cap d’uns minuts. Una recepcionista els va demanar de signar un paper que va dir que era «per a l’assegurança». A Walli li va semblar més aviat un contracte. Dave va arrufar el front quan ho va llegir, però tots ho van signar.

Al cap de poc, es va obrir una porta interior i en va sortir un jove ben plantat que caminava arrossegant una mica els peus. Anava amb pul·lòver, camisa i corbata i fumava un cigarret cargolat a mà.

—Bé —va dir, a tall de presentació, apartant-se els cabells dels ulls—. Ja quasi ho tenim tot a punt per a vosaltres. És la primera vegada que aneu a uns estudis de gravació?

Van admetre que sí.

—Doncs la nostra feina és aconseguir que el vostre grup doni el màxim de si, de manera que limiteu-vos a seguir les nostres orientacions, entesos? —Semblava que tenia la impressió que els feia un gran favor—. Entreu a l’estudi, feu les connexions i nosaltres ens ocuparem de tot.

—Com et dius? —li va preguntar Dave.

—Laurence Grant. —No va dir exactament què feia allí i Walli es va imaginar que ocupava un lloc de segona fila i es volia fer l’important.

Dave es va presentar ell mateix i va presentar el grup; Laurence va fer un gest d’impaciència. Tot seguit van entrar.

L’estudi era una sala gran amb poca llum. En un costat hi havia un piano de cua Steinway molt semblant al que tenia Walli a casa seva, al Berlín Oriental. Tenia una coberta embuatada i estava mig amagat darrere d’una mampara tapada amb mantes. Lenny s’hi va asseure i va tocar una sèrie d’acords d’un cap a l’altre del teclat. Tenia aquell to càlid característic dels Steinway. Lenny va quedar impressionat.

Hi havia una bateria a punt. Lew havia portat el seu tambor i es va disposar a fer el canvi.

—Algun problema amb la nostra bateria? —va preguntar Laurence.

—No, el que passa és que estic acostumat al meu tambor.

—El nostre és més adequat per a la gravació.

—Ah, està bé.

Lew va desar el seu tambor i va tornar a posar el de l’estudi al seu lloc.

A terra hi havia tres amplificadors amb els llums que indicaven que estaven connectats i a punt. Walli i Dave van endollar els dos Vox AC-30 i Buzz va agafar l’Ampeg del baix. Van preparar el piano.

—No veig la resta del grup. Puc moure aquesta mampara? —va preguntar Lenny.

—No —va dir Laurence.

—Per què serveix?

—És un bafle.

De l’expressió que va fer Lenny, Walli va deduir que no hi entenia res, però ho va deixar córrer.

Per una altra porta va entrar un home més gran que portava un càrdigan. Fumava. Va encaixar amb Dave i després es va presentar a la resta del grup.

—Sóc l’Eric Chapman, el productor d’aquesta audició —va dir.

«Aquest és l’home que té a les mans el nostre futur», va pensar Walli. «Si troba que som bons gravarem discos. Si no, no hi ha tribunal d’apel·lació. Què li deu agradar? No sembla pas un fanàtic del rock-and-roll, més aviat és un tipus Frank Sinatra».

—Pel que veig, és la primera vegada que aneu a un estudi de gravació —va dir Eric—. Tampoc no és res de l’altre món. D’entrada, val més no fer gaire cas de l’equip, intentar relaxar-se i tocar com si fóssiu en un concert normal i corrent. Si feu un error sense importància, tireu endavant. En Larry és el nostre escarràs, o sigui que li podeu demanar tot el que us faci falta: te, cafè, més cable, el que vulgueu.

Walli no havia sentit mai la paraula «escarràs», però ja va entendre a què es referia.

—Una cosa, Eric —va dir Dave—, el nostre bateria, en Lew, ha portat el seu tambor, perquè s’hi sent més còmode.

—Quina mena de tambor és?

—Un Ledwig Oyster Black Pearl —va respondre Lew.

—No hi ha d’haver cap problema —va dir Chapman—. Canvia’l tu mateix.

—I aquest bafle, l’hem de tenir aquí? —va dir Lenny.

—Això sí —va contestar Eric—. Fa que el micro del piano no capti més del compte el so de la bateria.

«O sigui que l’Eric sap de què va tot», va pensar Walli, «i en Larry només fa el merda».

—Si m’agrada el que feu, parlarem del pas següent —va dir Eric—. Si no, no aniré amb embuts i us diré clarament que no sou el que busco. Tothom hi està d’acord?

Tots van dir que sí.

—Doncs vinga, provem-ho.

Eric i Larry van passar una porta insonoritzada i van reaparèixer darrere d’una finestra interior. Eric es va posar els cascos, va parlar a través del micròfon i el grup el sentia pel petit altaveu de la paret.

—A punt?

Tots ho estaven.

—La cinta ja gira. Audició dels Plum Nellie, presa u. Vosaltres mateixos, xavals.

Lenny va començar a tocar bugui-bugui. Un so fabulós a l’Steinway. Després de quatre compassos, el grup hi va entrar com un rellotge. Tocaven aquell tema a cada concert: ho haurien fet dormint i tot. Lenny es va llançar amb les floritures vocals de Jerry Lee Lewis. Quan van haver acabat, Eric va posar la gravació sense fer ni un comentari.

Walli va pensar que sonava perfecte. Però què en devia opinar Eric?

—Això ha estat bé —va dir per l’intèrfon, quan van haver acabat—. I ara, teniu alguna cosa més moderna?

Van tocar «Hoochie Coochie Man». Un cop més, a Walli el piano li va semblar una meravella, amb el retruny dels acords menors.

Eric els va dir que tornessin a interpretar els dos temes, i així ho van fer. Després va sortir de la cabina de control. Es va asseure sobre un amplificador i va encendre un cigarret.

—Us he dit que us parlaria amb franquesa, i ho faré —va dir; a Walli li va semblar que els rebutjaria—. Toqueu bé, però esteu passats de moda. El món no necessita un altre Jerry Lee Lewis ni un altre Muddy Waters. Estava buscant la següent meravella i no ho sou. Em sap greu. —Va fer una llarga pipada i va deixar anar el fum—. Us podeu quedar la cinta i feu-ne el que vulgueu. Us agraeixo que hàgiu vingut. —Es va aixecar.

Es van mirar els uns als altres. Tenien la decepció escrita al rostre.

Eric va tornar a la cambra de control i Walli va veure, a través del vidre, com treia la cinta de la gravadora.

Walli es va aixecar disposat a posar la guitarra a la funda.

Dave va xiular davant del micròfon i el so es va amplificar: tot continuava connectat. Va puntejar un acord. Walli va dubtar. Què tenia al cap, Dave?

Dave va començar a cantar «Love Is It».

Walli s’hi va afegir immediatament i van cantar en harmonia. Lew hi va entrar amb un acompanyament suau de bateria i Buzz va fer una simple línia de walking. Finalment, s’hi va ajuntar Lenny amb el piano.

Van estar tocant dos minuts, després Larry ho va desconnectar tot i el grup va quedar en silenci.

S’havia acabat, havien fracassat. Walli estava més decebut del que s’hauria imaginat. Estava tan segur que el grup era bo… Com podia ser que Eric no ho veiés? Es va descordar la corretja de la guitarra.

—Què cony era això? —va dir Eric, que havia tornat a la sala.

—Una nova peça que hem après fa poc. T’ha agradat? —va preguntar Dave.

—És completament diferent —va respondre Eric—. Per què heu parat?

—Larry ha desconnectat.

—Torna a connectar, Larry, inútil! —va fer Eric. Després, es va adreçar altre cop a Dave—: D’on l’heu tret, aquest tema?

—Ens l’ha compost en Hank Remington —li va respondre Dave.

—De The Kords? —Semblava totalment escèptic—. I per què hauria de compondre res per a vosaltres?

—Perquè surt amb la meva germana —va respondre Dave, amb la mateixa ingenuïtat.

—Ah, ara ho entenc.

Abans de tornar-se’n a la cabina, Eric va parlar en veu baixa a Larry:

—Vés a trucar a en Paulo Conti —li va dir—. Viu aquí a tocar. Si és a casa digue-li que passi per aquí ara mateix.

Larry va sortir de l’estudi.

Eric va tornar a la cabina.

—Gravem —va dir per l’intèrfon—. De seguida que estiguem a punt.

Van tornar a tocar el tema.

—Una altra vegada —va ser tot el que va dir Eric.

Després de la segona vegada va tornar a sortir. Walli tenia por que no digués que al capdavall tampoc no valia tant la pena.

—Tornem-hi —va fer—. Aquest cop enregistrarem primer l’acompanyament i el so vocal després.

—Per què? —va preguntar Dave.

—Perquè toqueu més bé quan no heu de cantar i canteu més bé quan no heu de tocar.

Van gravar els instruments i després van cantar seguint la gravació amb els cascos. Tot seguit, Eric va sortir de la cabina per escoltar-los des d’on eren ells. També s’hi va afegir un jove ben vestit, que duia el pentinat dels Beatles: Paulo Conti, es va imaginar Walli. Per què era allà?

Van escoltar la peça combinada. Eric seia damunt d’un amplificador i fumava.

—M’agrada. És maca, la cançó —va dir Paulo en acabat, amb un accent molt londinenc.

Semblava molt segur de si mateix i autoritari, i això que devia tenir uns vint anys. Walli es preguntava quin dret tenia a opinar.

—Ara sí que tenim alguna cosa —va comentar Eric, després de fer una pipada al cigarret—. Però hi ha un problema. La part del piano no rutlla. No t’ofenguis, Lenny, però l’estil Jerry Lee Lewis és un pèl barroer. En Paulo és aquí per mostrar-te què vull dir amb això. Tornem a gravar amb Paulo al piano.

Walli es va mirar Lenny. Estava picat, se li veia, però se sabia controlar.

—Parlem amb franquesa, Eric —va dir sense moure’s del tamboret del piano—. És el meu grup. No me’n pots fer fora i posar-hi en Paulo.

—Si jo estigués al teu lloc, no m’hi amoïnaria gaire, Lenny —li va respondre Eric—. En Paulo toca amb la Royal National Orchestra i ha tret tres àlbums de sonates de Beethoven. No té cap intenció de formar part d’un grup de rock. Tant de bo ho volgués fer, conec una colla de grups que se’l quedarien a ulls clucs.

—Entesos —va respondre Lenny amb aire d’idiota però amb agressivitat—. Sempre que ens entenguem tots dos.

Van tornar a tocar la peça i Walli es va adonar a l’acte de què havia volgut dir Eric. Paulo tocava els trinats suaus amb la mà dreta i els acords simples amb l’esquerra, cosa que lligava molt més amb la cançó.

Van tornar a gravar amb Lenny, que va intentar tocar com Paulo, i ho va fer força bé, però en realitat li faltava el toc.

Van gravar dos cops més l’acompanyament, un cop amb Paulo i l’altre amb Lenny; després van enregistrar la part vocal tres vegades.

—Ara —va dir a la fi Eric, satisfet— ens cal la cara B. Què teniu que s’hi assembli?

—Un minut —va dir Dave—. Això vol dir que hem superat l’audició?

—Evidentment —va respondre Eric—. Tu creus que em prenc tantes molèsties amb un grup que no m’agrada?

—De manera que… «Love Is It» dels Plum Nellie sortirà com a disc?

—Això espero, hosti! Si el meu cap el tira per terra, abandono.

Walli va quedar sorprès que hi hagués algú per damunt d’Eric. Fins aleshores li havia semblat que el cap era ell. Una decepció sense importància, però Walli la va tenir en compte.

—Tu creus que serà un èxit? —li va preguntar.

—Jo no faig prediccions…, fa massa temps que sóc en aquest negoci. Ara bé, si pensés que ha de fracassar no seria aquí parlant amb tu, ja me n’hauria anat al pub.

Dave es va mirar el grup fent una rialleta.

—Hem superat l’audició —va dir.

—Doncs sí —va respondre Eric, impacient—. I ara, què teniu per a la cara B?

Estàs preparat per rebre una bona notícia? —va preguntar Eric Chapman per telèfon a Dave Williams al cap d’un mes—. Us n’aneu a Birmingham.

De primer, Dave no va entendre què volia dir.

—Per què? —va preguntar. Birmingham era una ciutat industrial, situada a uns dos-cents quilòmetres de Londres—. Què hi passa, a Birmingham?

—Hi ha els estudis de televisió on fan It’s Fab!, idiota!

—Ah! —Tot d’una, a Dave li va faltar l’alè a causa de l’emoció. Eric li parlava d’un programa popular on sortien grups de pop que simulaven interpretar els seus propis discos—. Hi sortirem?

—I tant! «Love Is It» serà el punt candent de la setmana.

Feia cinc dies que havia sortit el disc. L’havien posat un cop al Light Programme de la BBC i uns quants més a Ràdio Luxemburg. Dave va quedar sorprès que Eric no estigués al corrent de quantes còpies se n’havien venut: la indústria discogràfica no destacava en això de seguir la pista de les vendes.

Eric havia tret a la llum la versió de Paulo al piano. Lenny feia veure que no s’hi havia fixat.

Eric tractava Dave com si fos el líder del grup, malgrat el que li havia dit Lenny.

—Teniu roba decent per posar-vos? —li va preguntar.

—Normalment anem amb camisa vermella i texans negres.

—La televisió és en blanc i negre, de manera que probablement quedarà bé. Que tothom es renti el cap, això sí.

—Quan hi anem?

—Demà passat.

—Me n’hauré d’anar de l’escola —va dir Dave, preocupat. Podia tenir problemes.

—L’hauràs de deixar, l’escola, Dave.

El jove es va empassar la saliva. Rumiava si allò era veritat.

—Quedem a l’estació d’Euston a les deu del matí —va concloure Eric—. Ja tinc els bitllets.

Dave va penjar el telèfon i se’l va quedar mirant. Sortiria a It’s Fab!

Començava a pensar que potser sí que es podria guanyar la vida cantant i tocant la guitarra. A mesura que la perspectiva li semblava més real, la por pel que li podria passar anava creixent. Quina humiliació si al final havia d’acceptar una feina qualsevol!

Va trucar de seguida a la resta del grup, però va decidir no dir-ho a la família fins més endavant. Hi havia el perill que el seu pare li impedís d’anar-hi.

Es va guardar a dins tot el vespre aquell secret tan emocionant. L’endemà, a l’hora de dinar va demanar de veure el director, el «Terrat Buit».

A Dave, el va intimidar el despatx del director. En els primers dies d’escola havia rebut algun cop de palmeta en aquella mateixa sala, per faltes de disciplina com ara córrer pel passadís.

Ell li va explicar la situació tot dient que no havia tingut temps de demanar al seu pare que li fes una nota.

—Jo diria que haurà d’escollir entre tenir una formació decent i convertir-se en un cantant de pop —li va dir Furbelow pronunciant les paraules «cantant de pop» amb una ganyota de fàstic. Hi posava una cara com si li haguessin dit que s’havia de cruspir una llauna de menjar fred de gos.

Dave tenia a la punta de la llengua dir-li: «De fet, a mi, el que m’agradaria seria fer de goril·la d’una prostituta», però el director tenia menys sentit de l’humor que cabells al cap.

—Vostè va dir al meu pare que suspendria els exàmens i em farien fora del col·legi.

—Si no millora de pressa i, per tant, no arriba a superar l’ensenyament secundari obligatori, no podrà cursar el batxillerat —va dir el director amb una precisió de perepunyetes—. Més raó per no perdre ni un dia d’escola per sortir en programes de televisió d’estar per casa.

Dave tenia ganes de discutir allò d’«estar per casa», però va decidir que era una causa perduda.

—Em pensava que consideraria que anar a uns estudis de televisió era una experiència educativa —li va respondre, raonable.

—No. Avui dia es parla massa d’això de les «experiències» educatives. L’educació s’imparteix en una aula.

Tot i la tossuda obstinació de Furbelow, Dave va continuar intentant raonar-hi.

—M’agradaria fer una carrera de música.

—Si ni tan sols no és membre de l’orquestra de l’escola!

—És que no fan servir cap instrument que s’hagi inventat en els últims cent anys.

—I ens n’alegrem.

A Dave cada cop li costava més de mantenir el control.

—Toco força bé la guitarra elèctrica.

—D’això, jo no en diria un instrument musical.

Sense fer cas del seny que li dictava el contrari, Dave va alçar la veu en to de desafiament.

—I què és, doncs?

Furbelow va alçar la barbeta amb aire de superioritat.

—Més aviat un mena d’estridor de negres.

Dave va quedar un moment en silenci. Després va perdre la calma.

—Això és pura ignorància! —va exclamar.

—No gosi parlar-me així.

—A més d’ignorant, és racista!

Furbelow es va aixecar.

—Surti d’aquí ara mateix.

—Vostè troba que està bé sortir amb aquests prejudicis grollers, tot plegat perquè està cremat de dirigir una escola de nens rics?

—Calli!

—Doncs, no —va respondre Dave, i va sortir del despatx.

Quan era al passadís se li va ocórrer que no podia pas entrar a classe.

De seguida va veure que tampoc no es podia quedar a l’escola.

Era una cosa que no havia planificat, però en un moment de bogeria va deixar l’escola.

«Tant m’és com em vagin les coses», va pensar mentre sortia de l’edifici.

Se’n va anar a un bar d’allà a prop i va demanar ous amb patates. S’hi havia jugat el tot pel tot. Després d’haver dit ignorant, cremat i racista al director, no el tornarien a admetre, s’hi posés com s’hi posés. Tenia por i alhora se sentia alliberat.

Però no es penedia pas del que havia fet. Tenia l’oportunitat de convertir-se en una estrella del pop, i l’escola pretenia que la deixés escapar!

Curiosament no tenia ni idea de què podia fer amb la llibertat que acabava de conquerir. Es va estar unes hores rondant pels carrers i a la fi se’n va tornar a la porta de l’escola a esperar Linda Robertson.

La va acompanyar a casa. Naturalment, tota la classe s’havia adonat de la seva absència, però els professors no havien dit res. Quan Dave va explicar a Linda el que havia passat, va quedar parada.

—I te’n vas a Birmingham passi el que passi?

—A tu què et sembla!

—Hauràs de deixar l’escola.

—Ja ho he fet.

—I què faràs?

—Si el disc és un èxit, podré llogar un pis amb en Walli.

—Ostres! I si no?

—Si no, tindré problemes.

Ella li va dir d’entrar. Els seus pares eren fora i podien anar a la seva habitació, com havien fet altres vegades. Es van besar i ella es va deixar tocar els pits; de tota manera, Dave va tenir la impressió que estava amoïnada.

—Què et passa? —li va preguntar.

—Seràs famós —va fer ella—. Ja ho sé.

—I no te n’alegres?

—Et perseguiran aquells bombons de noies i et deixaran arribar a on vulguis.

—Tant de bo!

Ella es va posar a plorar.

—Feia broma —va dir ell—. Perdona.

—I tu que eres aquell noi tan bufó amb qui m’agradava tant de parlar —li va explicar Linda—. Cap de les nenes no t’hauria fet mai ni un petó. Després vas muntar un grup i et vas convertir en el noi més guai de l’escola, i totes em van envejar. Ara et faràs famós i et perdré.

Dave va pensar que el que volia Linda era que li digués que li seria fidel passés el que passés i va estar a punt de jurar-li amor etern; però es va controlar. Li agradava, però encara no havia fet ni setze anys i veia que era massa jove per comprometre’s. És clar que tampoc no li volia ferir els sentiments.

—Esperem a veure què passa, no et sembla? —li va dir.

Va veure la decepció en l’expressió d’ella, però ho va arreglar de seguida:

—Bona idea —va respondre.

Es va eixugar les llàgrimes, van anar cap a la cuina a prendre un te amb galetes de xocolata i s’hi van estar fins que va arribar la seva mare.

Quan va tornar cap Great Peter Street no va trobar res que li semblés inusual, per tant va deduir que l’escola no havia trucat als seus pares. Es veia clar que el Terrat Buit s’estimava més fer una carta. Això li donava un dia de coll.

No va dir res als seus pares fins a l’endemà al matí. El seu pare se’n va anar a les vuit; aleshores va aprofitar per parlar amb la seva mare.

—No vaig a l’escola —li va dir.

Ella no va pas perdre els estreps.

—Mira de comprendre tot el que ha passat el teu pare —li va dir—. Era fill il·legítim, ja ho saps. Sa mare, abans de dedicar-se a la política, havia treballat en una fabricota en unes condicions pèssimes. El seu avi treballava de miner al carbó. Amb tot, el teu pare va anar a una de les millors universitats del món i a trenta anys ja era ministre del govern britànic.

—Però jo sóc diferent!

—És clar que ets diferent, però ell té la impressió que vols engegar a rodar tot el que han aconseguit ell, la seva mare i els seus avis.

—Jo haig de viure la meva vida.

—Ja ho sé.

—He deixat l’escola. M’he barallat amb el Terrat Buit. Segurament que en rebreu una carta avui.

—Vaja! Al teu pare li costarà molt de perdonar-t’ho.

—Ja ho sé. També me’n vaig de casa.

Ella es va posar a plorar.

—I on aniràs?

A Dave també li’n venien ganes, de plorar, però es va saber controlar.

—M’estaré uns dies a l’YMCA i després agafaré un pis amb en Walli.

—No t’enfadis amb el teu pare, sisplau. T’estima tant… —Li va posar una mà damunt del braç.

—No ho estic pas, d’enfadat —va dir Dave, encara que en realitat sí que ho estava—. El que no vull és que ell em freni.

—Déu meu! —va exclamar la mare—. Ets tan rebel com era jo, igual de cabut.

Dave va quedar sorprès. Sabia que en el primer matrimoni no havia estat feliç, però mai no s’hauria imaginat que la seva mare hagués estat rebel.

—Espero que no cometis errors tan grossos com els que vaig fer jo —va afegir.

Quan se n’anava, li va donar tots els diners que portava a la bossa.

Walli l’esperava al vestíbul. Se’n van anar amb les guitarres a l’espatlla. Un cop van ser al carrer, se li van esvanir tots els pesars i va començar a viure l’emoció, si bé amb un pèl d’inquietud. Sortiria a la televisió! Però s’ho havia jugat tot. Cada cop que pensava que havia deixat casa seva i l’escola mig es marejava.

Van agafar el metro fins a Euston. Dave havia d’assegurar-se que aquella aparició a la tele fos un èxit. Això era bàsic. «I si el disc no es venia i els Plum Nellie fracassaven, què?», pensava, temorós. Se n’hauria d’anar a rentar gots al Jump Club, com Walli.

Què podia fer perquè la gent comprés el disc?

No en tenia ni idea.

Eric Chapman els esperava a l’estació guarnit amb un vestit de ratlla diplomàtica. Buzz, Lew i Lenny també hi eren. Van pujar les guitarres al tren. La bateria i els amplificadors anaven a part, els portava a Birmingham Larry Grant, amb una camioneta; ningú no li havia volgut confiar les preuades guitarres.

—Gràcies pels bitllets —va dir Dave a Eric, quan ja havien pujat al tren.

—No cal que m’ho agraeixis. El cost se’t deduirà del catxet.

—O sigui…, que la televisió et pagarà a tu?

—Sí, i jo en deduiré el vint-i-cinc per cent més les despeses i et pagaré la resta.

—Per què? —va preguntar Dave.

—Perquè sóc el teu mànager, vet aquí.

—Ah, sí? No ho sabia.

—Doncs en vas signar el contracte.

—Jo?

—Sí. Altrament, no hauria fet la gravació. Tu em veus treballant per la beneficència?

—Ah…, aquell paper que vam signar abans de l’audició?

—Sí.

—Ella va dir que era per a l’assegurança.

—Entre d’altres coses.

Dave va tenir la impressió que l’havien ensarronat.

—El programa és dissabte. Eric —va dir Lenny—, què ho fa, que hi anem dijous?

—Quasi tot es grava amb antelació. Només s’hi fan una o dues actuacions en directe.

Dave va quedar sorprès. Veies el programa i tenies la impressió d’una festa atapeïda de joves que ballaven i se la passaven bé.

—Hi haurà públic? —va preguntar.

—Avui no. T’hauràs d’imaginar que cantes per a un miler de noietes i que se’ls mullen les calces amb la teva actuació.

—Això no costa gens. Jo, des dels tretze anys que actuo per a noies imaginàries —va dir Buzz, el del baix.

Era una broma, però Eric va dir:

—No, té raó. Tu mires la càmera i t’imagines la noia més bonica del món allà al davant traient-se els sostenidors. Et ben juro que amb res més no et sortirà el somriure que cal.

Dave es va adonar que ja somreia. Al capdavall potser funcionava aquella picardia d’Eric.

Van arribar als estudis a la una. No era un lloc gaire atractiu, sinó més aviat força depriment, amb aspecte de fàbrica. La sala on filmaven tenia una lluentor com de fireta, però a la resta tot estava deteriorat i brutejava. La gent corria atrafegada amunt i avall i ningú no feia cap cas als Plum Nelly. Dave tenia la impressió que tothom s’adonava que eren uns principiants.

Quan van arribar, a l’escenari hi havia un grup que es deia Billy and the Kids. El disc se sentia fort i ells el seguien cantant i tocant els instruments, però no tenien micròfons al davant, ni les guitarres connectades. Dave sabia pel seus amics que la major part de teleespectadors no s’adonava que a les actuacions era qüestió de mímica i es preguntava com podien ser tan burros.

Lenny es mirava amb aire de superioritat l’alegre actuació dels Billy and the Kids, però Dave estava impressionat. Somreien i gesticulaven davant d’un públic que no existia, i quan es va acabar la cançó, van saludar amb unes inclinacions i uns gestos que haurien fet jurar a qualsevol que en aquell mateix moment rebien un esclat d’aplaudiments. I després ho van repetir amb la mateixa energia i la mateixa il·lusió. Allò era professionalitat, va comprendre Dave.

El camerino dels Plum Nellie era gran, net, amb uns grans miralls envoltats de llums tipus Hollywood i una nevera plena de refrescos.

—Això és millor del que estem acostumats a trobar —va dir Lenny—. Fins i tot hi ha paper de vàter!

Dave es va posar la camisa vermella i se’n va tornar a mirar com filmaven. Llavors actuava Mickie McFee. Havia triomfat amb una sèrie durant els seixanta i en aquells moments ressorgia. Devia tenir com a mínim trenta anys, calculava Dave, però el jersei rosa i cenyit que duia li marcava els pits i li quedava molt sexi. Tenia una veu fantàstica. Interpretava una balada de soul titulada «It Hurts too Much» i semblava ben bé una negra. Dave rumiava com s’havia de sentir algú amb tanta seguretat en si mateix. Ell estava tan inquiet que li semblava que li corrien cucs per l’estómac.

Als càmeres i als tècnics els agradava Mickie —en general eren d’una generació anterior— i la van aplaudir quan va acabar.

Va baixar de l’escenari i va veure Dave.

—Hola, xaval —va saludar.

—Ho has fet súper! —va respondre ell, i se li va presentar.

Ella li va preguntar pel grup. Li explicava allò d’Hamburg quan un paio amb un jersei de rombes els va interrompre.

—Els Plum Nellie a l’escenari, sisplau —va anunciar amb una veu suau—. Perdona que et talli, Mickie, maca. —Es va tombar cap a Dave—: Sóc en Kelly Jones, el productor. —Va tornar a adreçar-se a Mickie—: Ja tindràs temps d’atacar-lo després.

—A veure si una noia no pot tirar la canya… —va protestar ella.

—Tu espera’t asseguda, xati.

Mickie va fer adéu amb la mà i se’n va anar.

Dave va pensar si hi havia res que signifiqués alguna cosa en aquell intercanvi de frases.

No tenia gaire temps per rumiar-ho. El grup va pujar a l’escenari i els van anar indicant a on s’havien de col·locar. Com de costum, Lenny es va aixecar el coll de la camisa com feia Elvis. Dave es va repetir que no s’havia de posar nerviós: era playback, de manera que ni tan sols havia de tocar bé! Tot d’una hi van ser, Walli simulava tocar la introducció quan va sonar el disc.

Dave es va mirar les fileres de seients buits i es va imaginar Mickie McFee passant-se pel cap el jersei rosa i deixant al descobert uns sostenidors negres. Va somriure feliç a la càmera i va cantar l’harmonia.

El tema durava dos minuts, però li va semblar que es liquidava en cinc segons.

Esperava que els demanessin de repetir. Es van quedar a l’escenari. Kelly Jones parlava molt seriós amb Eric. Al cap d’un minut, se’ls van acostar tots dos.

—Problemes tècnics, nois —va dir Eric.

Dave tenia por que ho haguessin fet malament i suspenguessin l’emissió.

—Quin problema tècnic? —va preguntar Lenny.

—Ets tu, Lenny, em sap greu —va dir Eric.

—Però què dius?

—Aquest programa va de jovent amb roba guai i pentinats de Beatles que deliren amb l’últim èxit. Perdona, Lenny, però tu ja no ets tan jove, i portes un pentinat de fa més de cinc anys —va dir Kelly, després de mirar-se Eric.

—Doncs ho sento molt —va respondre Lenny, molest.

—Volen que el grup surti sense tu, Lenny —va dir Eric.

—Ni pensar-hi! —va saltar Lenny—. És el meu grup.

Dave es moria de por. Ho havia sacrificat tot per aquella actuació!

—Ei, un moment, i si en Lenny es pentina els cabells endavant i s’abaixa el coll de la camisa?

—No ho penso fer —va saltar Lenny.

—Continuaria sent massa gran —va respondre Kelly.

—Me’n foto —va dir Lenny—. Som tots o cap. —Es va mirar els del grup—. Sí o no, nens?

Ningú no va dir res.

—Sí o no? —va repetir Lenny.

Dave estava esgarrifat, però va fer un esforç per parlar.

—Em sap greu, Lenny, però no podem deixar passar aquesta oportunitat.

—Malparits! —va exclamar Lenny, enfurismat—. No havia d’haver tolerat que canviéssiu el nom. The Guardsmen era un grup de rock fantàstic. Ara en tenim un de criatures que es diu els Plum Nellie.

—Doncs va —va fer Kelly, impacient—, cap a l’escenari sense en Lenny i repetiu l’actuació.

—El meu grup em fot fora? —va protestar Lenny.

—Només és per avui —va respondre Dave, amb sensació de ser un traïdor.

—No, no és per avui —va replicar Lenny—. Com puc explicar als amics que el meu grup surt a la tele i jo no hi sóc? I una merda! O tot o res. Si ara surto d’aquí, me’n vaig per sempre més.

Ningú no va obrir la boca.

—Doncs, vinga —va dir Lenny, i se’n va anar de l’estudi.

Tots van quedar avergonyits.

—Això ha estat salvatge —va comentar Buzz.

—Així és el món de l’espectacle —va respondre Eric.

—Som-hi! Una altra presa, sisplau —va demanar Kelly.

Dave tenia por de no poder moure’s amb desimboltura després d’aquella baralla tan traumàtica, però ell mateix va quedar sorprès de com li va sortir.

Van interpretar el tema dos cops i Kelly va dir que li havia agradat molt l’actuació. Els va agrair la comprensió i els va comunicar que esperava que tornessin aviat.

Quan el grup se’n va tornar al camerino, Dave es va quedar a l’estudi i va seure un moment a la banda del públic, que estava deserta. Estava emocionalment esgotat. Havia debutat a la televisió i acabava de trair el seu cosí. No podia evitar de recordar tots els consells útils que Lenny li havia donat.

«Sóc un pocavergonya i un desagraït», pensava.

Quan se n’anava a trobar els altres, va mirar per una porta oberta i va veure Mickie McFee al seu camerino, amb un got a la mà.

—T’agrada el vodka? —li va preguntar ella.

—No sé quin gust té —va respondre Dave.

—Ja ho veuràs. —Va tancar la porta d’un cop de peu, li va posar els braços al voltant del coll i el va besar amb la boca oberta.

Dave li va trobar un gust d’alcohol a la llengua que li va recordar una mica la ginebra. Li va tornar el petó amb entusiasme.

Ella es va desfer de l’abraçada, es va servir més vodka i li va oferir el got.

—No, beu-te’l tu —va dir ell—. M’estimo més de l’altra manera.

Mickie va buidar el got i el va tornar a besar.

—Carai, tu, ets un nino de debò —va dir ella al cap d’un minut.

Llavors es va apartar i, per a la sorpresa i el delit de Dave, es va fer passar pel cap aquell jersei rosa tan cenyit i el va llançar.

Duia uns sostenidors negres.





33


Katerina, l’àvia de Dimka, va morir d’un atac de cor a setanta anys. La van enterrar al cementiri de Novodévitxi, un petit parc ple de monuments i capelletes. Aquell dia, les tombes tenien una bonica capa de neu a sobre i semblaven trossos de pastís glacejat.

Aquell prestigiós recinte de l’últim sojorn estava reservat als ciutadans preeminents: hi havien sepultat Katerina perquè algun dia enterrarien l’avi Grigori, heroi de la Revolució d’Octubre, a la mateixa tomba. Feia gairebé cinquanta anys que eren casats. En veure com introduïen en aquella terra glaçada la companya de la seva vida, l’avi de Dimka semblava atordit, perplex.

Dimka es preguntava com devia ser allò d’estimar una dona durant mig segle i després perdre-la, de sobte, entre un batec del cor i el següent. Grigori anava repetint: «Vaig fer tanta sort amb ella…, tanta sort!».

«Un matrimoni com el seu és probablement la millor cosa del món», pensava Dimka. S’havien estimat i havien viscut feliços junts. Aquell amor havia sobreviscut dues guerres i una revolució. Havien tingut fills i néts.

Què pensaria la gent del seu matrimoni, rumiava Dimka, mentre el baixessin a ell a les entranyes de la terra, a Moscou, potser al cap de cinquanta anys? «Cap home no és feliç fins que no ha mort», havia dit el dramaturg Èsquil. Dimka havia sentit la frase a la universitat i sempre més l’havia tingut present. Les promeses de la joventut podien ser destruïdes per una tragèdia posterior; el patiment sovint es recompensava amb la saviesa. Segons s’explicava a la família, Katerina, de jove, s’havia estimat més el germà de Grigori, Lev, un gàngster que havia fugit cap a Amèrica després de deixar-la embarassada. Grigori s’hi havia casat i havia pujat Volódia com si fos fill seu. La felicitat d’aquella parella havia tingut un començament poc prometedor, cosa que demostrava la validesa de la idea d’Èsquil.

El casament de Dimka havia arribat després d’un altre embaràs sorpresa. Tal vegada ell i Nina podien acabar sent tan feliços com Grigori i Katerina. Això era el que desitjava, malgrat el que sentia per Natàlia. Pensava que tant de bo la pogués oblidar.

A l’altre costat de la tomba hi havia l’oncle Volódia, la tia Zoia i els seus dos fills adolescents. Zoia, que ja n’havia fet cinquanta, tenia una bellesa serena. Un altre matrimoni que semblava portador d’una felicitat duradora.

Dels seus pares, no n’estava tan segur. El seu pare havia estat un home fred, potser com a conseqüència de la feina a la policia secreta: com es podia mostrar amorós i comprensiu un home que tenia una feina tan cruel? Dimka es va mirar la mare, Ània, que plorava la mort de la seva, de mare. Semblava més feliç d’ençà de la mort del seu pare.

De cua d’ull, es va mirar Nina. Tenia un aire solemne, però no havia vessat ni una llàgrima. Era feliç d’haver-se casat amb ell? S’havia divorciat una vegada i quan Dimka l’havia conegut li havia dit que no ho volia tornar a fer mai més i que no podia tenir fills. I llavors era allí al seu costat, la seva esposa, amb Grigor, el seu fill de nou mesos embolcallat en una manta de pell d’ós. De vegades, Dimka pensava que no tenia ni idea del que passava pel cap de Nina.

Com que l’avi Grigori havia participat a l’assalt del Palau d’Hivern el 1917, s’havia aplegat molta gent per donar l’últim adéu a la seva esposa. Hi havia importants dignataris soviètics, entre els quals, Leonid Bréjnev, amb aquelles celles tan poblades, el secretari del Comitè Central, que anava saludant els familiars de la difunta. També hi havia el mariscal Mikhaïl Puixnoi, que de jove, durant la Segona Guerra Mundial, havia estat un protegit de Grigori. Puixnoi, un Lotari obès, que s’anava acariciant el bigoti, gris i esponerós, i mirava de congraciar-se amb la tia Zoia.

L’oncle Volódia, que ja comptava que hi hauria molta gent, havia organitzat una recepció en un restaurant a tocar de la plaça Roja. Els restaurants eren llocs lúgubres, amb cambrers sorruts i menjar escàs. Dimka havia sentit a dir, tant a Grigori com a Volódia, que a Occident eren diferents. Aquell, de tota manera, era típicament soviètic. Quan hi van arribar, als cendrers, no hi cabia ni una burilla més. El menjar del refrigeri era rònec: uns blinis secs i unes torrades ondulades amb miserables rodelles d’ou dur i peix fumat. Encara bo que els russos no podien adulterar el vodka; de beguda sí que n’hi havia per a tothom.

S’havia acabat la crisi alimentària soviètica. Khruixtxov havia aconseguit comprar cereals als Estats Units i a altres llocs i aquell hivern no es passaria fam. Tanmateix, la situació d’emergència havia posat en relleu una decepció que venia de lluny. Khruixtxov havia dipositat les esperances a modernitzar i a fer més productiva l’agricultura soviètica, i havia fracassat. Es queixava de la poca eficàcia, de la ignorància i de la matusseria dels pagesos, però no havia avançat gens en la solució d’aquests problemes. Així doncs, l’agricultura era el símbol del fracàs general de les seves reformes. Tot i les idees heterodoxes que tenia i els canvis radicals sobtats que havia obrat, la Unió Soviètica continuava estant a dècades d’Occident en tot, llevat del poder militar.

I el pitjor era que l’oposició a Khruixtxov al si del Kremlin venia d’uns homes que, en comptes de voler més reformes, en volien menys; venia d’uns conservadors retrògrads, com ara de l’envanit mariscal Puixnoi i de Bréjnev, el dels copets a l’esquena, que en aquells moments deixaven anar sonores riallades mentre escoltaven una història de guerra que explicava Grigori. Dimka mai no havia estat tan amoïnat pel futur del seu país, pel seu dirigent i per la seva pròpia carrera.

Nina va passar la criatura a Dimka per anar a buscar beguda. Un minut després s’havia sumat a les rialles de Bréjnev i del mariscal Puixnoi. Dimka es va adonar que la gent reia molt als dols: era la típica reacció després de la solemnitat de l’enterrament.

Va pensar que Nina tenia dret a distreure’s un xic: havia passat tot l’embaràs, li havia ofert Grigor, l’havia alletat, de manera que durant un any no havia tingut gaire diversió.

S’havia sobreposat al disgust que li havia causat la mentida que li havia dit la nit de la mort de Kennedy. Ell l’havia calmat amb un altre engany. «He treballat fins tard i després he anat a fer un trago amb els companys». L’enrabiada li havia durat una mica, no gaire, i en aquells moments semblava que hagués oblidat del tot l’incident. Ell estava quasi segur que no sospitava que ell pogués alimentar aquells sentiments il·lícits per Natàlia.

Dimka va anar passejant Grigor entre la família, mostrant-los, cofoi, la primera dent que li havia sortit. El restaurant era un casal vell, amb taules de mides diferents repartides per les estances de la planta baixa. Va acabar a la del fons amb l’oncle Volódia i la tia Zoia.

Allí va ser on el va abordar la seva germana.

—Tu has vist com es comporta la Nina? —li va preguntar Tània.

—Que s’ha emborratxat? —va preguntar ell, rient.

—I flirteja.

Dimka no es va immutar. De fet, no estava en situació de censurar Nina: ell feia el mateix quan anava al bar Riverside amb Natàlia.

—És una festa —va respondre.

Tània no s’inhibia a l’hora de parlar amb el seu germà bessó.

—M’he fixat que se n’anava de dret als homes de més rang que hi ha per aquí. Bréjnev se n’acaba d’anar, però ella encara intenta seduir el mariscal Puixnoi…, que deu tenir vint anys més que la Nina.

—Hi ha dones que se senten atretes pel poder.

—Sabies que el seu primer marit la va fer venir a Moscou des de Perm i li va aconseguir la feina al sindicat de l’acer?

—No, no ho sabia.

—Després el va deixar.

—Com ho saps?

—M’ho va dir la seva mare.

—De mi, només n’ha tret una criatura.

—I un pis a la Residència del Govern.

—Tu diries que és una mena de caçafortunes?

—Em fas patir una mica. Ets molt llest en tot…, menys en qüestió de dones.

—La Nina és una mica materialista. Aquest no és el pitjor dels pecats.

—O sigui que t’és igual.

—No, no m’és igual.

—Molt bé, però si fa mal al meu germà, li arrencaré els ulls.

Daniïl es va anar a asseure al davant de Tània a la cantina de l’edifici de la TASS. Va posar la safata damunt la taula i es va enfonsar el mocador al coll de la camisa per no tacar-se la corbata.

—Als del Nou Món, els ha agradat Congelació —va dir ell.

—Que bé! —va exclamar Tània, emocionada—. Ja seria hora…, deuen haver passat com a mínim sis mesos. Però és una bona notícia!

Daniïl es va servir aigua en un got de plàstic.

—Serà una de les coses més agosarades que han publicat mai.

—De manera que ho publicaran?

—Sí.

Va pensar que tant de bo ho hagués pogut dir a Vassili. Però ho hauria de descobrir pel seu compte. Es preguntava si la revista arribaria a les seves mans. Probablement era a les biblioteques de Sibèria.

—Quan?

—Encara no ho han decidit. Però aquesta gent no fa res amb presses.

—Haurem de tenir paciència.

El telèfon va despertar Dimka.

—No em coneixes, però tinc informació per a tu —li va dir una veu femenina.

Dimka estava confús. Era la veu de Natàlia. Va dirigir una mirada culpable a la seva dona, que era ajaguda al seu costat. Encara tenia els ulls tancats. Va mirar el rellotge: eren dos quarts de sis del matí.

—No facis preguntes —li va dir Natàlia.

A Dimka, el cervell li va començar a treballar. Com podia ser que Natàlia es fes passar per una desconeguda? Semblava clar que volia que ell fes el mateix. Potser per por que el to traís el que sentia per ella i ho notés la dona que tenia al costat al llit?

—Amb qui parlo? —Va seguir el joc.

—Hi ha un complot contra el teu cap —va dir ella.

Dimka es va adonar que s’havia equivocat en la primera interpretació. Natàlia tenia por que tingués el telèfon punxat. Volia estar segura que Dimka no diria res que revelés la seva identitat a l’agent del KGB que els estigués escoltant.

Va notar una esgarrifança de por. Tant si era cert com si no, això implicava problemes per a ell.

—Qui hi ha, al complot? —va preguntar.

Nina, al seu costat, va obrir els ulls.

Dimka va arronsar les espatlles en un gest d’impotència.

—No tinc ni idea de què passa.

—Leonid Bréjnev s’està guanyant altres membres del Presídium per donar un cop d’Estat.

—Redéu!

Bréjnev formava part de la mitja dotzena d’homes poderosos per sota de Khruixtxov. A més era conservador i tenia molt poca imaginació.

—Ja té al seu costat en Podgorni i en Xelepin.

—Quan? —va dir Dimka, desobeint la instrucció de no fer preguntes—. Quan atacaran?

—Detindran el camarada Khruixtxov quan torni de Suècia. —Khruixtxov tenia previst desplaçar-se als països escandinaus al juny.

—Però, per què?

—Opinen que està perdent la xaveta —va dir Natàlia, i després es va tallar la comunicació.

—Redéu! —va repetir Dimka quan va haver penjat.

—Què ha passat? —va fer Nina, mig adormida.

—Res, problemes de feina —va respondre Dimka—. Torna’t a adormir.

Khruixtxov no perdia la xaveta, però sí que estava deprimit i fluctuava entre una eufòria que no era del cas i un pessimisme profund. Tot aquell desassossec venia de la crisi agrícola. Per desgràcia, qualsevol el podia seduir amb solucions ràpides: fertilitzants miraculosos, pol·linització especial, noves varietats. La proposta que ni es plantejava era cedir una mica el control central. De tota manera, era el millor que tenia a mà la Unió Soviètica. Bréjnev no era un reformador. Si es convertia en el seu dirigent, el país aniria enrere.

El que preocupava Dimka en aquells moments no era el futur de Khruixtxov: era el seu futur. Havia de comunicar que havia rebut aquella trucada telefònica a Khruixtxov; en definitiva, això no era tan perillós com amagar-l’hi. Ara bé, el mandatari era prou rústec per castigar qui li portava males notícies.

Dimka va pensar si no seria un bon moment per abandonar el vaixell i deixar el servei de Khruixtxov. No resultaria fàcil: els membres de l’aparell del partit anaven on els deien que havien d’anar. Però hi havia maneres de fer-ho. Es podia convèncer un altre superior perquè reclamés un jove assessor al seu despatx, adduint, per exemple, que li calien les aptituds especials d’aquella persona. Tot es podia organitzar. Dimka podia intentar aconseguir un lloc al costat d’algun dels conspiradors, com ara Bréjnev. Però què en podia treure? Podia salvar la carrera, però no pagava la pena. No estava disposat a passar-se la vida ajudant Bréjnev a frenar el progrés.

Tanmateix, per sobreviure, tant Khruixtxov com ell havien d’anticipar-se a aquella conspiració. El pitjor que podien fer era esperar, quedar-se a veure-les venir.

Era el 17 d’abril de 1964, el dia que Khruixtxov feia setanta anys. Dimka seria el primer a felicitar-lo.

Grigor va començar a plorar a l’habitació del costat.

—El telèfon l’ha despertat —va dir Dimka.

Nina va deixar anar un sospir i es va llevar.

Dimka es va rentar i es va vestir de pressa, va treure la moto del garatge i se’n va anar a tota velocitat a la residència de Khruixtxov, al barri dels afores anomenat Turons Lenin.

Hi va arribar al mateix moment que una furgoneta que li portava un regal d’aniversari. Va observar els guàrdies de seguretat que traginaven cap a la sala d’estar un enorme aparell de ràdio i televisió nou, amb una placa que duia gravat:


DELS SEUS CAMARADES DEL COMITÈ CENTRAL I DEL CONSELL DE MINISTRES

Khruixtxov solia dir, malhumorat, que no es gastessin diners públics per comprar-li regals, però tothom sabia que en el fons estava ben content de rebre’n.

Ivan Tepper, el majordom, va acompanyar Dimka a dalt, al vestidor de Khruixtxov. Allí tenia penjat un vestit fosc per a la cerimònia de l’aniversari. Al pit de l’americana destacaven tres estrelles d’Heroi del Treball Socialista. Dimka va trobar Khruixtxov assegut, amb bata, prenent-se un te i mirant-se els diaris.

Dimka li va parlar de la trucada mentre Ivan l’ajudava a posar-se la camisa i la corbata. L’escolta telefònica del KGB del telèfon de Dimka, suposant que l’haguessin punxat, confirmaria el que deia ell sobre la trucada anònima, en cas que Khruixtxov ho comprovés. Natàlia havia estat llesta, com sempre.

—No sé si és important o no i m’ha semblat que no ho havia pas de decidir jo —va dir Dimka amb prudència.

Khruixtxov es va mostrar displicent.

—Alexandr Xelepin no està a punt per al lideratge —va dir. Xelepin era viceprimer ministre i cap del KGB—. Nikolai Podgorni és inflexible. I Bréjnev tampoc no té fusta… Tu saps que li deien la Ballerina?

—No —va respondre Dimka. Era difícil d’imaginar algú menys dansaire que Bréjnev, aquell home cepat, sense cap gràcia.

—Abans de la guerra, quan era secretari de la província de Dnipropetrovsk.

Dimka es va adonar que el que volia el seu interlocutor era que fes la pregunta que tocava:

—Per què?

—Perquè ningú no el podia fer girar! —va dir Khruixtxov. Va deixar anar una riallada i es va posar la jaqueta.

Així doncs, l’amenaça del cop d’Estat va quedar descartada amb un acudit. Dimka va respirar tranquil en adonar-se que no el condemnava per creure’s informació estúpida. Però un maldecap en va substituir un altre. Anava ben encaminada la intuïció de Khruixtxov? En el passat s’havia demostrat que la seva perspicàcia era de fiar. Però Natàlia sempre tenia les notícies abans que ningú i Dimka no l’havia vist mai equivocar-se.

Llavors, Khruixtxov va reprendre el fil. Aquells ulls murris de camperol es van mig aclucar.

—I aquests del complot tenen alguna raó per estar descontents? Bé t’ho deu haver dit la trucada anònima —va dir.

Una pregunta que el va fer sentir incòmode. Dimka no va gosar dir a Khruixtxov que la gent el tenia per boig. Va improvisar, desesperat.

—La collita —va dir—. El culpen de la sequera de l’any passat.

Va pensar que allò era tan inversemblant que no l’ofendria.

Khruixtxov no es va ofendre, però es va irritar.

—Ens calen nous mètodes! —va dir, enrabiat—. Han d’escoltar Lissenko! —Va començar a remenar els botons de la jaqueta i a l’últim va deixar que Tepper els hi cordés.

Dimka es va mantenir inexpressiu. Trofim Lissenko era un científic prou bocamoll: ell mateix es feia l’article i s’havia guanyat el favor de Khruixtxov, encara que la seva recerca era força matussera. Havia promès la millora de la producció, cosa que no s’havia materialitzat mai, però se les havia manegat per convèncer els dirigents polítics que els seus adversaris anaven contra el progrés, una acusació que a la Unió Soviètica era tan funesta com la de comunista als Estats Units.

—Lissenko fa experiments amb vaques —va continuar Khruixtxov—. Els seus rivals en fan amb mosques de la fruita! A qui cony li importen les mosques de la fruita?

Dimka va recordar una conversa de la seva tia Zoia sobre recerca científica.

—Crec que els gens evolucionen més de pressa en les mosques de la fruita…

—Els gens? —va dir Khruixtxov—. Bestieses! Mai ningú no n’ha vist cap, de gen.

—Ni ningú no ha vist cap àtom, però aquella bomba va destruir Hiroshima. —Es va penedir d’haver pronunciat aquelles paraules tan bon punt li van haver sortit de la boca.

—Què en saps, tu, d’això? —va saltar Khruixtxov—. Repeteixes el que has sentit, com un lloro! La gent sense escrúpols fa servir innocents com tu per escampar les seves mentides. —Va agitar el puny—. Millorarem la producció. Ja ho veuràs! Aparta’t d’aquí.

Khruixtxov el va empènyer per passar i va sortir de l’estança.

Ivan Tepper es va mirar Dimka i va fer un gest de disculpa amb les espatlles.

—No pateixis —li va dir Dimka—. No és pas la primera vegada que s’enrabia amb mi. Demà ja no se’n recordarà. —Ho va dir amb l’esperança que fos veritat.

Les enrabiades de Khruixtxov no eren tan preocupants com els seus errors d’interpretació. S’equivocava amb la política agrària. Aleksei Kossiguin, el millor economista del Presídium, tenia plans per a la reforma que comportaven la reducció del control que tenien els ministeris sobre l’agricultura i altres sectors. Aquesta era la manera, pensava Dimka, i no les cures miraculoses.

Khruixtxov podia anar tan errat sobre el complot com en agricultura? Dimka no ho sabia. Havia fet tot el que havia pogut per avisar el seu cap. No podia pas començar un contracop pel seu compte.

Mentre baixava l’escala va sentir els aplaudiments que venien del menjador, on hi havia la porta oberta. El Presídium havia anat a felicitar Khruixtxov. Dimka es va aturar al vestíbul. Quan van afluixar els aplaudiments va sentir la lenta veu de baix de Bréjnev:

—Apreciat Nikita Serguéievitx! Nosaltres, els seus camarades d’armes més pròxims, membres i candidats del Presídium i secretaris del Comitè Central, el felicitem especialment i ens congratulem fermament amb vostè, el nostre camarada i amic més íntim, el dia del seu setantè aniversari.

Fins i tot tenint en compte el tarannà soviètic, això era una exageració.

Mal senyal.

Al cap d’uns dies van concedir una datxa a Dimka.

L’havia de pagar, però era un lloguer simbòlic. Com passava amb la majoria de luxes a la Unió Soviètica, el problema no era el preu, sinó ser als primer llocs de la cua.

Una datxa —una casa de cap de setmana o un xalet de vacances— era la primera ambició de les parelles soviètiques que anaven en ascens. La segona era un cotxe. Les datxes normalment només es concedien, evidentment, als membres del Partit Comunista.

—No entenc com l’hem aconseguit —va murmurar Dimka quan va obrir la carta.

Nina va veure de seguida que no hi havia cap misteri.

—Treballes per a Khruixtxov —li va dir—. Que en fa, de temps, que te n’havien d’haver concedit una.

—No necessàriament. En general, calen uns quants anys més de servei. No se m’acut res que hagi fet últimament que l’hagi complagut molt. —Va recordar la discussió sobre els gens—. Més aviat al contrari.

—Et té simpatia. Algú li devia donar una llista amb datxes vacants i hi va posar el teu nom. No s’ho devia pensar ni cinc segons.

—Potser tens raó.

Una datxa podia ser des d’un palau a la vora del mar fins a una cabana al camp. El diumenge següent, Dimka i Nina van anar a descobrir com era la seva. Van preparar un dinar per emportar-se’l i, amb el menut Grigor, van agafar el tren fins a un poble a uns cinquanta quilòmetres de Moscou. Estaven impacients. Un empleat de l’estació els va indicar cap a on havien d’anar, un lloc anomenat La Borda. Van trigar un quart a arribar-hi a peu.

Era una cabana de fusta d’una planta. Tenia una cuina sala gran i dues habitacions. Estava construïda en un petit parc que baixava fins a un rierol. A Dimka, li va semblar un paradís. Es va tornar a preguntar què havia fet per tenir tanta sort.

A Nina també li va agradar. Es va emocionar molt i va començar a anar d’una estança a l’altra i a obrir armaris. Feia mesos que Dimka no la veia tan feliç.

Grigor, que gatejava més que no pas caminava, semblava il·lusionat de tenir un nou lloc on ensopegar i caure.

Dimka estava ple d’optimisme. S’imaginava un futur en què ell i Nina es desplaçaven cada cap de setmana d’estiu, any rere any. Cada temporada els meravellaria com havia canviat Grigor respecte de l’anterior. Mesurarien el creixement del nen en estius: la temporada següent parlaria, la de després sabria comptar, l’altra jugaria a pilota, després llegiria, nedaria. Hauria arribat a la datxa fent els primers passos, després passaria a enfilar-se als arbres del jardí, més endavant es convertiria en un adolescent amb grans a la cara, i en acabat, en un jove que encisaria les noietes del poble.

Devia fer més d’un any que ningú no havia entrat en aquella datxa, per això en van obrir totes les finestres i van començar a treure la pols i a escombrar. Com que només estava mig moblada, van fer una llista de coses per portar-hi la pròxima vegada: una ràdio, un samovar, una galleda.

—A l’estiu, hi puc venir amb en Grigor els divendres al matí —va dir Nina mentre rentava uns bols de terrissa a la pica—. I tu pots arribar els divendres al vespre, o el dissabte al matí, si treballes fins tard.

—No et faria res de quedar-te aquí sola a la nit? —li va preguntar ell, mentre anava netejant el greix acumulat de temps a la cuina—. Això és una mica solitari.

—No sóc una persona poruga, ja ho saps.

Grigor va començar a plorar perquè tenia gana i Nina es va asseure a donar-li el dinar. Dimka va anar a donar un cop d’ull a fora. «Hauria d’aixecar una tanca a l’extrem del jardí», va pensar, «perquè Grigor no caigui al rierol». No era gaire fondo, però havia llegit en algun lloc que una criatura es podia ofegar en mig pam d’aigua.

Més enllà hi havia un portal en un mur que donava a un altre jardí més gran. Dimka va pensar qui devien ser els veïns. El portal era obert i va passar a l’altra banda. Va arribar a un bosquet. Va continuar explorant i va entreveure una casa més gran que la d’ells. Per les dimensions, en una altra època la seva datxa podia haver estat la casa del guardià de la del costat, va pensar.

No tenia ganes de ficar-se en el terreny dels altres i va girar cua, però es va trobar cara a cara amb un soldat amb uniforme.

—Qui ets? —li va dir l’home.

—Dmitri Dvorkin. M’instal·laré a la caseta del costat.

—Quina sort…, és una meravella.

—Estava explorant el terreny. Espero no haver fet res mal fet.

—Val més que et quedis a l’altra banda del mur. Aquesta propietat és del mariscal Puixnoi.

—Ah! —va fer Dimka—. Puixnoi? És amic del meu avi.

—Doncs deu ser per això que tens aquesta datxa —va dir el soldat.

—Sí —va respondre Dimka; es va sentir un pèl inquiet—. Suposo que sí —va tornar a dir.





34


George tenia el pis a l’última planta d’una casa estreta, adossada, victoriana, del barri del Capitoli. Se l’havia estimat més que no pas un edifici modern: li agradaven les proporciones de les estances construïdes al segle XIX. Hi havia butaques de pell, un tocadiscos d’alta fidelitat, molts prestatges plens de llibres i unes cortines senzilles de lona, i no aquelles draperies tan rebuscades que trobaves segons on.

Encara li semblava més bonic quan Verena era a casa.

Li encantava veure-la fent les coses quotidianes a casa seva: asseguda al sofà i traient-se les sabates amb el peu contrari, preparant cafè amb calcetes i sostenidors, rentant-se aquelles dents tan perfectes nua a la cambra de bany… I el que li agradava més de tot era contemplar-la dormint al seu llit, com en aquells moments, amb els llavis, tan suaus, lleugerament entreoberts, el rostre tan bonic en repòs, un braç llarg i esvelt tirat enrere, deixant al descobert l’aixella, curiosament tan sexi. Se li va acostar i li va fer un petó. Ella va emetre un sorollet gutural, però no es va despertar.

Verena s’estava a casa de George cada vegada que anava a Washington, aproximadament un cop al mes. Ell estava boig per ella. L’hauria volgut allà sempre. La noia, però, no estava disposada a deixar la feina que feia al costat de Martin Luther King a Atlanta, i George tampoc no podia abandonar Bobby Kennedy. Tots dos estaven compromesos amb el que feien.

George es va llevar i se’n va anar cap a la cuina despullat. Va obrir un pot de cafè pensant en Bobby, que continuava apareixent en públic amb la roba del seu germà, que es passava tant de temps a prop de la tomba donant la mà a Jackie, que engegava a rodar la seva carrera política.

Bobby era l’opció preferida del poble per a la vicepresidència. Johnson, però, no li havia demanat que fos el seu company de candidatura al novembre i tampoc no l’havia descartat. Aquells dos homes no es queien bé, encara que això no volia dir necessàriament que no poguessin formar equip per aconseguir una victòria demòcrata.

En fi, Bobby només havia de fer un petit esforç per acostar-se a Johnson. Una raspalladeta ja era un gran què per a Lyndon. George n’havia parlat amb el seu amic Skip Dickerson, molt proper a Johnson. Un sopar per a Johnson a Hickory Hill, la mansió de Virgínia de Bobby i Ethel; unes encaixades càlides a la vista de tothom als passadissos del Capitoli; un discurs en què Bobby digués que Lyndon era el digne successor del seu germà; tot això es podia fer.

George esperava que es pogués fer. Una campanya podria alliberar Bobby d’aquella letargia en què l’havia sumit l’aflicció. El mateix George s’emocionava davant la perspectiva de treballar per a una campanya electoral.

Bobby podia donar molt de relleu a la figura normalment insignificant de vicepresident, de la mateixa manera que havia revolucionat la de fiscal general. Podia arribar a ser un defensor preeminent dels principis que havia fet seus, com ara el dels drets civils.

Tanmateix, el primer que li calia era tornar-se a animar.

George va servir dues tasses de cafè i va tornar a l’habitació. Abans de ficar-se altre cop al llit, va engegar el televisor. En tenia un a cada estança, com Elvis: se sentia incòmode si feia massa estona que no tenia notícies.

—A veure qui ha guanyat les primàries republicanes de Califòrnia —va dir.

—Ets tan romàntic, nino…, que em voldria morir ara mateix.

George es va posar a riure. Verena el feia riure sovint. Era una de les coses que més li agradaven d’ella.

—A qui pretens enganyar? —li va dir ell—. Tu també les vols veure, les notícies.

—Sí, tens raó. —Es va incorporar i va prendre un glop de cafè. El llençol li va relliscar i George va haver de fer un esforç per mirar la pantalla.

Els principals candidats a la nominació pels republicans eren Barry Goldwater, el senador de dretes d’Arizona, i Nelson Rockefeller, el governador liberal de Nova York. Goldwater era un extremista que odiava els sindicats, l’assistència social, la Unió Soviètica i, sobretot, els drets civils. Rockefeller era integracionista i admirador de Martin Luther King.

Fins aleshores havia estat una competició molt renyida, però el resultat de les primàries del dia anterior a Califòrnia havia de ser decisiu. El guanyador es quedaria amb tots els delegats d’aquell estat, aproximadament un quinze per cent del total dels assistents a la Convenció Republicana. Qui hagués guanyat aquella nit quasi segur que seria el candidat republicà a la presidència.

Es va acabar la pausa publicitària, van tornar a donar les notícies i les primàries van obrir l’informatiu. Havia guanyat Goldwater per un marge molt ajustat, cinquanta-dos per cent a quaranta-vuit per cent, sí, però era ell qui tenia tots els delegats per Califòrnia.

—Quina merda! —va exclamar George.

—Ja ho pots ben dir —va respondre Verena.

—Això sí que és una mala notícia. Un racista de cap a peus serà un dels dos candidats a la presidència.

—Doncs potser no és tan mala notícia —va apuntar Verena—. També podria ser que tots els republicans assenyats votessin demòcrata i li retiressin el suport a Goldwater.

—No estaria malament.

Va sonar el telèfon i George va agafar el supletori de la tauleta de nit. De seguida va reconèixer la cantarella del sud característica de Skip Dickerson.

—Has vist els resultats? —li va engegar.

—Ha guanyat el malparit de Goldwater —va respondre George.

—Per a nosaltres és positiu —va admetre Skip—. En Rockefeller ens podia haver derrotat, però en Goldwater és massa conservador. En Johnson arrasarà al novembre.

—És el que pensa l’entorn de Martin Luther King.

—Com ho saps?

George ho sabia perquè l’hi havia dit Verena.

—N’he parlat amb…, un dels seus.

—Ara? Si acaben d’anunciar el resultat… No deus pas ser al llit amb Luther King, oi, George?

Ell es va posar a riure.

—Tant se val amb qui sigui al llit. Què ha dit Johnson quan li has comunicat el resultat?

Skip va dubtar.

—Ho he de saber.

—Doncs ha dit: «Ara puc guanyar sense l’ajuda d’aquell tap de bassa». Perdona, però m’ho has preguntat tu.

—Maleït siga.

El tap de bassa era Bobby. George va veure a l’acte el càlcul polític que havia fet Johnson. Si hagués tingut Rockefeller com a adversari, Johnson hauria hagut de treballar de valent per aconseguir el vot dels liberals, i el fet de tenir Bobby al seu costat l’hauria ajudat a guanyar. Però si s’enfrontava a Goldwater tenia automàticament els demòcrates liberals, i també molts republicans liberals a favor seu. El problema que se li presentava llavors era assegurar-se el vot de la classe obrera blanca, on hi havia molts racistes. Per tant, ja no necessitava Bobby, de fet Bobby seria un obstacle per a ell.

—Em sap greu, George, però és…, d’això… realpolitik —va dir Skip.

—Sí. Ho explicaré a Bobby. Encara que segurament s’ho deu haver imaginat. Gràcies per la informació.

—A disposar.

George va penjar.

—En Johnson ja no vol Bobby com a company de candidatura —va dir a Verena.

—És lògic. No li cau bé Bobby i ara ja no el necessita. Qui agafarà, doncs?

—Gene McCarthy, Hubert Humphrey o Thomas Dodd.

—I on queda Bobby, en tot això?

—Aquí hi ha el problema. —George es va aixecar, va abaixar el so del televisor i se’n va tornar al llit—. En Bobby no ha fet res com a fiscal general d’ençà de l’assassinat. Jo continuo tirant endavant plets contra estats del sud que impedeixen que els negres votin, però en realitat ell no hi mostra cap interès. També ha deixat de banda tot el que fa referència al crim organitzat. I pensar que ho portava tan bé! Hem condemnat Jimmy Hoffa i Bobby pràcticament no se n’ha assabentat.

—I on quedes tu, doncs? —li va preguntar Verena, perspicaç.

Era una de les poques persones tan ràpides com el mateix George.

—Potser plegaré —va dir ell.

—Ui!

—Fa sis mesos que li estic traient les castanyes del foc i no tinc ganes de continuar fent-ho. Si és cert que Bobby està acabat, faré la meva. L’admiro més que cap altre home, però no estic disposat a sacrificar la meva vida per ell.

—Què faràs?

—Podria trobar una bona feina en un bufet de Washington. Tinc tres anys d’experiència al Departament de Justícia, i això val molt.

—No contracten gaires negres.

—És veritat, i moltes empreses ni tan sols em concediran una entrevista. Però potser també n’hi haurà que em voldran contractar per demostrar que són liberals.

—Ah, sí?

—Les coses estan canviant. En Lyndon té molt d’interès a aconseguir la igualtat d’oportunitats. Va enviar una nota a Bobby en què es queixava de les poques advocades que contracta el Departament de Justícia.

—Un punt per a Johnson!

—Bobby s’enfilava per les parets.

—O sigui que treballaràs per a un bufet.

—Si em quedo a Washington.

—On aniries, si no?

—A Atlanta. Si Luther King encara em necessita.

—Te n’aniries a Atlanta —va dir ella, pensativa.

—Hi podries venir.

Es va fer el silenci. Tots dos van mirar la pantalla. Ringo Starr tenia amigdalitis, deia el presentador.

—Si me n’anés a viure a Atlanta, podríem estar sempre junts.

Ella hi va fer un posat meditabund.

—T’agradaria? —li va preguntar ell.

Verena no va dir res.

Ell ja sabia per què. No havia puntualitzat què farien junts. George no ho havia pas previst, però havien arribat al punt de decidir si es casaven o no.

Verena esperava que l’hi proposés.

Una imatge de Maria Summers, espontània, no desitjada, va passar pel cap de George. Dubtava.

Aleshores va sonar el telèfon.

George el va agafar. Era Bobby.

—Ei, George, desperta’t —li va dir, fent broma.

Es va concentrar i va mirar de treure’s del cap per un minut la idea del matrimoni. Li va semblar que notava Bobby més animat del que havia estat en molt temps.

—Ha vist els resultats de Califòrnia? —li va preguntar George.

—Sí. I vol dir que en Lyndon no em necessita. De manera que em presentaré per a senador. Què me’n dius?

—Per a senador! —George va quedar parat—. Per quin estat?

—Per Nova York.

Així que Bobby seria al Senat. Potser podria sacsejar aquells vells conservadors geniüts i les seves tàctiques dilatòries.

—Fantàstic! —va exclamar George.

—Vull que formis part de l’equip de la meva campanya. Què me’n dius?

George va mirar Verena. Havia estat a punt de demanar-li que es casés amb ell. Però ara ja no se n’anava a Atlanta. Faria la campanya electoral, i si Bobby guanyava, tornaria a Washington a treballar per al senador Kennedy. Les coses s’havien capgirat altre cop.

—Dic que sí —va respondre George—. Quan comencem?





35


El 12 d’octubre de 1964, quan va trucar Bréjnev, Dimka era al complex de vacances de Pitsunda, a la mar Negra, amb Khruixtxov.

El mandatari no estava en el seu millor moment. Ja no tenia tanta energia i deia que els vells s’havien de retirar i deixar lloc a la generació següent. Dimka enyorava el Khruixtxov d’abans, aquell gnom rabassut que sempre tenia idees malicioses, i es preguntava quan tornaria a aparèixer.

El despatx de la casa era en una estança recoberta de plafons de fusta, amb una catifa oriental i una sèrie de telèfons damunt d’un escriptori de caoba. El que va sonar era un d’especial, d’alta freqüència, que connectava l’oficina del partit amb el govern. Dimka va contestar, va sentir el murmuri sord de la veu de Bréjnev i va passar el telèfon a Khruixtxov.

Només va sentir la meitat de la conversa. No sabia què li deia Bréjnev, la resposta de Khruixtxov va ser:

—Per què?… En quina qüestió?… Estic de vacances, què és això tan urgent? Què vols dir que us heu ajuntat?… Demà?… Entesos!

Quan va haver penjat, li va explicar el que feia al cas. El Presídium volia que tornés a Moscou per parlar urgentment d’uns problemes agrícoles. Bréjnev hi havia insistit molt.

Khruixtxov es va quedar una bona estona assegut, pensant. No va pas dir a Dimka que se n’anés.

—No en tenen cap, de problema agrícola urgent —li va dir a la fi—. Es tracta d’allò que em vas avisar fa sis mesos, el dia del meu aniversari. Em volen fer fora.

Dimka va quedar sorprès. De manera que Natàlia tenia raó.

Dimka s’havia cregut les paraules tranquil·litzadores de Khruixtxov i aquella fe havia quedat justificada al juny, quan Khruixtxov havia tornat dels països escandinaus i la detenció no havia tingut lloc. Després d’això, Natàlia havia admès que no sabia què passava i Dimka havia donat per fet que el complot havia estat un foc d’encenalls.

En aquell moment s’adonava que simplement s’havia ajornat.

Khruixtxov sempre havia estat un lluitador.

—Què farà? —li va preguntar Dimka.

—Res —va respondre Khruixtxov.

Això encara era més estrany.

—Si en Bréjnev creu que ho pot fer més bé —va continuar—, que ho provi, aquest merda.

—Però què passarà si ell es posa al comandament? No té ni la imaginació ni l’energia per tirar endavant les reformes per mitjà de la burocràcia.

—Tampoc no veu la necessitat d’un canvi —va continuar el mandatari—. Potser té raó.

Dimka estava esfereït.

A l’abril s’havia plantejat de deixar Khruixtxov i mirar de trobar feina al costat d’una altra figura important del Kremlin, però se n’havia desdit. Ara començava a adonar-se del seu error.

—Ens n’anirem demà. —Khruixtxov va tirar pel camí del mig—. Anul·la el dinar que tinc amb el ministre de l’Interior francès.

Immers en un núvol de pessimisme, Dimka es va disposar a fer les gestions: avançar la cita amb la delegació francesa, assegurar que Khruixtxov tingués a punt l’avió i el pilot personal, canviar l’agenda de l’endemà. Tot ho va fer com en estat de trànsit. Era possible que la fi arribés d’una manera tan senzilla?

Fins aleshores, cap dirigent soviètic no s’havia retirat. Tant Lenin com Stalin havien mort mentre eren al govern. Matarien Khruixtxov? Què passaria amb els seus assessors?

Dimka es preguntava quant temps de vida li quedava a ell mateix i si tornaria a veure Grigor.

Va rebutjar aquesta idea. No podria fer res si la por el paralitzava.

Van emprendre el vol l’endemà a la tarda.

El viatge fins a Moscou durava dues hores i mitja, no es canviava de zona horària. Dimka no tenia ni idea del que l’esperava a la fi del viatge.

Van arribar a Vnúkovo-2, l’aeroport dels vols oficials, situat al sud de Moscou. Quan Dimka va sortir de l’avió darrere Khruixtxov va veure que no els van anar a rebre els principals ministres del govern sinó un grup d’oficials de segon rang. Aleshores va saber del cert que tot s’havia acabat.

A la pista hi havia dos cotxes aparcats: una limusina ZIL-111 i un Moskvitx 403 de cinc seients. Khruixtxov es va dirigir cap a la limusina i van assenyalar a Dimka l’altre vehicle, un modest utilitari.

Khruixtxov es va adonar que els separaven.

—Dimka —va dir, tombant-se abans de ficar-se al cotxe.

—Sí, camarada primer secretari? —Dimka va haver de contenir les llàgrimes.

—Potser no et tornaré a veure.

—Això és impossible!

—T’hauria de dir una cosa.

—Sí, camarada?

—La teva dona s’ho fa amb en Puixnoi.

Dimka se’l va mirar, mut.

—He pensat que valia més que ho sabessis —va continuar Khruixtxov—. A reveure.

Es va ficar a la limusina, que va arrencar tot seguit.

Dimka es va asseure al seient del darrere del Moskvitx, atordit. Potser no tornaria a veure mai més aquell murri de Nikita Khruixtxov. I Nina s’ho feia amb un robust general de cap a cinquanta anys amb bigoti blanc. Massa coses per encaixar-les tot d’una…

—A casa o al despatx? —li va preguntar el xofer al cap d’un minut.

No s’esperava que el deixessin triar. Això significava que no el portaven als calabossos de la Lubianka; si més no, no en aquell moment. Ho havien ajornat.

Va rumiar les opcions que tenia. Poca feina li quedava. No tenia cap sentit preparar cites i informes per a un dirigent que estava a punt de caure.

—A casa —va dir.

Quan hi va ser, a ell mateix li va estranyar adonar-se que no estava disposat a acusar Nina. Se sentia violent, com si l’infractor fos ell.

En realitat era culpable. Una nit de sexe oral amb Natàlia no era el mateix que una relació continuada, que era el que les paraules de Khruixtxov havien donat a entendre, però tampoc no estava bé.

No va dir res mentre Nina donava el pit a Grigor. Després ell mateix va banyar la criatura i la va posar al llit. La dona va fer el sopar. Mentre sopaven, Dimka li va dir que Khruixtxov dimitiria aquell mateix vespre o l’endemà. Suposava que sortiria als diaris al cap d’un parell de dies.

—I la teva feina? —va fer ella, alarmada.

—No sé què passarà —va respondre Dimka, nerviós—. Ara mateix ningú no té en compte els assessors. Probablement estan decidint si maten Khruixtxov o no. Ja s’ocuparan dels que ocupen la segona fila més endavant.

—No et passarà res —va dir ella després d’un moment de reflexió—. La teva família té influències.

Dimka no n’estava pas tan segur.

Van recollir la taula. Ella es va fixar que Dimka no havia menjat gaire.

—No t’agrada l’estofat?

—Estic fet un sac de nervis —li va respondre. I després li va etzibar—: Ets l’amant del mariscal Puixnoi?

—No diguis ximpleries —va respondre ella.

—No, ho dic de debò —va dir Dimka—. Ho ets o no?

Nina feia molt de soroll mentre posava els plats a la pica.

—D’on surt aquesta idea tan estúpida?

—M’ho ha dit el camarada Khruixtxov. Suposo que va treure la informació del KGB.

—I com vols que ho sàpiguen?

Dimka es va fixar que anava responen les preguntes amb preguntes, cosa que en general era senyal de culpa.

—Observen els moviments de tota la gent de pes del govern, a la recerca d’algun indici d’inconformisme.

—No siguis ridícul —va insistir ella. Després, va seure i va agafar el paquet de tabac.

—El dia dels funerals de la meva àvia vas flirtejar amb en Puixnoi.

—Flirtejar és una cosa…

—I després ens van concedir una datxa al costat de la seva.

Nina es va posar un cigarret als llavis, va encendre un llumí i se li va apagar.

—Sembla una coincidència…

—Tens sang freda, Nina, però et tremolen les mans.

La dona va llençar el llumí apagat a terra.

—Escolta’m, Dimka: com creus que em sento, jo? —li va dir, enutjada—. Tot el dia tancada a casa sense poder parlar amb ningú, fora d’una criatura i la teva mare. Volia una datxa, i al pas que anàvem, tu no n’hauries aconseguit mai cap.

Dimka va quedar desconcertat.

—De manera que admets que t’has prostituït?

—Ei, sigues realista, de quina altra manera es pot aconseguir res a Moscou? —A la fi va encendre el cigarret i va fer una forta pipada—. Tu treballes per a un secretari general que està sonat. Jo m’obro de cames per a un general que va calent com una mona. No hi veig gaire diferència.

—I això vol dir que et vas obrir de cames per a mi?

Nina no va respondre, però amb un gest involuntari va mirar la sala. Ell ho va entendre a l’acte.

—Per un pis a la Residència del Govern?

No ho va pas negar.

—Em pensava que m’estimaves —va dir ell.

—Home, et tenia afecte, però des de quan n’hi ha prou amb això? No siguis criatura. Som al món real. Si vols una cosa, n’has de pagar el preu.

Dimka es va sentir hipòcrita acusant-la i es va confessar.

—Doncs jo també t’haig de dir que t’he estat infidel.

—Ha! —va exclamar ella—. No em pensava pas que t’hi veiessis amb cor. I amb qui?

—M’estimo més no dir-t’ho.

—Amb alguna mecanògrafa de pa sucat amb oli del Kremlin, suposo.

—Només va ser una nit, i ni tan sols vam tenir relacions sexuals, però no crec que això arregli res.

—Ai, per l’amor de Déu! I tu et penses que m’importa? Vinga, noi, passa-te-la bé!

Desvariava de ràbia o confessava sincerament el que sentia? Dimka estava aclaparat.

—Mai no m’hauria imaginat que el nostre matrimoni fos així.

—No n’hi ha de cap altra mena, em pots ben creure.

—Sí que n’hi ha —va respondre ell.

—Tu somia els teus somnis, que jo somiaré els meus.

Nina va engegar el televisor.

Dimka es va quedar una estona mirant la pantalla sense veure ni sentir el que feien. Després se’n va anar al llit, però no es va adormir. Més tard, s’hi va ficar Nina. No es van ni tocar.

L’endemà, Nikita Khruixtxov deixava el Kremlin per sempre més.

Dimka va continuar anant cada matí a la feina. Havien ascendit Ievgueni Filípov, que es passejava amunt i avall amb un vestit blau nou. Sens dubte havia participat en el complot contra Khruixtxov i s’havia guanyat la recompensa.

Al cap de dos dies, el divendres, el diari Pravda anunciava la dimissió de Khruixtxov.

Assegut al seu despatx sense tenir quasi res a fer, Dimka es va fixar que els diaris occidentals del mateix dia publicaven que havia caigut el primer ministre britànic. Sir Alec Douglas-Home, un home conservador de classe alta, havia estat substituït per Harold Wilson, dirigent del Partit Laborista, en unes eleccions nacionals.

Dimka, que s’ho mirava amb cinisme, va trobar que hi havia alguna cosa paradoxal en tot allò: un país desfermadament capitalista podia despatxar un primer ministre aristòcrata i fer pujar un socialdemòcrata per voluntat popular, mentre que al principal Estat comunista del món una reduïda elit al poder tramava la renúncia en secret i l’anunciava, dies després, a una població impotent i dòcil.

Els britànics ni tan sols havien prohibit el comunisme. S’havien presentat a les eleccions trenta-sis candidats comunistes. No n’havia sortit cap elegit.

Una setmana abans, Dimka s’hauria plantejat tot això confrontant-t’ho amb l’aclaparadora superioritat del sistema comunista, sobretot tal com quedaria un cop s’hagués reformat. Però en aquells moments s’havia marcit l’esperança de la reforma i la Unió Soviètica conservaria tots els seus defectes en un futur previsible. Sabia que la seva germana diria que les barreres al canvi eren part intrínseca del sistema i un altre dels seus defectes. Però ell no ho acceptava.

L’endemà, el Pravda condemnava el subjectivisme i la desviació, les maquinacions desfermades, la fanfarroneria, el galleig i una colla de defectes més de Khruixtxov. Barbaritats, segons Dimka. El que passava era que s’havia anat enrere. L’elit soviètica rebutjava el progrés i es decantava pel que coneixia: un control estricte de l’economia, la repressió de la dissidència i evitar l’experimentació. Això els faria sentir còmodes i mantindria la Unió Soviètica endarrerida respecte d’Occident en benestar, poder i influència internacional.

Van assignar a Dimka unes tasques sense importància al servei de Bréjnev. Al cap de pocs dies ja compartia el seu petit despatx amb un dels assessors del nou mandatari. No trigarien gaire a substituir-lo. Khruixtxov, però, continuava a la residència dels Turons de Lenin, cosa que va fer pensar a Dimka que al capdavall potser el deixarien viure.

Al cap d’una setmana van adjudicar una altra plaça a Dimka.

Vera Plétner li va portar l’ordre en un sobre tancat, però li va dirigir una mirada tan trista que, abans d’obrir-lo, ja va saber que duia males notícies. Va llegir la carta de seguida. El felicitaven per haver estat nomenat sotssecretari del Partit Comunista de Khàrkiv.

—Khàrkiv —va dir—. La puta!

La seva vinculació amb el dirigent que havia caigut en desgràcia havia pesat més que la influència de la seva família. Era una degradació important. Li apujaven el sou, però els diners tenien ben poc valor a la Unió Soviètica. Li assignarien un pis i un cotxe, però aniria a parar a Ucraïna, molt lluny del centre del poder i dels privilegis.

I el pitjor de tot era que viuria a més de set-cents quilòmetres de Natàlia.

Assegut a l’escriptori, es va sumir en la depressió. Khruixtxov estava acabat, la carrera de Dimka feia passes enrere, la Unió Soviètica cada vegada anava pitjor, el matrimoni amb Nina era un desastre i a sobre l’enviaven lluny de Natàlia, l’única escletxa de llum que hi havia a la seva vida. On s’havia equivocat?

Aquells dies hi havia poca concurrència al Riverside, però ell hi va quedar amb Natàlia per primera vegada d’ençà que havia tornat de Pitsunda. Al cap d’ella, Andrei Gromiko, no l’havia afectat el cop d’Estat i continuava sent ministre d’Afers Estrangers, de manera que no havia perdut la feina.

—En Khruixtxov em va fer un regal de comiat —li va dir Dimka.

—Com?

—Em va dir que Nina s’entenia amb el mariscal Puixnoi.

—I t’ho has cregut?

—M’imagino que ho va saber pel KGB.

—Així i tot, pot ser un error.

Dimka va fer que no.

—Ella ho ha admès. Aquella datxa tan bonica que ens van concedir és al costat de la de Puixnoi.

—Oh, Dimka, quin greu que em sap.

—M’agradaria saber qui es cuida d’en Grigor mentre s’ho fan.

—I què has pensat?

—Tampoc no em puc indignar tant. Si hagués tingut el que s’ha de tenir, m’ho hauria fet amb tu.

Natàlia el va mirar amb preocupació.

—No parlis així —va dir.

La cara de la noia mostrava una ràpida successió d’emocions diferents: comprensió, tristesa, nostàlgia, temor, incertesa. Amb gest nerviós, es va apartar de la cara un ble de cabells rebels.

—I ara em sembla que és massa tard —va fer ell—. M’han enviat a Khàrkiv.

—Què?

—Me n’he assabentat avui. Com a sotssecretari del Partit Comunista.

—I quan et podré veure?

—M’imagino que mai.

—No puc viure sense tu —va dir ella, amb els ulls negats de llàgrimes.

Dimka va quedar parat. Sabia que l’apreciava, però mai no li havia parlat d’aquella manera, ni la nit que havien passat junts.

—Què vols dir? —va preguntar com un idiota.

—T’estimo, no ho sabies?

—No, no ho sabia —va respondre ell, atordit.

—Fa molt de temps que t’estimo.

—Com és que no m’ho havies dit mai?

—Tinc por.

—De…?

—Del meu marit.

Dimka n’havia sospitat alguna cosa. Donava per fet, encara que no en tenia proves, que en Nik era el responsable de la pallissa salvatge que havien clavat a l’estraperlista que havia intentat estafar Natàlia. No era estrany que a la dona de Nik li fes por de declarar el seu amor a un altre home. Allò explicava que Natàlia fos tan variable, que un dia es mostrés sexi i càlida i l’endemà freda i distant.

—Em sembla que jo també li tinc por, a en Nik —va dir ell.

—Quan te’n vas?

—Divendres vindrà la camioneta dels mobles.

—Tan aviat!

—Al despatx, sóc un element perillós. No saben què puc arribar a fer. Em volen perdre de vista.

Ella es va treure un mocador blanc i se’l va acostar als ulls. Després, es va inclinar cap a ell des de l’altra banda de la taula.

—Recordes aquella habitació plena de mobles antics del tsar?

—Sempre me’n recordaré —va fer ell amb un somriure.

—I el llit amb dosser?

—Per descomptat.

—Estava tan ple de pols…

—I era fred.

Havia tornat a canviar d’estat d’ànim i feia broma, picardiosa.

—Què és el que recordes més?

Li va venir al cap a l’acte una resposta: els seus pits petits amb uns mugrons grossos i punxeguts. Però se la va callar.

—Au, va, ja m’ho pots dir —va fer ella.

No hi tenia res a perdre.

—Els teus mugrons —va dir, mig avergonyit, mig embalat.

—Els vols tornar a veure? —li va preguntar ella, enriolada.

Dimka es va empassar la saliva amb dificultat.

—A tu què et sembla? —va respondre, intentant posar-se a l’altura de l’estat d’ànim d’ella, més jovial.

Natàlia es va aixecar tot d’una, amb aire determinat.

—Quedem a les set allà —va dir, i se’n va anar.

Nina estava enfurismada.

—Khàrkiv? —va cridar—. I jo què hi faré, a la puta ciutat de Khàrkiv?

Nina normalment no feia servir aquell llenguatge groller: trobava que era vulgar. Havia pujat de categoria i havia deixat enrere els hàbits dels de baix. Aquell lapsus indicava fins a quin punt estava afectada.

Dimka es va mostrar indiferent.

—Segur que el sindicat de l’acer d’allà et proporcionarà una feina.

De fet, ja era hora que portés Grigor a una guarderia i es reincorporés a la feina; era el que s’esperava de les mares soviètiques.

—Jo no vull que m’exiliïn a una ciutat de províncies.

—Ni jo. Què et penses, que m’hi he presentat voluntari?

—No ho veies a venir?

—Sí, i fins i tot havia pensat en un canvi de feina, però em vaig imaginar que el cop d’Estat havia fracassat quan el que passava era que l’havien posposat. Evidentment, els conspiradors van fer tot el que van poder per amagar-m’ho.

Ella li va adreçar una mirada escrutadora.

—Suposo que t’has passat la nit acomiadant-te de la mecanògrafa.

—Em vas dir que tant t’era.

—Molt bé, espavilat. Quan ens n’hem d’anar?

—Divendres.

—Maleït siga!

Enfurismada, Nina va començar a empaquetar coses.

Aquell dimecres, Dimka va parlar amb el seu oncle Volódia sobre el trasllat.

—No és tan sols per la meva carrera —va dir—. No sóc al govern per interès propi. Vull demostrar que el comunisme pot funcionar. Però això significa que ha de canviar i millorar. Ara tinc por que no anem cap enrere.

—De seguida que puguem et farem venir altre cop a Moscou —va dir Volódia.

—Gràcies. —Dimka sentia una fervent gratitud. El seu oncle sempre li havia fet costat.

—T’ho mereixes —va continuar Volódia, afectuós—. Ets llest, saps fer les coses i, de gent com tu, no ens en sobra. Tant de bo et pogués tenir al meu despatx.

—Mai no m’he sentit inclinat per l’estament militar.

—Però, escolta’m, quan passa una cosa d’aquestes, un ha de demostrar la lleialtat treballant de valent, sense queixar-se, i el més important, sense implorar constantment que el tornin a enviar a Moscou. Si mantens aquesta actitud durant cinc anys, començaré a treballar per fer-te tornar.

—Cinc anys?

—Cinc anys per començar. No comptis amb menys de deu. De fet, no comptis amb res. No sabem què farà Bréjnev.

«En deu anys, la Unió Soviètica pot davallar fins a la pobresa i el subdesenvolupament», va pensar Dimka. Però va veure que no calia parlar-ne. Volódia no era tan sols la seva millor opció: era l’única.

Dimka va tornar a veure Natàlia el dijous d’aquella mateixa setmana. Tenia un llavi partit.

—T’ho ha fet en Nik? —li va preguntar ell, afectat.

—Vaig relliscar en uns graons glaçats i vaig caure de morros —va respondre ella.

—No m’ho crec.

—És veritat —va dir, però no va voler tornar a quedar al dipòsit de mobles.

El divendres al matí, una camioneta ZIL-130 va aparcar davant la Residència del Govern i dos homes vestits amb granotes de feina van començar a baixar amb l’ascensor les caixes plenes amb les coses de Dimka i Nina.

Quan van tenir el vehicle gairebé ple, van fer una pausa. Nina els va preparar uns sandvitxos i te. Va sonar el telèfon i el porter va dir:

—Us porten un missatge del Kremlin que s’ha de lliurar personalment.

—Fes-lo pujar —va respondre Dimka.

Al cap de dos minuts compareixia Natàlia a la porta, duia un abric de visó de color de xampany. Amb el llavi ferit semblava una deessa masegada.

Dimka se la va mirar sense entendre què hi feia allà. Després va dirigir la mirada cap a Nina, que va detectar l’expressió culpable de Dimka i, sorruda, es va encarar amb Natàlia. Per un moment Dimka va pensar que aquelles dues dones s’agafarien pels cabells. Estava disposat a intervenir-hi.

Nina va plegar els braços davant del pit.

—Vaja, Dimka —va dir—, aquesta deu seu la teva mecanògrafa…

Què li havia de respondre? Sí? No? És la meva amant?

—Jo no sóc cap mecanògrafa —va respondre Natàlia llançant-li una mirada desafiadora.

—Tranquil·la —va dir Nina—. Sé prou bé què ets.

«Déu n’hi do la pulla», va pensar Dimka, «sobretot venint d’una dona que s’ho ha fet amb un general vell i gras per aconseguir una datxa». Però no va obrir boca.

Natàlia, tota altiva, li va lliurar un sobre que tenia aspecte de ser oficial.

Dimka el va obrir. Era d’Aleksei Kossiguin, l’economista reformador. La base que sostenia el seu poder era molt sòlida i, per això, l’havien fet president del Consell de Ministres del Govern de Bréjnev, malgrat les seves idees radicals.

El cor de Dimka es va disparar. A la carta li oferien una feina d’assessor de Kossiguin, a Moscou mateix.

—Com t’ho has fet? —va preguntar a Natàlia.

—Una llarga història.

—Doncs t’ho agraeixo. —Li van venir ganes d’abraçar-la i de besar-la, però es va reprimir. Es va girar cap a Nina—: Estic salvat —va dir—. Em puc quedar a Moscou. La Natàlia m’ha aconseguit una feina amb Kossiguin.

Les dues dones es van mirar amb odi. Ni l’una ni l’altra no van saber què dir.

—Això vol dir que hem de descarregar la camioneta? —va intervenir al cap d’una llarga pausa un dels homes de la mudança.

Tània va volar amb Aeroflot cap a Sibèria, amb una escala a Omsk camí d’Irkutsk. Viatjaven en un còmode Tupolev Tu-104. El vol nocturn va durar vuit hores i ella les va passar gairebé totes mig endormiscada.

Oficialment, hi anava en una missió per a la TASS. En secret, hi anava per veure si trobava Vassili.

Quinze dies enrere, Daniïl Antónov se li havia acostat a la taula i li havia deixat discretament el manuscrit de Congelació.

—Nou Món no pot publicar el relat —li va dir—. Bréjnev ens fa recular. Ara la consigna és l’ortodòxia.

Tània havia ficat tots aquells fulls en un calaix. Estava decebuda, però ja s’ho esperava.

—Recordes els articles que vaig escriure fa tres anys sobre la vida a Sibèria? —va dir ella.

—I tant —va respondre ell—. Una de les sèries més populars que hem publicat mai, i el govern va rebre una allau de peticions de famílies que s’hi volien traslladar.

—Doncs en podria fer la continuació. Parlar amb algunes persones de les que vaig entrevistar aleshores i veure com els va. També podrien parlar amb alguns dels nouvinguts.

—Bona idea —va fer Daniïl, abaixant el to—. Saps on és, ell?

S’ho havia ensumat. No era gens estrany.

—No —va respondre Tània—. Però ho puc descobrir.

Tània continuava vivint a la Residència del Govern. Ella i la seva mare s’havien traslladat un pis més amunt, al dels seus avis, més gran, després de la mort de Katerina, per poder cuidar l’avi Grigori. L’home afirmava que no calia que ningú estigués per ell: havia cuinat i netejat per a ell i per al seu germà petit, Lev, quan treballaven a la fàbrica, abans de la Primera Guerra Mundial, quan vivien en una habitació d’una barriada de Sant Petersburg, deia, tot cofoi. El cas era que tenia setanta-sis anys i d’ençà de la revolució que no havia preparat ni un plat ni passat l’escombra. Aquell vespre Tània va baixar amb l’ascensor a trucar al pis del seu germà.

Nina va obrir la porta.

—Oh! —va fer Nina, de males maneres. Se’n va tornar cap a dins i va deixar la porta oberta. Les dues cunyades no s’havien avingut mai.

Tània va entrar al petit rebedor. Dimka va sortir del dormitori i s’hi va acostar. Va somriure en veure-la.

—Parlem un moment? —va dir ella.

Dimka va agafar les claus de la tauleta del rebedor, van sortir tots dos i va tancar la porta. Van baixar amb l’ascensor i van seure en un banc de l’espaiós vestíbul.

—Has d’investigar on és en Vassili —li va dir Tània.

Ell va fer que no amb el cap.

—No.

—Per què? —va dir la noia, alçant la veu.

—M’ha anat d’un pèl que no m’exiliessin a Khàrkiv. Ara tinc una altra feina. Què et sembla que em passarà si d’entrada començo a fer investigacions sobre un dissident?

—He de parlar amb en Vassili!

—No veig per què.

—Imagina’t com es deu trobar. Fa més d’un any que ha complert la sentència i encara és allà. Deu tenir por que no l’hi deixin per sempre més! Li haig de dir que no l’hem oblidat.

Dimka li va agafar la mà.

—Em sap molt de greu, Tània. Sé que l’aprecies molt. Però què en podem treure, de posar-me jo en perill?

—Després de llegir Congelació sé que es podria convertir en un gran autor. Escriu sobre el nostre país d’una manera que condensa tot el que va malament. Li he de dir que escrigui més.

—Per fer què?

—Tu treballes al Kremlin: no pots canviar res. Bréjnev no reformarà mai el comunisme.

—Ja ho sé. Estic desesperat.

—En aquest país s’ha acabat la política. Ara mateix, l’única esperança que tenim és la literatura.

—Tu creus que un relat pot canviar res?

—Qui sap? Però quina altra cosa hi podem fer? Au va, Dimka. Mai no hem estat d’acord sobre si cal reformar o liquidar el comunisme, però ni tu ni jo no hem claudicat.

—No ho sé.

—Investiga on viu i treballa en Vassili Iénkov. Digues que és una recerca política confidencial per a un informe que estàs preparant.

—Tens raó, no podem claudicar —va fer Dimka amb un sospir.

—Gràcies.

Li va passar la informació al cap de dos dies. Havien alliberat Vassili del camp de presoners, però, no se sabia per què, a l’expedient no figurava cap adreça. Tanmateix, treballava en una central elèctrica a pocs quilòmetres d’Irkutsk. Les autoritats recomanaven que de moment se li negués el visat per viatjar.

Una dona de més de trenta anys anomenada Irina, representant de l’agència de contractació de Sibèria, va rebre Tània a l’aeroport. Tània s’hauria estimat més que la rebés un home. Les dones eren més intuïtives: Irina podia sospitar que tenia una doble missió.

—He pensat que podríem començar pels Grans Magatzems Centrals —li va dir Irina, optimista—. Pensa que aquí tenim una pila de coses que a Moscou costen de trobar!

Tània va fer un esforç per mostrar entusiasme.

—Caram, que bé!

Irina la va portar al centre amb un tot terreny Moskvitch 410. Tània va deixar l’equipatge a l’hotel Central i va anar amb ella a veure els grans magatzems. Tot refrenant la impaciència, hi va entrevistar el gerent i un dependent.

—Voldria anar a veure la central elèctrica de Xénkov.

—Ah! —va respondre Irina—. Per què?

—Hi vaig anar l’última vegada que vaig ser aquí. —Era una mentida, però Irina no tenia manera de saber-ho—. Un dels punts que tocaré és com han canviat les coses. També voldria entrevistar altre cop alguns dels que vaig veure llavors.

—Però no han pas avisat la central elèctrica que hi aniries.

—Exacte. M’he estimat més no interrompre la feina. Hi donarem un cop d’ull i potser després podria parlar amb algú, durant el descans del dinar.

—Com vulguis. —A Irina, no li va agradar, però es veia obligada a fer el que fos per complaure una periodista important—. Doncs els avisaré.

La de Xénkov era una antiga central elèctrica alimentada amb carbó, construïda els anys trenta, quan no es tenia en compte el medi ambient. Feia olor de carbó i el polsim ho emmascarava tot: les superfícies passaven del blanc al gris i del gris al negre. Les va rebre el gerent, que duia la camisa bruta, cosa que demostrava que l’havien agafat de sorpresa.

Mentre anaven visitant les instal·lacions, Tània buscava Vassili. No havia de costar gaire de localitzar-lo: alt, cabells foscos i espessos i aspecte d’artista de cine. Però no havia de dir, ni a Irina ni a ningú, que el coneixia molt bé i que havia anat a Sibèria a buscar-lo. «La teva cara em sona», li diria. «Segur que et vaig entrevistar l’última vegada que vaig venir». Vassili, que era molt agut, de seguida entendria què passava, però ella continuaria parlant per donar-li temps per refer-se de la sorpresa de veure-la allà.

Pensava que un electricista probablement treballaria a la sala de control o a la planta de les calderes, però després va rumiar que podia dedicar-se a arreglar preses de corrent o algun circuit elèctric en un punt o altre del complex.

Es preguntava si hauria canviat gaire en aquells anys. Probablement la continuava considerant amiga seva: li havia enviat el conte. Ben segur que tenia una xicota allà, o unes quantes, tenint en compte com era… S’hauria pres amb filosofia aquell temps tan llarg de reclusió o estaria furiós per la injustícia que li havien fet? Es commouria en veure-la o li recriminaria que no l’hagués tret d’allà?

Va fer la feina a consciència, preguntava als treballadors com veien ells i les seves famílies la vida a Sibèria. Tothom li parlava dels elevats salaris i dels ràpids ascensos com a conseqüència de la manca de personal preparat. Molts dels entrevistats feien broma sobre les penúries; hi havia un esperit de camaraderia pionera.

A migdia encara no havia vist Vassili. Era frustrant perquè no podia ser gaire lluny.

Irina la va portar al menjador dels directius, però Tània va insistir que volia dinar a la cantina amb els treballadors. La gent es relaxava mentre menjava i parlava amb més franquesa i emoció. Tània prenia notes del que deien i anava donant cops d’ulls a la sala per triar els candidats per ser entrevistats i alhora buscar Vassili.

Però l’hora de dinar va passar volant i Vassili no va aparèixer. La cantina es va anar buidant i Irina li va proposar de passar a la següent visita, una escola on podria parlar amb una colla de mares joves. Tània no era capaç de trobar una raó per negar-s’hi.

Hauria de preguntar per ell dient-ne el nom. Va rumiar que podia dir: «Em balla pel cap que l’altra vegada vaig conèixer un home interessant, un electricista, em penso, que es deia Vassili… Vassili, ehem, Iénkov? Podries preguntar si encara treballa aquí?». Era molt poc versemblant. Irina ho preguntaria, però no era estúpida i segur que s’afiguraria d’on venia tant d’interès per aquell home. No li costaria gaire de descobrir que Vassili havia arribat a Sibèria com a pres polític. Aleshores, la qüestió seria veure si Irina callava i es cuidava dels seus assumptes —sovint l’opció que tothom s’estimava més prendre a la Unió Soviètica— o bé buscava congraciar-se amb els seus superiors en la jerarquia del Partit Comunista explicant-los què li havia preguntat Tània.

Durant anys ningú no havia tingut notícia de l’amistat entre Tània i Vassili. Això els havia protegit i els havia salvat d’una sentència a cadena perpètua per publicar una revista subversiva. Després de la detenció de Vassili, Tània només havia comunicat el secret a una persona: el seu germà bessó. I Daniïl s’ho havia ensumat. Però en aquells moments estava en perill de despertar les sospites d’una desconeguda.

Just en el moment que s’armava de valor per parlar, va aparèixer Vassili.

Tània es va tapar la boca amb la mà perquè no li sortís un crit.

Vassili semblava un vell. Estava prim i anava encorbat. Els cabells se li havien fet grisosos i els duia llargs i descurats. Aquell rostre sensual, galtut, ara estava demacrat i arrugat. Portava una granota enllardada amb tot de tornavisos a les butxaques. Caminava arrossegant els peus.

—Et passa res, camarada Tània? —li va dir Irina.

—Mal de queixal —va improvisar ella.

—Sí que em sap greu!

Tània no hauria sabut dir si l’havia cregut o no.

El cor li anava a cent. Li havia fet molta alegria de trobar Vassili, però estava esgarrifada de veure’l amb aquell aspecte tan desmillorat. A més, havia de dissimular aquell garbuix d’emocions davant d’Irina.

Es va aixecar perquè Vassili la pogués veure. Quedava tan poca gent a la cantina que era quasi impossible que li passés per alt. Va girar la cara, va deixar de mirar-lo, per dissipar les sospites d’Irina. Va agafar la bossa com aquell que es disposa a anar-se’n.

—Hauré d’anar a cal dentista de seguida que torni —va dir.

De reüll va veure que Vassili s’aturava en sec i se la mirava.

—Explica’m alguna cosa de l’escola que anirem a veure —va demanar a Irina per evitar que la noia s’adonés de res—. Quines edats tenen els alumnes?

Van començar a caminar cap a la porta mentre Irina li responia la pregunta. Tània intentava observar Vassili sense mirar-se’l de dret. Es va quedar un moment paralitzat, amb la mirada fixa cap on era ella. Mentre se li acostaven, Irina li va adreçar una mirada inquisitiva.

Llavors, Tània se’l va mirar directament.

Aquell rostre xuclat se la mirava atònit. Badava la boca i ni parpellejava. Però ella va veure alguna cosa més que l’espant en els seus ulls. Va pensar que devia ser esperança, una esperança plena d’estupefacció, d’incredulitat i d’enyorança. No estava pas derrotat del tot: alguna cosa havia infós en aquella desferra humana la força per escriure un conte meravellós.

Tània va recordar les paraules que s’havia preparat:

—La teva cara em sona… No vaig parlar amb tu l’altra vegada que vaig ser aquí, fa tres anys? Em dic Tània Dvorkin i treballo per a la TASS.

Vassili va tancar la boca i es va començar a refer, però encara se’l veia esbalaït.

—Estic redactant la continuació de la sèrie sobre els emigrants a Sibèria —va prosseguir Tània—. No recordo com et dius… En els últims tres anys he entrevistat centenars de persones.

—Iénkov —va dir ell a la fi—. Vassili Iénkov.

—Vam tenir una xerrada molt interessant —va dir Tània—. Ara me’n recordo. T’haig de tornar a entrevistar.

—Anem justes de temps —va dir Irina, mirant-se el rellotge—. Aquí les escoles tanquen d’hora.

Tània va fer un gest d’assentiment cap a ella i després es va adreçar a Vassili.

—Ens podríem veure aquest vespre? Et va bé de passar per l’hotel Central? Podríem prendre alguna cosa.

—A l’hotel Central —va repetir Vassili.

—A les sis?

—A les sis, a l’hotel Central.

—Fins després, doncs —va dir Tània, i se’n van anar.

Tània volia tranquil·litzar Vassili, que veiés que no l’havien oblidat. Ja ho havia fet, però n’hi havia prou? Li podia donar alguna esperança? També li volia dir que el conte era una meravella i que havia d’escriure més, però tampoc no li podia donar gaires ànims: Congelació no es podia publicar i probablement passaria el mateix amb altres coses que escrivís. Tenia por que a la fi, en comptes d’animar-lo, el desanimaria.

El va esperar al bar. Aquell hotel no estava malament. Tothom que anava a Sibèria era gent important —ningú no hi anava de vacances—, per tant, oferia el luxe que podia esperar l’elit comunista.

Vassili va arribar a l’hora convinguda i el seu aspecte havia millorat. S’havia pentinat i portava una camisa neta. Continuava semblant que s’estigués recuperant d’una malaltia, però als ulls li brillava un esclat d’intel·ligència.

—Gràcies per haver vingut —li va dir ell agafant-li totes dues mans amb la seva i amb una tremolor emocionada a la veu—. No sabria explicar-te el que això significa per a mi. Ets una amiga, una amiga sòlida i extraordinària.

Ella li va fer un petó a la galta.

Van demanar cervesa. Vassili es va menjar com un afamat els cacauets que els van oferir.

—El conte que has escrit és una meravella —li va dir ella—. No només bo, fora de sèrie.

—Gràcies —va fer Vassili dibuixant un somriure—. Potser d’un lloc tan terrible en pot sortir una cosa que valgui la pena.

—I no sóc l’única que n’ha quedat admirada. Els editors de Nou Món el van acceptar per publicar-lo. —Se li va il·luminar la cara d’alegria, però ella el va haver de decebre després—. Però van canviar de parer després que deposessin Khruixtxov.

Vassili es va entristir. Va agafar un altre grapat de cacauets.

—No m’estranya —va dir, recuperant la serenitat—. Si més no, els ha agradat, això és el més important. Ha valgut la pena escriure’l.

—En vaig fer unes còpies i les vaig enviar, anònimament, és clar, a alguns dels que rebien Dissidència —va afegir Tània. Va dubtar un moment. El que tenia intenció de dir-li després era agosarat. Un cop ho hagués deixat anar, ja no se’n podria desdir. Es va arriscar—: Ara l’única cosa que em queda per fer és intentar fer-ne arribar una còpia a Occident.

Tània li va veure una espurna d’optimisme als ulls, encara que ell simulés una certa reserva.

—Seria perillós per a tu.

—I per a tu.

Vassili va arronsar les espatlles.

—Què em poden fer, a mi…, enviar-me a Sibèria? Tu, en canvi, ho pots perdre tot.

—N’escriuràs més, de contes?

Es va treure de sota de la jaqueta un sobre gran i gastat.

—Ja ho he fet —va dir, i li va passar el sobre. D’un trago es va acabar la cervesa.

Tània va mirar a dins del sobre. Pàgines atapeïdes amb aquella lletra petita i clara de Vassili.

—Ostres! —va exclamar, eufòrica—. Si aquí hi ha tot un llibre!

Després es va adonar que si l’enxampaven amb aquell material ella també acabaria a Sibèria. Es va posar de seguida el sobre a la bossa.

—Què en faràs? —li va preguntar ell.

Tània ja s’ho havia rumiat.

—Cada any hi ha una fira del llibre a Leipzig, a l’Alemanya Oriental. M’ho podria fer venir bé per anar-hi per a la TASS, parlo més o menys l’alemany. Hi solen anar editors occidentals, de París, de Londres i de Nova York. Podria aconseguir que et traduïssin l’obra i la publiquessin.

A Vassili, se li va il·luminar el rostre.

—Vols dir?

—Estic convençuda que Congelació té prou qualitat.

—Seria fantàstic. Però tu correries un perill terrible.

Ella va assentir.

—I tu què? Si les autoritats soviètiques arribessin a saber que n’ets l’autor, tindries problemes.

Ell es va posar a riure.

—Fixa’t com vaig: mort de gana, vestit amb quatre parracs, visc sol en un alberg per a homes que sempre està gelat…, res no m’amoïna.

Ni li havia passat pel cap, a Tània, que potser no li donaven ni prou menjar.

—Aquí hi ha un restaurant —li va dir—. Anem-hi a sopar?

—Sí, sisplau.

Vassili va demanar bou stróganoff amb patates bullides. La cambrera els va posar un bol de panets a la taula, tal com es feia en els banquets. Vassili es va menjar els panets. Després de l’stróganoff va demanar pirozkhi, una mena de crestes fregides amb compota de pruna, i ell es va acabar tot el que Tània havia deixat al plat.

—En pensava que aquí la gent qualificada cobrava molt.

—Els voluntaris, sí. Els expresos, no. Les autoritats només respecten el mecanisme de fixació dels preus quan s’hi veuen obligades.

—Et puc enviar menjar?

Vassili va fer que no.

—El KGB s’ho queda tot. Els paquets arriben estripats i amb un escrit que diu: «Paquet sospitós, inspecció oficial», i tot el que valia la pena ja no hi és. El de l’habitació del costat de la meva va rebre sis pots de melmelada buits.

Tània va signar la nota del sopar.

—Tens bany a l’habitació de l’hotel? —li va preguntar ell.

—Sí.

—Amb aigua calenta?

—És clar.

—M’hi podria dutxar? A l’alberg, només tenim aigua calenta un cop a la setmana, i encara ens hem d’afanyar abans no s’acabi.

Van pujar a l’habitació.

Vassili es va estar molta estona al bany. Tània es va quedar asseguda al llit observant aquella neu tan bruta. Estava atordida. Sabia vagament com eren els camps de treball, però en veure Vassili ho va comprendre d’una manera tan vívida que resultava aclaparadora. Havia deixat anar la imaginació però ni de lluny no s’havia acostat al grau de sofriment a què sotmetien els presoners. I, malgrat tot, Vassili no havia sucumbit a la desesperació. Al contrari, havia reunit la força i la valentia necessàries per escriure sobre les seves experiències amb passió i sentit de l’humor. Ella l’admirava més que mai.

Quan a la fi va sortir del bany es van acomiadar. En una altra època, ell se li hauria insinuat, però en aquells moments semblava que la idea ni li havia passat pel cap.

Tània li va donar tots els diners que duia a la bossa, una rajola de xocolata i dos parells de calces llargues, que li anirien curtes, però que se les podria posar igualment.

—Sempre seran millors que les que tens —li va dir.

—I tant que sí —va respondre ell—. Ara mateix no en tinc, de roba interior.

Quan Vassili va ser fora, Tània es va posar a plorar.





36


Cada vegada que sonava «Love Is It» a Radio Luxembourg, Karolin plorava.

Lili, que ja tenia setze anys, sabia com se sentia Karolin. Era com tornar a tenir Walli a casa, cantant i tocant a l’habitació del costat, amb la diferència que no hi podien entrar ni estar amb ell, ni dir-li que sonava de meravella.

Si Alice estigués desperta l’asseurien al costat de la ràdio i un cop més li dirien: «És el teu pare!». Ella no entendria res, però sabria que era una cosa apassionant. De vegades Karolin li cantava la cançó mentre Lili l’acompanyava amb la guitarra i les veus.

La missió de Lili a la vida era ajudar Karolin i Alice a emigrar a Occident i que es reunissin amb Walli.

Karolin vivia a casa de la família Franck, a Berlín-Mitte. Els seus pares no hi volien tenir cap relació, amb ella: els havia deshonrat donant a llum una filla il·legítima. La crua realitat era que l’Stasi havia dit al pare de Karolin que perdria la feina com a supervisor de l’estació d’autobusos per culpa de la relació de la filla amb Walli. Per això l’havien fet fora de casa i havia anat a viure amb la família de Walli.

Lili estava contenta de tenir Karolin a casa. Era com la germana gran que ocupava el lloc que havia deixat Rebecca, i tenia una filla adorable. Cada dia, quan Lili arribava de l’escola es quedava amb la nena un parell d’hores, així Karolin podia descansar.

Aquell dia Alice feia un any, i Lili havia fet un pastís. Alice seia a la trona i picava festivament el bol amb una cullera de fusta mentre Lili remenava els ingredients d’un pa de pessic per a la menuda.

Karolin era al pis de dalt, escoltant Radio Luxembourg.

L’aniversari d’Alice coincidia amb el de l’assassinat de Kennedy. La ràdio de l’Alemanya Occidental i els programes de televisió emetien programes especials sobre el president dels Estats Units i l’impacte de la seva mort. Les emissores de l’Alemanya Oriental, en canvi, no en feien esment.

Feia ben bé un any que Lyndon Johnson havia assumit la presidència interinament, però tot just feia tres setmanes que havia obtingut una victòria aclaparadora a les urnes i havia derrotat l’ultraconservador republicà Goldwater. Lili ho havia celebrat. Si bé Hitler havia mort abans que nasqués ella, coneixia molt bé la història del seu país i li feien por els polítics que justificaven l’odi racial.

Johnson no era un personatge tan atractiu com Kennedy, però semblava decidit a defensar el Berlín Occidental, i això era el que realment importava a la majoria dels alemanys a banda i banda del Mur.

Quan Lili treia el pastís del forn va arribar la seva mare de la feina. Carla havia pogut conservar el seu lloc de treball com a cap d’infermeria en un gran hospital, per bé que se li coneixia un passat socialdemòcrata. En una ocasió va córrer el rumor que l’acomiadarien i les infermeres van amenaçar de fer vaga. El director de l’hospital es va veure obligat a garantir-los que Carla continuaria sent la seva cap per evitar el conflicte.

Al pare de Lili el van obligar a acceptar una feina, si bé encara intentava gestionar el negoci del Berlín Occidental des de la distància. Havia de treballar d’enginyer en una fàbrica de titularitat estatal al Berlín Est que produïa televisors de qualitat molt inferior a la dels aparells de l’Alemanya Occidental. Al començament havia fet alguns suggeriments per millorar el producte, però els van considerar una crítica als superiors, de manera que ho va deixar córrer. Aquell vespre, tan bon punt va arribar a casa de la feina, va entrar a la cuina i tots plegats van cantar «Hoch soll sie leben», la tradicional cançó d’aniversari alemanya que desitjava «una llarga vida» a la nena.

En acabat van seure tots a la taula de la cuina i van parlar de la possibilitat que Alice algun dia arribés a conèixer el seu pare.

Karolin havia sol·licitat una autorització per emigrar. Cada any era més complicat fugir: si Karolin hagués estat sola hauria intentat creuar a l’altre costat; però no estava disposada a arriscar la vida d’Alice. Cada any s’autoritzava la sortida del país d’algunes persones. Era difícil saber quins criteris seguien a l’hora de resoldre les sol·licituds, però semblava que la majoria dels que obtenien el permís per marxar eren persones improductives en situació de dependència, infants i gent gran.

Karolin i Alice eren improductives en situació de dependència, però els havien denegat la sol·licitud.

Com sempre, no els havien donat cap explicació.

Naturalment, l’administració no deia si es podia presentar un recurs. Un cop més, el buit informatiu s’omplia amb rumors. Segons deia la gent, es podia elevar una petició al líder del país, Walter Ulbricht.

El dirigent no feia cara de ser el salvador: desnerit, barba leniniana i servilment ortodox en tot. Corrien veus que s’alegrava del cop d’Estat de força que havien donat a Moscou perquè considerava Khruixtxov insuficientment doctrinari. A pesar de tot, Karolin li havia escrit una carta personal en què li exposava la necessitat d’emigrar per casar-se amb el pare de la seva filla.

—Diuen que creu en la moral de la família tradicional —va dir Karolin—. Si és així, hauria d’ajudar una dona que simplement vol que la seva filla tingui un pare.

La població de l’Alemanya Oriental dedicava mitja vida a endevinar què planificava, volia o pensava el govern. El règim era imprevisible. Tant podia autoritzar que s’escoltessin alguns discos de rock-and-roll en clubs socials de joves, com prohibir-los tots de cop. Durant una època eren tolerants amb la roba, i de la nit al dia arrestaven nois que anaven amb texans. La Constitució del país garantia el dret a viatjar, però eren ben pocs els que obtenien el permís per visitar els parents a l’Alemanya Occidental.

L’àvia Maud es va afegir a la conversa.

—Mai no sabràs quins plans té un tirà —va dir Maud—. La incertesa és una de les seves armes. Jo he viscut sota el règim nazi i també amb el comunisme. Tots dos règims són igual d’exasperants.

Tot d’una algú va picar a la porta. Lili la va anar a obrir i es va esglaiar en veure, plantat allà, al llindar, el seu excunyat, Hans Hoffmann.

Lili va deixar just un pam de porta oberta.

—Què vols, Hans?

Era un home de cos poderós, i fàcilment hauria pogut apartar Lili, que li barrava el pas, però no ho va fer.

—Obre, Lili —va ordenar amb veu impacient—. Vinc amb la policia, no em pots deixar a la porta.

El cor de Lili bategava amb força, però no es va bellugar d’on era i va cridar per damunt l’espatlla:

—Mare! Hans Hoffmann és aquí!

Carla va córrer al seu costat.

—Dius que és en Hans?

—Sí —va dir Lili.

Carla va ocupar el lloc de Lili.

—Aquí no t’hi volem, Hans —va dir. Parlava desafiadorament, però es mantenia serena, tot i que Lili sentia la respiració accelerada i neguitosa de la seva mare.

—Ah sí? —va respondre Hans amb sang freda—. De tota manera, he de parlar amb Karolin Koontz.

Lili va fer un esgarip de por. Per què Karolin?

Carla va fer la pregunta.

—Per què?

—Ha escrit una carta al camarada secretari general, Walter Ulbricht.

—I això és un crim?

—Al contrari. Ell és el líder del poble. Tothom li pot escriure. I està content de rebre notícies seves.

—Aleshores per què has vingut aquí a intimidar i a espantar Karolin?

—Explicaré els meus motius a fräulein Koontz. No creus que és millor que em convidis a passar?

—Potser ens ve a dir alguna cosa sobre la sol·licitud d’emigració —va xiuxiuejar Carla a Lili—. Millor que ho esbrinem. —I va obrir la porta de bat a bat.

Hans va entrar al vestíbul. Li faltava poc per fer quaranta anys. Home de cos corpulent i un xic encorbat, duia un abric encreuat blau marí —d’una qualitat difícil de trobar a les botigues de l’Alemanya Oriental— que li conferia un aspecte encara més voluminós i amenaçador. Lili es va allunyar d’ell en un acte reflex.

Hoffmann coneixia la casa pam a pam i actuava com si encara hi visqués. Es va treure l’abric i el va deixar al penjador del vestíbul; tot seguit, i sense que el convidessin a passar, va entrar a la cuina.

Lili i Carla el seguien.

Werner estava de peu dret. Lili es preguntava temorosa si el seu pare havia agafat la pistola de l’amagatall, darrere del calaix de les cassoles. Potser Carla havia entretingut Hans al llindar de la porta perquè Werner tingués temps d’agafar l’arma. Lili intentava reprimir la tremolor de les mans.

Werner no va ocultar la seva hostilitat.

—Em sorprèn veure’t en aquesta casa —va dir a Hans—. Després del que vas fer, t’hauria de caure la cara de vergonya de presentar-te aquí.

Karolin observava la situació perplexa i neguitosa, i Lili es va adonar que la noia no sabia qui era Hans.

—És de l’Stasi —li va explicar Lili a cau d’orella—. Es va casar amb la meva germana i va viure un any aquí amb nosaltres, espiant-nos.

Karolin va fer un breu esgarip i es va tapar la boca amb la mà.

—És aquest? —va murmurar—. En Walli me’n va parlar. Com va poder fer una cosa com aquesta?

Hans va sentir el xiuxiueig de les noies.

—Tu deus ser la Karolin —va dir—. Vas escriure una carta al camarada secretari general.

Karolin semblava espantada però no menys desafiadora.

—Vull casar-me amb el pare de la meva filla. M’hi deixareu o no?

Hans es va fixar en Alice, asseguda al capdamunt de la trona.

—Quina coseta més bonica —va dir—. És nen o nena?

Lili es va estremir i va tenir una esgarrifança només de veure que Hans es fixava en Alice.

—Nena —va dir Karolin, displicent.

—I com es diu?

—Alice.

—Alice. Sí, em sembla que ho esmentaves a la carta.

Aquesta pretensió de ser amable amb la petita Alice encara feia més feredat que qualsevol amenaça.

Hans va agafar una cadira i va seure a la taula de la cuina.

—Així, doncs, Karolin, resulta que vols marxar del país.

—Em pensava que se n’alegrarien. El govern està en contra de la meva música.

—Però per què has de tocar cançons degenerades del pop americà?

—El rock-and-roll el van inventar els negres americans. És la música de la gent oprimida. És revolucionària. Per això no puc entendre l’odi del camarada Ulbricht pel rock-and-roll.

Quan un argument li guanyava la batalla, Hans simplement l’ignorava.

—Però Alemanya compta amb una gran riquesa de música tradicional —va dir.

—M’encanten les cançons tradicionals alemanyes. Segur que en conec més que vostè. Però la música és internacional.

—Com el socialisme, camarada —va apuntar mordaçment l’àvia Maud.

Hans no en va fer cabal.

—I els meus pares em van fer fora de casa —va dir Karolin.

—Perquè tens un estil de vida immoral.

—La van fer fora perquè tu, Hans, vas amenaçar el seu pare! —va dir Lili enfurismada.

—I ara! —va fer ell amb displicència—. Però què vols que facin uns pares respectables quan es troben amb una filla antisocial i promíscua?

—Mai no he estat promíscua —va respondre Karolin amb els ulls negats.

—Però tens una filla il·legítima.

Maud hi va tornar a intervenir.

—Em sembla que vas una mica perdut en biologia, Hans. Només es necessita un home per engendrar un fill, sigui legítim o no. La promiscuïtat no hi té res a veure.

Hans semblava ofès, però un cop més va evitar caure en la provocació.

—L’home amb qui et vols casar —va insistir a Karolin—, el busquen per homicidi. Va matar un vigilant fronterer i va fugir a Occident.

—Jo l’estimo.

—De manera que tu, Karolin, implores al secretari general que et concedeixi el privilegi d’emigrar.

—No és un privilegi —va etzibar-li Carla—, és un dret. La gent lliure ha de poder anar on vulgui.

Aquesta vegada Hans va perdre els estreps.

—Vosaltres us penseu que podeu fer el que us plagui! No us adoneu que formeu part d’una societat que s’ha de comportar com si fos un sol home. Fins i tot un peix marí sap que ha de nedar dins d’un banc de peixos!

—Nosaltres no som peixos.

Hans no li va fer cas i es va adreçar a Karolin.

—Ets una dona immoral i la família t’ha rebutjat pel teu comportament escandalós. T’has anat a refugiar en una família de tendències antisocials conegudes. I ara et vols casar amb un assassí.

—No és un assassí —va mussitar Karolin.

—Quan la gent escriu a Ulbricht, les cartes passen per l’Stasi, que les avalua —va explicar Hans—. La teva, Karolin, la van lliurar a un agent subaltern. Jove i inexpert, va sentir llàstima d’una mare soltera i va recomanar que se’t concedís el permís. —«Bones notícies», va pensar Lili, però estava convençuda que hi hauria un gir inesperat. I no s’equivocava. Hans va continuar—: Sortosament, el seu superior em va fer arribar l’informe, ja que es va recordar que en el passat havia tingut relacions amb aquesta… —va mirar al voltant amb cara de fàstic—, amb aquesta colla d’indisciplinats, inconformistes i agitadors.

Lili sabia quin seria el pas següent. Feia esgarrifar. Hans havia anat a comunicar-los la denegació de la sol·licitud de Karolin personalment per refregar-los per la cara que ell n’havia estat el responsable.

—Rebràs una resposta formal —va dir—, tothom la rep. Però ja t’avanço que no se’t concedirà el permís per emigrar.

—I puc visitar Walli? —va suplicar Karolin—. Tan sols uns dies? L’Alice ni l’ha vist, el seu pare!

—No —va respondre Hans amb un somriure afectat—. La gent que sol·licita emigrar, mai no té permís per anar de vacances a l’estranger. —Per uns instants la ràbia es va fer evident—. Que em prens per estúpid? —va acabar dient.

—D’aquí a un any ho tornaré a sol·licitar —va dir Karolin.

Hans es va aixecar, tenia un somriure de superioritat triomfant als llavis.

—I l’any que ve la resposta serà la mateixa, i l’altre, i sempre. —Hans va llançar una llambregada a tots els presents—. Cap de vosaltres no obtindrà un permís per marxar. Mai. Us ho ben juro.

Dit això, va desaparèixer.

Dave Williams va trucar a Classic Records.

—Com anem, Cherry. Sóc en Dave —va dir—. Em pots passar amb l’Eric?

—Ha sortit un moment —va respondre.

—És la tercera vegada que li truco! —va exclamar Dave, molest i indignat.

—Mala sort.

—Em podria tornar la trucada.

—Ja l’hi diré.

Dave va penjar.

No era una qüestió de mala sort. Alguna cosa no rutllava.

Els Plum Nellie havien viscut un 1964 espectacular. «Love Is It» s’havia situat en el lloc número u de la llista de grans èxits musicals, i el grup —sense Lenny— havia fet una gira per Anglaterra amb un grup d’estrelles del pop entre les quals hi havia el llegendari Chuck Berry. Dave i Walli havien anat a viure en un pis de dues habitacions al districte teatral de la ciutat.

Però ja no tenien tantes actuacions i això era decebedor.

Els Plum Nellie havien tret un segon disc. Classic havia llançat per Nadal a corre-cuita Shake, Rattle and Roll, amb «Hoochie Coochie Man» a la cara B. Eric no havia demanat el parer del grup i Dave s’hauria estimat més gravar una nova cançó.

El líder del grup no es va equivocar. Shake, Rattle and Roll havia estat un fracàs. Era el mes de gener del 1965 i Dave sentia pànic només de pensar en l’any que li esperava. A la nit tenia malsons, somiava que queia —d’una teulada, d’un avió, d’una escala de mà— i es despertava amb la sensació que la vida estava a punt d’acabar-se-li. La mateixa sensació de vertigen que tenia quan pensava en el futur.

S’havia autoconvençut que seria músic. Havia marxat de casa els pares i havia deixat l’escola. Tenia setze anys, era prou gran per casar-se i pagar impostos. Es pensava que tenia una carrera professional. I de cop i voltat tot s’ensorrava. No sabia què fer. L’única cosa que se li donava bé era la música. Tornar a viure a casa els pares seria humiliant, no ho podria afrontar. Si es tractés d’un conte clàssic, el jove heroi ho deixaria tot i «es faria a la mar». A Dave li agradava la idea de desaparèixer i tornar al cap de cinc anys, bronzejat i barbut, i explicar llegendes de llocs remots. Però en el fons del seu cor sabia que no suportaria la disciplina de l’exèrcit. Seria pitjor que l’institut.

Ni tan sols tenia nòvia. Quan va marxar de l’institut va posar fi a l’idil·li amb Linda Robertson. Ella deia que s’ho esperava, per bé que es va desfer en plors. Quan va cobrar els diners per l’actuació dels Plum Nellie a It’s Fab!, Eric li va aconseguir el número de telèfon de Mickie McFee i li va demanar per sortir plegats, a sopar o al cinema. Després de rumiar-s’ho una estona, ella li va etzibar: «No. Ets molt bufó, però no em puc passejar amb un noi de setze anys. Ja tinc mala reputació, però no vull fer el ridícul». Dave es va sentir molt dolgut.

En aquell moment Walli seia al costat de Dave, amb la guitarra a les mans com sempre. Tocava amb un tub metàl·lic al dit del cor de la mà esquerra mentre cantava: «Woke up this morning, believe I’ll dust my broom».

Dave va arrufar les celles.

—Això sona a Elmore James! —va dir al cap d’un minut.

—Aquest so es diu guitarra de coll d’ampolla —va explicar Walli—. Solien fer-ho amb el coll d’una ampolla de vidre trencada, però ara fan aquests tubs metàl·lics.

—Sona genial.

—Per què continues trucant a l’Eric?

—Vull saber quantes còpies vam vendre de Shake, Rattle and Roll, què passa amb el llançament americà de «Love is It» i si hi ha possibilitats de fer una gira i les dates. I no hi ha manera que el nostre mànager vulgui parlar amb mi!

—Engega’l a pastar fang —va dir Walli—. És un set a l’esquerra.

Walli tenia un anglès gairebé perfecte.

—Vols dir un zero —va corregir-lo Dave—. Diem un zero a l’esquerra i no un set.

—Gràcies.

—Com vols que el despatxi si no es posa al telèfon? —va fer Dave en to pessimista.

—Vés a la seva oficina.

—Caram, ets més espavilat del que semblava —va dir Dave mirant Walli. Ja començava a sentir-se millor—. Això és el que faré ara mateix.

Tan bon punt va posar un peu al carrer, el desànim el va abandonar. Els carrers de Londres tenien un no-sé-què que sempre l’animava. Era en una de les grans ciutats del món: allà hi podia passar de tot.

El carrer Denmark quedava a un quilòmetre i mig a tot estirar. Dave s’hi va plantar en quinze minuts. Va pujar les escales que duien a l’oficina de Classic Records.

—L’Eric no hi és —va dir Cherry.

—N’estàs segura? —va rebatre Dave. Armat de valor, va obrir la porta del despatx d’Eric.

El mànager era allà, darrere la taula. L’acabaven d’enxampar mentint i feia cara d’estaquirot, però de seguida va canviar d’expressió.

—Què vols? —va dir, aquesta vegada amb cara de pomes agres.

Dave no li va contestar immediatament. El seu pare de vegades li deia: «El fet que algú et faci una pregunta, no vol dir que l’hagis de respondre. Això m’ho ha ensenyat la política». De manera que el noi es va limitar a entrar al despatx i a tancar la porta.

Va pensar que si es quedava allà plantat donaria a entendre que esperava que Eric li ensenyés la porta en qualsevol moment. De manera que va seure a la cadira que el mànager tenia davant la taula i va encreuar les cames.

—Per què m’evites? —li va preguntar.

—He tingut molta feina. Què vols, pet bufat?

—Tot —va fer Dave incisivament—. Què passa amb Shake, Rattle and Roll? Què tens previst que fem aquest any? Quines notícies tens d’Amèrica?

—Res, res i res —va dir Eric—. Satisfet?

—Com vols que estigui satisfet?

—Mira. —Eric es va posar la mà a la butxaca i en va treure un feix de bitllets—. Aquí hi ha vint lliures. Això és el que heu aconseguit amb Shake, Rattle and Roll. —Va deixar quatre bitllets de cinc lliures damunt la taula—. Ara ja estàs content?

—M’agradaria veure les xifres.

—Les xifres? —Eric va esclafir a riure—. Però qui et penses que ets?

—Jo sóc el teu client, i tu, el meu mànager.

—Mànager? Si aquí no hi ha res a manejar, cap de suro. Vau ser un grup d’un sol únic èxit musical i prou. En aquest negoci, d’èxits com aquests en tenim a carretades. Vau tenir un cop de sort, Hank Remington us va donar una cançó, però en realitat mai no has tingut talent. S’ha acabat, oblida-te’n, torna a l’escola.

—No puc tornar a l’escola.

—Com que no? Quants anys tens, setze, disset?

—Suspenia tots i cadascun dels exàmens que feia.

—Aleshores busca feina.

—Els Plum Nellie seran un dels grups de més èxit del món, i jo seré músic tota la vida.

—Sí, fill meu, continua somiant.

—És el que faré. —Dave es va posar dempeus. Estava a punt de marxar quan va pensar en un inconvenient. Havia signat un contracte amb Eric. Si el grup al final se’n sortia, Eric podia reclamar-ne un percentatge—. Eric, aleshores ja no ets el nostre mànager? És això el que em volies dir?

—Al·leluia! Per fi ho has captat!

—Aleshores m’enduré el contracte.

—Com? Per què? —Tot d’una Eric el mirava amb desconfiança.

—El contracte que vam signar, el dia que vam gravar «Love Is It». No el vols per a res, oi?

—I per què vols que te’l torni? —va preguntar Eric, dubitatiu.

—M’acabes de dir que no tinc talent. És clar que si penses que el grup pot tenir un gran futur…

—No em facis riure. —Eric va agafar el telèfon—: Cherry, nena, agafa el contracte dels Plum Nellie de l’arxiu i torna’l a en Dave quan surti. —Va penjar l’aparell.

Dave va agafar els diners de damunt la taula.

—Un dels dos ha fet el préssec, Eric —va dir—. Em pregunto quin dels dos?

Walli adorava Londres. Hi havia música pertot: clubs de folk, de beat, teatres, sales de concert, òperes. Les nits que els Plum Nellie no tocaven, Walli sortia a escoltar música, de vegades amb Dave, de vegades sol. De tant en tant anava a un recital de música clàssica a escoltar nous acords.

Els anglesos eren ben estranys. Quan deia que era alemany, sempre començaven a parlar de la Segona Guerra Mundial. Es pensaven que havien guanyat la guerra i s’ofenien si feia notar que de fet van ser els soviètics els qui van fer capitular els alemanys. De vegades deia que era polonès, simplement per evitar la mateixa conversa avorrida de sempre.

Amb tot, la meitat dels habitants de Londres no eren anglesos sinó irlandesos, escocesos, gal·lesos, caribenys, indis i xinesos. Tots els traficants de droga procedien de les illes: els maltesos venien amfetamines; els camells de Hong Kong, heroïna, i els jamaicans, marihuana. A Walli li agradava anar als clubs caribenys, perquè tocaven música amb un ritme diferent. Les noies l’abordaven, però ell sempre els deia que ja estava compromès.

Un dia, mentre Dave era fora, va sonar el telèfon.

—Que hi és en Walter Franck? —va fer una veu.

Una mica més i Walli respon que el seu avi feia més de vint anys que era mort.

—Jo em dic Walli —va dir després de vacil·lar.

La veu va canviar a l’alemany.

—Sóc l’Enok Andersen i truco des del Berlín Occidental.

Andersen era el comptable danès que gestionava la fàbrica del pare de Walli. El recordava perfectament: calb, ulleres i un bolígraf a la butxaca de pit de la jaqueta.

—Que passa res?

—La seva família està bé, però li he de donar males notícies. A la Karolin i a l’Alice els han denegat el permís per emigrar.

Walli es va sentir com si li clavessin un cop de puny, i va seure feixugament.

—Per què? —va dir—. Per quin motiu?

—El govern de l’Alemanya Oriental no dóna els motius de les decisions que pren. De tota manera, un home de l’Stasi va visitar la casa: Hans Hoffmann, vostè ja el coneix.

—Un esbirro.

—Els va dir que cap d’ells no obtindria mai de la vida un permís per emigrar o viatjar a Occident.

—Mai? —va fer Walli posant-se la mà a la cara.

—Això és el que va dir. El seu pare em va demanar que l’hi comuniqués. Ho lamento molt.

—Gràcies.

—Vol enviar algun missatge a la seva família? Encara passo al Berlín Est un cop per setmana.

—Digui’ls que els estimo molt a tots, sisplau. —Walli s’havia quedat sense paraules.

—Entesos.

Walli va empassar-se la saliva.

—I digui’ls que els tornaré a veure algun dia. N’estic convençut —va afegir.

—Els ho diré. Adéu.

—Adéu. —Walli va penjar el telèfon, desolat.

Al cap d’un minut va agafar la guitarra i va tocar un acord menor. La música el consolava. Era abstracta, només notes i les seves combinacions. No hi havia espies, ni traïdors, ni policies, ni murs. Va cantar: «I Miss Ya, Alicia…».

Dave s’alegrava de veure un cop més la seva germana. Es van trobar a la porta d’International Stars, l’oficina de l’agència de la noia. Evie duia un bombí porpra al cap.

—És molt avorrit estar a casa sense tu.

—Ningú no es discuteix amb el pare? —va fer Dave dibuixant un gran somriure.

—Des que el Partit Laborista va guanyar les eleccions, va atrafegat. Ara està en el Consell de Ministres.

—I tu?

—Estic rodant una nova pel·lícula.

—Felicitats!

—Tu, en canvi, has despatxat el mànager.

—L’Eric creia que els Plum Nellie eren un grup d’un únic èxit musical. Però no hem claudicat. Passa que hem d’aconseguir més concerts. Ara mateix a l’agenda només en tenim lligats alguns al Jump Club, i amb això no en tenim ni per pagar el lloguer.

—No et puc prometre que International Stars t’agafi —va dir Evie—. Només es van comprometre a parlar amb tu.

—Ja ho sé.

«Els agents no donen una cita a algú per enviar-lo a passeig», va pensar Dave. I era clar que l’agència volia quedar bé amb Evie Williams, l’actriu més jove i atractiva de Londres. De manera que tenia esperances.

Van entrar a l’agència. Era diferent de l’oficina d’Eric Chapman. La recepcionista no mastegava xiclet. No hi havia trofeus a les parets del vestíbul, tan sols unes quantes aquarel·les triades amb bon gust. Era un lloc amb classe, per bé que poc rock-and-roller.

No es van haver d’esperar. La recepcionista els va acompanyar al despatx de Mark Batchelor, un home alt, d’una vintena d’anys, amb camisa blanca de coll modern i una corbata de punt. La seva secretària va portar una safata amb cafè.

—Estem encantats amb l’Evie i ens agradaria ajudar el seu germà —va dir Batchelor un cop fets els compliments de rigor—. Però no tinc clar que ho puguem fer. Shake, Rattle and Roll ha fet molt mal als Plum Nellie.

—No et diré que no, però a què et refereixes exactament?

—Si t’haig de ser franc…

—És clar —va dir Dave, pensant que aquella conversa no tenia res a veure amb la que havia mantingut amb Eric Chaphman.

—Sembleu un grup mediocre que ha tingut la sort d’haver-li caigut a les mans una cançó de Hank Remington. És la cançó el que va semblar genial a la gent, no vosaltres. Vivim en un món petit (poques companyies de discos, un grapat de promotors de concerts, dos programes de televisió) i tothom pensa el mateix. No us puc vendre a cap d’ells.

Dave es va empassar la saliva. No s’esperava que Batchelor fos tan sincer. Va intentar dissimular la seva desil·lusió.

—Sí que vam tenir sort de comptar amb una cançó de Hank Remington —va admetre—. Però no som un grup mediocre. Tenim una secció rítmica de primera categoria i un primer guitarrista virtuós, i donem una bona imatge.

—Aleshores heu de demostrar a la gent que no sou un grup que ha triomfat per una única cançó.

—Tens raó. Però sense contracte de gravació ni concerts importants no sé com ho podem fer.

—Necessiteu una altra gran cançó. No us en pot passar una altra en Hank Remington?

Dave va fer que no amb el cap.

—En Hank no compon cançons per als altres. «Love Is It» va ser una excepció, una balada que The Kords no van voler gravar.

—Potser podria escriure una altra balada. —Batchelor va obrir les mans com dient «qui sap»—. Jo no sóc creatiu, per això em dedico a fer de representant, però en sé prou per adonar-me que Hank és un prodigi.

—Bé… —Dave va mirar Evie—. Potser l’hi podria preguntar.

—El no ja el tens —va fer Batchelor alegrement.

—No em fa res —va dir Evie arronsant les espatlles.

—D’acord, doncs —va respondre Dave.

Batchelor es va aixecar i li va allargar la mà per fer una encaixada.

—Bona sort —va dir.

—Podem anar a veure en Hank ara mateix? —va preguntar Dave a Evie tan bon punt van sortir de l’edifici.

—Haig d’anar a comprar —va respondre Evie—. Li he dit que ja ens veuríem a la nit.

—És molt important, Evie. La meva vida s’esfondra.

—D’acord —va dir ella—. Tinc el cotxe a la cantonada.

Van anar cap a Chelsea en el Sunbeam Alpine d’Evie. Dave es mossegava el llavi inferior. Batchelor li havia fet el favor de ser descarnadament honest, però no creia en el talent dels Plum Nellie, només en el de Hank Remington. Tot i això, si en Dave pogués aconseguir encara que només fos una altra bona cançó de Hank, el grup tornaria a entrar a la roda.

Què li diria?

«Ei, Hank, tens més balades?». Massa informal.

«Hank, em trobo en un destret». Massa desesperat.

«La nostra discogràfica la va espifiar llançant Shake, Rattle and Roll. Però podríem salvar la situació, si ens dónes un petit cop de mà». Cap d’aquestes entrades no agradaven a Dave, sobretot perquè odiava demanar coses als altres.

Però ho faria.

Hank tenia un pis a la vora del riu. Evie el va portar a una gran casa i van pujar amb un ascensor que grinyolava. Evie passava pràcticament totes les nits allí. Va obrir la porta del pis amb la seva clau.

—Hank! —va cridar—. Sóc jo.

Dave va entrar darrere d’ella. Hi havia un passadís amb un quadre modern tot esquitxat. Van passar per davant d’una cuina relluent i van treure el nas a la sala d’estar, presidida per un gran piano. No hi havia ningú.

—Deu haver sortit —va dir Dave, desanimat.

—Potser està fent una capcinada —va observar Evie.

Es va obrir una altra porta i d’una habitació, que no podia ser cap altra que el dormitori, va sorgir Hank apujant-se els texans. Va tancar la porta darrere seu.

—Hola, bonica —va dir—. Estava al llit. Hola, Dave, què hi fas, aquí?

—He vingut amb l’Evie perquè et vull demanar un favor molt gran —va dir Dave.

—Sí, és clar —va fer Hank, mirant Evie—. T’esperava més tard.

—En Dave estava impacient.

—Necessitem una altra cançó —va dir el noi.

—Ara no és un bon moment, Dave —va respondre Hank. El noi esperava que Hank li donés alguna explicació, però no ho va fer.

—Hank, que passa res? —va preguntar Evie.

—Sí, de fet sí —va respondre Hank.

Dave no se’n sabia avenir. Ningú no responia mai «sí» a aquesta pregunta.

La intuïció femenina d’Evie anava molt més enllà que la de Dave.

—Que hi ha algú a l’habitació?

—Ho sento, bonica —va dir Hank—. No sabia que tornaries.

Just aleshores la porta de l’habitació es va obrir i en va sortir Anna Murray.

Dave va obrir un pam de boca. La germana de Jasper s’havia ficat al llit amb el nòvio d’Evie!

Anna vestia d’oficina de cap a peus: vestit jaqueta, mitges i fins i tot talons, però tenia els cabells embullats i els botons de la jaqueta mal cordats. No va dir ni piu i va evitar creuar cap mirada. Va entrar a la sala d’estar i en va sortir amb una cartera. Es va dirigir a la porta de l’entrada, va agafar un abric del penjador i va marxar sense badar boca.

—Ha passat per aquí per parlar de la meva autobiografia, i una cosa ha portat a l’altra… —es va excusar Hank.

—Hank, com ho has pogut fer? —va fer Evie entre plors.

—No ho tenia previst —va dir ell—. Simplement ha passat.

—Em pensava que m’estimaves.

—I t’estimava. I t’estimo. Passa que…

—Que què?

Hank va mirar Dave per trobar-hi suport.

—Que de vegades hi ha temptacions que un home no pot resistir.

Dave va pensar en Mickie McFee i va assentir.

—En Dave encara és un noi —va dir Evie enfurismada—. Em pensava que tu eres un home, Hank.

—Ja n’hi ha prou —va dir Hank, de sobte amb un posat agressiu—. Compte amb el que dius!

—Que vagi amb compte amb el que dic? —va fer Evie, incrèdula—. T’acabo d’enxampar al llit amb una altra noia i em dius que vagi amb compte amb el que dic?

—No faig broma —va dir en un to amenaçador—. No vagis massa lluny.

De sobte, Dave es va espantar. Hank feia cara de voler amollar un cop de puny a Evie. Així actuaven els irlandesos de classe obrera? I què havia de fer Dave? Protegir la germana de la seva parella? Dave s’havia d’encarar amb el geni musical més gran de tots després d’Elvis Presley?

—«Massa lluny»? —Va fer Evie enrabiada—. És massa lluny per a tu aquesta maleïda porta, eh? —Evie es va girar i va marxar.

Dave va mirar Hank.

—D’això…, respecte a la cançó…

Hank va fer que no amb el cap completament mut.

—Molt bé —va dir Dave—. Entesos. —No se li acudia la manera de continuar la conversa.

Hank li va aguantar la porta i Dave va sortir al replà.

Evie va plorar durant cinc minuts al cotxe, després es va eixugar les llàgrimes.

—T’acompanyaré a casa —va dir Evie, i van tornar al West End.

—Puja a casa —li va dir Dave— i et faig un cafè.

—Gràcies —va respondre ella.

Walli era al sofà tocant la guitarra.

—L’Evie està una mica disgustada —li va explicar Dave—. Han trencat amb en Hank. —I va anar a la cuina a encendre el bullidor d’aigua.

—En anglès, «una mica disgustada» vol dir que estàs «molt trista». Si només estiguessis «una mica trista», perquè per exemple m’he oblidat del teu aniversari, aleshores diries que estàs «profundament disgustada», oi?

—Caram, Walli, ets una persona de lògica.

—I creativa —va dir Walli—. Ja veuràs com t’animo. Para bé l’orella. —Walli va començar a tocar la guitarra, i després va cantar—: «I Miss Ya, Alicia».

Dave va tornar de la cuina per escoltar-lo. Walli va cantar una balada trista en re menor, amb un parell d’acords que Dave no identificava.

—És una cançó molt bonica —va dir Dave quan va acabar—. L’has escoltat a la ràdio? De qui és?

—Meva —va dir Walli—. L’he compost jo.

—Uau —va exclamar Dave—. Torna-la a tocar.

Aquesta vegada, Dave va improvisar una harmonia.

—Això sona de meravella —va opinar Evie—. No necessiteu el malparit d’en Hank.

—Hem de cantar aquesta cançó a en Mark Batchelor —va dir Dave, i va mirar l’hora. Eren dos quarts de sis. Va agafar el telèfon i va trucar a International Stars. Batchelor encara era al despatx—. Tenim una cançó —va dir Dave—. Podem venir ara a l’oficina a tocar-la?

—M’encantaria, però estava a punt de plegar.

—De tornada a casa no pots passar pel carrer Henrietta?

Batchelor va vacil·lar.

—Sí —va dir a l’últim—. Podria passar. Em queda a prop de l’estació.

—Quina copa prefereixes?

—Un gin-tònic, sisplau.

Al cap de vint minuts Batchelor seia al sofà amb una copa a la mà, i Dave i Walli tocaven la cançó amb dues guitarres i cantant en harmonia, amb Evie de fons afegint-hi els cors.

—Torneu-la a tocar —va fer Batchelor quan van acabar la cançó.

Després de la segona interpretació, tots tres se’l van mirar amb gran expectació. Hi va haver un silenci i finalment es va pronunciar:

—No em dedicaria a aquest negoci si no sabés identificar un èxit quan el sento. I aquest n’és un.

Dave i Walli van somriure d’orella a orella.

—Ho sabia —va dir Dave.

—El trobo fantàstic —va dir Batchelor—. Amb aquest tema ja us puc aconseguir un contracte de gravació.

Dave va deixar la guitarra, es va posar de peu dret, i va fer una encaixada amb Batchelor per segellar l’acord.

—Pacte fet —va dir.

Mark va fer un llarg glop de gin-tònic.

—L’ha escrit al mateix moment quan l’heu anat a veure, en Hank, o la tenia desada en algun calaix? —va preguntar.

Dave va fer un gran somriure. Després de l’encaixada, ja podia ser franc amb Batchelor.

—La cançó no és d’en Hank Remington —va admetre.

Batchelor va arquejar les celles.

—Has donat per fet que ho era i em sap greu no haver-t’ho desmentit —va dir Dave—. Però volia que estiguessis obert a escoltar.

—És una cançó bona i això és el que importa. Però d’on l’heu tret?

—L’ha escrit en Walli —va explicar Dave—. Aquesta tarda, mentre jo era al teu despatx.

—Fantàstic —va dir Batchelor. I es va dirigir a Walli—: I per a la cara B, què teniu?

—Hauries de sortir i prendre l’aire —aconsellava Lili Franck a Karolin.

El consell no era de Lili. De fet, era de la seva mare. Carla estava preocupada per la salut de Karolin. D’ençà de la visita de Hoffmann, havia perdut pes. Estava pàl·lida i no tenia esma per a res. Carla li va dir: «La Karolin només té vint anys. No es pot tancar aquí dins com una monja de clausura per tota la vida. No te la pots endur a algun lloc?».

En aquells moments eren a l’habitació de Karolin, tocant la guitarra i cantant a l’Alice, que seia al terra envoltada de joguines. De tant en tant, la menuda picava de mans animada, però la major part del temps les ignorava. La cançó que més li agradava era «Love Is It».

—No puc sortir —va dir Karolin—. M’haig d’ocupar de l’Alice.

Lili anava preparada per rebatre-li l’excusa.

—La meva mare la pot vigilar —va argumentar—. O fins i tot l’àvia Maud. L’Alice no dóna gaire feina a la nit. —La nena ja tenia catorze mesos i dormia tota la nit.

—No ho sé. No seria gaire correcte.

—Fa anys que no surts de nit. Anys!

—I què pensaria Walli?

—És evident que no pretén que t’amaguis i no gaudeixis de la vida, no trobes?

—No ho sé.

—Aquesta nit vaig al Saint Gertrud. Per què no véns amb mi? Hi ha música, ball i la xerrada habitual. No crec que a en Walli li fes res que m’hi acompanyessis.

El líder de l’Alemanya Oriental, Walter Ulbricht, sabia que la gent jove necessitava divertir-se, però tenia un problema. Tot el que els agradava —música pop, moda, còmics, pel·lícules de Hollywood— o bé no estava a l’abast o bé estava prohibit. Els esports sí que estaven autoritzats, però normalment segregaven nois i noies.

Lili sabia que la majoria de la gent de la seva edat odiava el govern. Als adolescents el comunisme o el capitalisme no els importava gaire, en canvi es delien pels talls de cabells, la moda i la música pop. L’aversió puritana d’Ulbricht per tot el que els joves adoraven l’havia enemistat amb la generació de Lili. I, pitjor encara, havia fet créixer una fantasia, segurament gens realista, sobre la vida que menaven els seus coetanis a la banda occidental, amb tocadiscos a l’habitació, calaixos reblerts de roba de l’última moda i gelats cada dia.

Els grups parroquials sí que estaven autoritzats, en un intent poc convincent d’omplir aquell buit en la vida dels adolescents. Aquests grups de joves no eren ni de bon tros revolucionaris, tot i que no eren d’una rigidesa tan asfixiant com l’organització de joves del Partit Comunista, els Joves Pioners.

Karolin s’ho va pensar una estona.

—Potser tens raó —va dir al capdavall—. No puc viure tota la vida com una víctima. He tingut mala sort, però no haig de permetre que sigui la meva creu. L’Stasi es pensa que només sóc la xicota del noi que va matar un vigilant fronterer, però no haig d’acceptar el que diuen.

—Som-hi, doncs! —va exclamar Lili, entusiasmada.

—Escriuré a en Walli i l’hi explicaré tot fil per randa. Però avui surto amb tu.

—Vinga, doncs, va, anem a canviar-nos.

Lili va anar a la seva habitació i es va posar una faldilla curta; és clar que no era com la minifaldilla que duien les noies als programes de televisió occidentals que tothom veia a l’Alemanya Oriental, però li arribava per sobre el genoll. Després que Karolin acceptés de sortir, Lili es preguntava si aquest era el camí correcte. Era evident que Karolin necessitava tenir una vida pròpia i tenia tota la raó quan deia que no permetria que l’Stasi decidís la seva vida. Però què pensaria Walli quan ho descobrís? Tindria por que Karolin s’oblidés d’ell? Feia ben bé dos anys que Karolin no veia el seu germà. Walli ja tenia dinou anys i era una estrella del pop. Vés a saber què pensaria.

Karolin es va posar uns texans de Lili i en acabat es van maquillar plegades. La germana gran de Lili, Rebecca, els havia enviat un llapis d’ulls negre i una ombra d’ulls blava d’Hamburg; l’Stasi no se’ls havia apropiat de miracle.

Van anar a la cuina a acomiadar-se. Carla donava el sopar a Alice, que va dir adéu a la seva mare amb la maneta tan alegrement que Karolin fins i tot es va molestar una mica.

Van caminar fins a una església protestant que hi havia a quatre carrers de casa. L’àvia Maud era una assídua de l’església i Lili ja havia anat dues vegades a reunir-se amb el grup de joves que es trobava a la cripta. El dirigia un jove pastor nou, Odo Vossler, que duia els cabells com els Beatles. Era guapo, tot i que massa gran per a la Lili, vint-i-cinc anys com a mínim.

Odo disposava d’un piano, dues guitarres i un tocadiscos. Van començar amb un ball tradicional que no podia ser censurat pel govern. Lili feia parella amb Berthold, un noi que devia tenir la seva edat, uns setze anys. Era simpàtic però no atractiu. Lili tenia clissat Thorsten, una mica més gran que ella i amb l’aspecte de Paul McCartney.

Els passos de dansa eren vigorosos, amb moltes picades de mans i giravolts. Lili estava meravellada de veure com Karolin entrava de seguida en l’ambient del ball, feia grans rialles i somriures. L’expressió de la cara també li havia millorat.

Però els balls tradicionals eren simbòlics, simples anècdotes per poder respondre als interrogatoris hostils. Algú va posar «I Feel Fine» dels Beatles i tots van començar a ballar el twist.

Al cap d’una hora van parar per descansar i prendre un got de Vita Cola, la Coca-Cola de l’Alemanya Occidental. Lili va observar amb gran satisfacció que Karolin tenia les galtes vermelles i semblava feliç. Odo anava d’una banda a l’altra enraonant amb tothom. Els deia que si algú tenia problemes, ja fossin per temes de relacions personals o pel sexe, ell era allà per escoltar i donar consell.

—El problema que jo tinc és que el pare de la meva filla viu a la part occidental —li va explicar Karolin, i van començar a xerrar profusament fins que es va reprendre el ball.

A les deu, quan el tocadiscos ja s’havia apagat, Karolin va enxampar Lili agafant una de les guitarres i li va fer un gest perquè agafés l’altra. Feia temps que les dues tocaven i cantaven juntes a casa, però Lili mai no s’hauria imaginat que poguessin fer-ho en públic. Karolin va començar a tocar una cançó dels Everly Brothers, «Wake up, Little Susie». Les dues guitarres estaven ben compassades, i Karolin i Lili cantaven a l’uníson. Tots els presents es van posar a ballar a ritme de jive, i quan va acabar la cançó, en van demanar més.

Van tocar «I Want to Hold Your Hand», «If I Had a Hammer», i en acabat, una de lenta, «Love Is It». Els joves no volien que paressin de tocar, però Odo els va demanar que toquessin l’última i que marxessin cap a casa abans no arribés la policia. Ho va dir amb un somriure, però no feia broma.

Com a colofó van tocar «Back in the USA».





37


A les primeries de l’any 1965, Jasper Murray s’afanyava a preparar els darrers exàmens de la carrera i al mateix temps escrivia a tantes adreces d’emissores de ràdio i televisió dels Estats Units com havia trobat.

Tothom rebia la mateixa carta: l’article de l’afer entre Evie i Hank, la crònica de Martin Luther King, l’edició especial de l’assassinat de Kennedy que havia publicat The Real Thing i una sol·licitud de feina. Qualsevol feina, mentre fos en una cadena de televisió nord-americana.

No hi havia res que desitgés més. Les notícies de la televisió eren millor que les impreses —més àgils, més interessants, més intenses— i la televisió nord-americana valia molt més que la britànica. A més, estava convençut que ho faria molt bé. Només necessitava un trampolí. I desitjava trobar-lo amb tota la seva ànima.

Un cop enviades totes les cartes —cosa que per a ell va suposar una despesa considerable—, la seva germana Anna el va convidar a dinar. Van anar al Guy Hussar, un restaurant hongarès freqüentat per escriptors i polítics d’esquerres.

—I què faràs si no trobes feina als Estats Units? —li va preguntar Anna després de fer la comanda al cambrer.

Aquesta perspectiva el deprimia.

—Doncs no ho sé. En aquest país se suposa que primer has de passar pel sedàs dels diaris locals i cobrir concursos de gats i funerals de tinents d’alcalde veterans, però no crec que ho pugui suportar.

Anna havia demanat el plat insígnia de la casa: una sopa de cireres freda. Jasper, xampinyons saltejats amb salsa tàrtara.

—Jasper, et dec una disculpa —va dir Anna.

—Sí —va fer Jasper—. Val més que ho facis.

—Escolta, en Hank i l’Evie no estaven promesos, i encara menys casats.

—Però sabies perfectament que eren parella.

—Sí, i em vaig equivocar ficant-me al llit amb ell.

—Et vas equivocar de mig a mig.

—Ara no cal que et facis el santet. Això no és propi de mi, més aviat és la mena de coses que faries tu.

Ell no l’hi va replicar perquè tenia raó. En alguna ocasió se n’havia anat al llit amb dones casades o promeses.

—Ja ho sap la mare? —va dir aleshores.

—Sí, i està feta una fera. La Daisy Williams és la seva millor amiga des de fa trenta anys i a més s’ha portat excepcionalment bé amb tu, acollint-te a casa seva de franc. I ara resulta que jo li faig aquesta mala passada a la seva filla. Què et va dir la Daisy?

—S’ha enfadat pel mal que has fet a la seva filla. Ara bé, també ha reconegut que ella era casada quan es va enamorar de Lloyd, de manera que pensa que no té legitimitat per indignar-se.

—Tant és, el cas és que em sap greu.

—T’ho agraeixo.

—Encara que de fet no em sap greu.

—Què vols dir?

—Vaig anar-me’n al llit amb en Hank perquè em vaig enamorar d’ell. Des d’aquell primer cop he passat pràcticament cada nit amb en Hank. És l’home més meravellós que he conegut mai. I m’hi casaré, si algun dia aconsegueixo caçar-lo.

—Com a germà teu, tinc dret a preguntar-te què diantre t’ha vist?

—A part d’unes gran mamelles, vols dir? —Anna va riure.

—No és que no estiguis bé, però ets una mica més gran que en Hank, i hi ha un milió de solteres núbils a tot Anglaterra que saltarien al seu llit només que ell els fes l’ullet.

Anna va assentir amb el cap.

—Un parell de coses. Per començar, és llest però mancat d’educació. Jo sóc la guia que li obro la ment: art, teatre, política, literatura. Està encantat de tenir algú que li parla de tot això sense arrogància.

Jasper no se’n va estranyar.

—Sí, li agradava parlar amb Daisy i Lloyd de tots aquests temes. Però, quina és l’altra cosa?

—Doncs que és la meva segona relació.

Jasper va assentir amb el cap. En general les noies no reconeixien aquestes coses, però ell i Anna sempre havien conegut les proeses de l’altre.

—Bé, vaig estar amb en Sebastian gairebé quatre anys —va prosseguir Anna—. En quatre anys una noia aprèn moltes coses. En Hank no te gaire experiència, pel que fa al sexe; mai no ha tingut una relació prou llarga per intimar de veritat. La relació que li ha durat més ha estat la de l’Evie, i ella era massa jove per adoctrinar un home.

—Ja ho entenc. —Jasper mai no havia pensat a tenir relacions d’aquesta mena, però semblava lògic. Ell era una mica com Hank. Es preguntava si les dones el tenien per un inexpert al llit.

—En Hank en va aprendre molt amb una cantant que es deia Mickie McFee, però només se la va endur al llit dues vegades.

—Ah, sí? En Dave Williams se la va passar per la pedra en un camerino.

—I en Dave t’ho va explicar?

—Més aviat ho va dir a tothom. Devia ser el seu primer clau.

—La Mickie McFee és una fresca.

—Així que tu ets la tutora sexual d’en Hank.

—Aprèn ràpid. I creix ràpid. El que va fer a l’Evie, no ho tornarà a fer mai més.

Jasper no n’estava tan convençut, però no va manifestar els seus recels.

Dimka Dvorkin va viatjar al Vietnam el febrer del 1965 amb una nodrida delegació de dirigents i subalterns del Ministeri d’Afers Estrangers, amb Natàlia Smotrova inclosa.

Era el primer viatge de Dimka fora de la Unió Soviètica. Però encara frisava més per ser amb Natàlia. No sabia ben bé què passaria, però Dimka tenia un sentit de l’alliberament excitant, i intuïa que ella sentia el mateix. I estaven a quilòmetres de Moscou, fora de l’abast de la seva dona i del marit de Natàlia. Podia passar qualsevol cosa.

Dimka se sentia més optimista. Kossiguin, el seu cap d’ençà de la caiguda de Khruixtxov, havia entès que la Unió Soviètica perdia la Guerra Freda per culpa de l’economia. La indústria soviètica era incompetent, i els ciutadans soviètics, miserables. L’objectiu de Kossiguin era millorar la productivitat. Els soviètics havien d’aprendre a fabricar productes atraients pels compradors estrangers. Havien de competir amb els nord-americans per la prosperitat, i no tan sols pels tancs i els míssils. Només així podrien tenir l’esperança de transformar el món a la seva manera. Aquesta actitud havia reanimat Dimka. Si bé Bréjnev, el màxim dirigent de la Unió Soviètica, era deplorablement conservador, tal volta Kossiguin podria reformar el comunisme.

Part del problema econòmic naixia de l’elevada renda nacional destinada a la despesa militar. Amb l’objectiu de reduir aquesta carregosa factura, Khruixtxov havia ideat la política de la coexistència pacífica: viure de costat amb el capitalisme sense entrar-hi en guerra, però no havia fet gaires coses per fer-la realitat. Els conflictes a Berlín i Cuba havien contribuït a augmentar la despesa militar, no pas a reduir-la. Però les ments progressistes del Kremlin encara creien en l’estratègia.

El Vietnam seria una prova de foc.

En baixar de l’avió, Dimka va rebre la clatellada d’un baf caldós i xafogós que mai no havia sentit. Hanoi era la vella capital d’un vell país, eternament oprimit pels estrangers: primer els xinesos, després els francesos i en darrer lloc els nord-americans. El Vietnam era el país més poblat i animat que Dimka havia vist en la seva vida.

També estava dividit en dos.

El líder vietnamita Ho Chi Minh va derrotar França en la guerra anticolonial dels anys cinquanta. Amb tot, els nord-americans el van considerar un comunista antidemocràtic i es van negar a acceptar la seva autoritat, fins al punt que el president Eisenhower va donar suport a un govern titella al sud del país, erigit a la capital comarcal de Saigon. El règim de Saigon, que no havia sorgit de les urnes, era tirànic i impopular, de manera que era el blanc constant dels membres de la resistència, el Vietcong. L’exèrcit del Vietnam del Sud era tan dèbil que aquell any, el 1965, s’havia de reforçar amb vint-i-tres mil soldats nord-americans.

Els nord-americans pretenien que el Vietnam del Sud fos un país independent, de la mateixa manera que la Unió Soviètica pretenia que l’Alemanya Oriental fos un altre país. El Vietnam s’emmirallava en Alemanya, per bé que Dimka mai no gosaria expressar-ho obertament.

Mentre els caps del Ministeri assistien a un banquet amb els dirigents del Vietnam del Nord, els subalterns tenien un sopar menys formal amb els seus homòlegs, els quals parlaven rus; fins i tot uns quants havien visitat Moscou. El menjar consistia bàsicament en verdures i arròs, i unes minses racions de peix i carn, però deliciós malgrat tot. Entre els vietnamites no hi havia personal femení, i els homes semblaven sorpresos de veure Natàlia i dues companyes soviètiques més entre els comensals.

Dimka va seure al costat d’un adust apparàtxik, un membre de l’elit del partit vietnamita de mitjana edat, de nom Pham An. Just davant de l’home seia Natàlia, que li va preguntar què n’esperava, de les converses.

An va contestar amb una llista de la compra.

—Necessitem avions, artilleria pesada, un radar, sistema de defensa aèria, armes de baix calibre, munició i material mèdic —va dir.

Això era precisament el que els soviètics volien evitar.

—Però no necessitaran res de tot això si s’acaba la guerra —va comentar Natàlia.

—Quan haurem derrotat els imperialistes nord-americans les nostres necessitats seran unes altres.

—A tots ens agradaria veure l’aclaparadora victòria del Vietcong —va admetre ella—. Però potser hi ha altres sortides. —Natàlia intentava abordar el pla de la coexistència pacífica.

—La victòria és l’única sortida —va concloure Pham An amb displicència.

Dimka s’havia quedat sense alè, i es negava obstinadament a embrancar-se en discussions sobre què diantre havien anat a fer els soviètics al Vietnam del Sud. Potser pensava que seria indigne d’ell discutir amb una dona. Dimka esperava que aquest fos l’únic motiu de la seva obstinació. Si els vietnamites no volien parlar d’alternatives a la guerra, la missió soviètica hauria estat un fracàs.

Però a Natàlia no se la dissuadia fàcilment de res.

—És clar que la victòria militar no és l’única solució —va insistir Natàlia. Dimka es va sentir fins i tot orgullós de la persistència de la noia.

—Insinua la derrota? —va fer An, ofès, o si més no fent-se l’ofès.

—No —va dir serenament—. Però la guerra no és l’única via per assolir la victòria. Les negociacions són una alternativa.

—Vam negociar amb els francesos repetides vegades —va dir An, irritat—. I va resultar que cada acord estava projectat per guanyar temps i preparar una ofensiva més àmplia encara. Va ser una lliçó per al nostre poble, una lliçó de com es negocia amb els imperialistes, una lliçó que no oblidarem mai.

Dimka havia llegit la història del Vietnam i sabia que la ira d’An era justificada. Els francesos havien estat tan deshonestos i pèrfids com tots els altres colonialistes. Però la història no s’acabava aquí.

Natàlia persistia, i amb raó, ja que era aquest el missatge que sens dubte Kossiguin havia transmès a Ho Chi Minh.

—Els imperialistes són uns traïdors, això ho sabem tots. Però els revolucionaris també poden utilitzar les negociacions. Lenin va negociar a Brest-Litovsk. Va fer concessions, es va mantenir al poder i, quan va ser més fort, va revocar totes les concessions fetes.

An repetia com un lloro les paraules d’Ho Chi Minh.

—No hi haurà negociacions fins que a Saigon no hi hagi un govern de coalició neutral que inclogui representants del Vietcong.

—Sigui raonable —va suggerir Natàlia en to conciliador—. Exigir unes condicions prèvies de màxims només és una manera d’evitar les negociacions. S’hauria de plantejar arribar a una solució intermèdia.

—Quan els alemanys van envair Rússia —va replicar An, colèric— i van recórrer tot el camí fins a arribar a les portes de Moscou, vau arribar a una solució intermèdia, vosaltres? —El vietnamita va donar un cop de puny a la taula, un gest que va sorprendre Dimka venint d’un suposat oriental astut—. Res! Ni negociacions, ni solucions intermèdies, ni americans!

Poc després va finalitzar el banquet.

Dimka i Natàlia van tornar a l’hotel. Tots dos van fer via a l’habitació.

—Entra —va dir senzillament ella quan van arribar a la seva porta.

Seria tot just la tercera nit que passarien plegats. Les dues anteriors havien jagut en un llit amb dosser en un polsegós magatzem del Kremlin atapeït de mobles vells. Així i tot, la sensació d’estar junts en una habitació semblava tan natural com si fossin amants des de feia anys.

Dimka i Natàlia es van besar i es van treure les sabates, es van tornar a besar i es van rentar les dents, i es van tornar a besar. No s’havien lliurat follament a un desig desenfrenat, sinó que jeien relaxats, juganers.

—Tenim tota la nit per fer el que vulguem —va dir Natàlia, i Dimka va pensar que aquelles eren les paraules més sensuals que havia sentit mai.

Van fer l’amor, van menjar el caviar i el vodka que Tània havia dut de Moscou, i van tornar a fer l’amor.

—M’imagino que ens escolten d’amagat —va dir Natàlia més tard, estirats sobre els llençols rebregats i amb la vista posada en el lent moviment del ventilador de sostre.

—Això espero —va fer Dimka—. Vam enviar aquí un equip del KGB, que va costar un dineral, perquè els ensenyés a col·locar micròfons ocults en habitacions d’hotel.

—Potser ens escolta en Pham An —va dir Natàlia, i va fer una rialleta.

—Si ens escolta, espero que en gaudeixi més que no pas del sopar.

—Mmm. Quin desastre de sopar.

—Hauran de canviar d’actitud si volen aconseguir armament nostre. Ni tan sols Bréjnev vol que ens impliquem en una gran guerra al Sud-est asiàtic.

—Però si ens neguem a armar-los, podrien recórrer als xinesos.

—Odien els xinesos.

—Ja ho sé. Així i tot…

—Sí.

Tots dos es van adormir i no es van despertar fins que va sonar el telèfon. Natàlia el va agafar, va dir el seu nom i va parar l’orella una estona. «Hòstia», va exclamar. Encara va passar un altre minut i finalment va penjar.

—Són notícies del Vietnam del Sud —va comunicar—. Ahir a la nit el Vietcong va atacar una base americana.

—Ahir a la nit? Hores després que Kossiguin aterrés a Hanoi? Això no és cap coincidència. On van atacar?

—En un lloc anomenat Pleiku. Van morir vuit americans i un centenar o més van resultar ferits. I van abatre deu avions americans que eren a la base.

—Quantes baixes del Vietcong?

—A la base militar només hi havia un cos.

Dimka feia que no amb el cap, incrèdul.

—Has de comunicar-ho als sud-vietnamites, són uns combatents nats.

—El Vietcong sí que és un fervent combatent. L’exèrcit del Vietnam del Sud és pèssim. Per això necessiten que els nord-americans lluitin per ells.

Dimka va arrufar el front.

—No hi ha un peix gros de l’exèrcit nord-americà al Vietnam del Sud en aquest moment?

—McGeorge Bundy —va respondre Natàlia—, conseller de Seguretat Nacional, un imperialista capitalista, el pitjor bel·licista que hagis vist mai.

—Ara mateix deu estar parlant per telèfon amb el president Johnson.

—Sí —va dir ella—. Em pregunto què li deu explicar.

Natàlia va tenir la resposta aquell mateix dia, unes hores més tard.

Els avions nord-americans del portaavions USS Ranger havien bombardejat un camp militar anomenat Dong Hoi situat al litoral costaner del Vietnam del Nord. Era la primera vegada que els nord-americans bombardejaven el nord i havien encetat una nova fase en el conflicte.

Dimka observava amb gran desesperació com lentament, a mesura que avançava el dia, la posició de Kossiguin es feia miques.

Després del bombardeig, tant els comunistes com els països no alineats d’arreu del món van condemnar l’atac nord-americà.

Els líders del Tercer Món esperaven que Moscou reaccionés ajudant el Vietnam, un país comunista atacat de ple per l’imperialisme nord-americà.

Kossiguin no volia intensificar la guerra del Vietnam, i el Kremlin no es podia permetre ajudar militarment Ho Chi Minh a gran escala; no obstant això, en aquells moments, era exactament el que feien.

No tenien alternativa. Si es retiraven hi farien incursió els xinesos, ansiosos per substituir la Unió Soviètica com a amic poderós dels petits països comunistes. L’estatus de la Unió Soviètica com a defensora del comunisme internacional estava en joc; tothom n’era conscient.

Les converses sobre la coexistència pacífica es van abandonar.

A Dimka i Natàlia, i a tota la delegació soviètica, els van relegar a la penombra. La seva posició negociadora amb els vietnamites va quedar greument debilitada. A Kossiguin no li quedava cap carta per jugar: havia de fer totes les concessions a Ho Chi Minh.

Es van quedar a Hanoi tres dies més. Dimka i Natàlia feien l’amor tota la nit, però dedicaven el dia només a prendre notes detallades de la llista de la compra de Pham An. Abans d’enlairar-se per tornar-se’n, ja hi havia en camí una tramesa de míssils terra-aire.

Dimka i Natàlia seien plegats a l’avió de tornada a casa. Dimka capcinejava, recordant plaentment les nits xafogoses d’amor sota un emmandrit ventilador de sostre.

—De què rius? —va preguntar Natàlia.

Dimka va obrir els ulls.

—Ja ho saps.

Natàlia va fer una rialleta.

—I a part d’això…

—Què?

—Quan recapitules i penses en aquest viatge, no tens la sensació que…?

—Que ens han manipulat i ens han espremut? Sí, des del primer dia.

—De fet, Ho Chi Minh ha manipulat hàbilment els dos països més poderosos del món i ha acabat aconseguint tot el que volia.

—Sí —va admetre Dimka—. És exactament la mateixa sensació que tinc jo.

Tània es dirigia a l’aeroport amb el subversiu mecanoscrit de Vassili a la maleta. Tenia por.

Amb anterioritat havia comès actes arriscats: havia publicat un diari sediciós; l’havien arrestat a la plaça de Maiakovski i l’havien arrossegat al lamentablement famós soterrani de l’edifici de la Lubianka, seu del KGB, i havia establert contacte amb un dissident a Sibèria. Però aquesta vegada tenia molta més por.

Comunicar-se amb Occident era un crim d’alt nivell. S’enduia el mecanoscrit de Vassili a Leipzig, on tenia l’esperança de lliurar-lo a un editor occidental.

El full informatiu que havien publicat amb Vassili s’havia difós només a la Unió Soviètica. Les autoritats encara s’enutjaven més quan el material dissident aconseguia penetrar a Occident. Els responsables d’aquesta filtració no tan sols es consideraven rebels sinó també traïdors.

Pensant en el perill que corria, asseguda al seient del darrere del taxi, la por li va fer venir nàusees. Empesa pel pànic, es va tapar la boca amb la mà fins que la sensació de fàstic va desaparèixer.

Quan van arribar a l’aeroport, va faltar ben poc perquè digués al taxista que girés cua i la portés cap a casa. Aleshores va recordar Vassili a Sibèria, mort de fred i gana; es va armar de valor i es va encaminar a la terminal amb la maleta.

El viatge de Sibèria l’havia canviat. En un primer instant havia vist el comunisme com un experiment ben intencionat que havia fracassat i que calia rebutjar. En aquells moments el veia com una brutal tirania dirigida per uns líders perversos. Cada vegada que pensava en Vassili, el cor se li omplia d’odi envers els que li havien fet tot allò. Fins i tot li costava parlar amb el seu germà bessó, que encara albirava l’esperança de millorar el comunisme en comptes d’abolir-lo. Tània estimava Dimka, però ell tancava els ulls davant la realitat. I Tània s’havia adonat que allà on existia una cruenta repressió fos allà on fos —al sud profund dels Estats Units, a la Irlanda del Nord britànica o a l’Alemanya de l’Est— sempre hi havia un bon grapat de gent bona i normal com la seva família que miraven cap a una altra banda davant la cruenta veritat. Però Tània no en seria un d’ells. Estava disposada a lluitar fins al final.

A qualsevol preu.

Al taulell de facturació va mostrar la documentació i va deixar la maleta sobre la bàscula. Si hagués cregut en Déu, hauria pregat.

Tot el personal de facturació era del KGB. A ella li havia tocat un home d’uns trenta anys amb un vestigi de rasurat blavós propi d’un barba-serrat. Tània de vegades mesurava les persones imaginant-se com serien si les entrevistés. La que tenia al davant seria assertiva fregant l’agressivitat, donaria respostes neutres com si aquestes juguessin en contra seva, i no perdria de vista en cap moment possibles implicacions ocultes i acusacions encobertes.

Li mirava la cara amb expressió severa mentre la comparava amb la de la fotografia. Tània va intentar no semblar atemorida, tot i que fins i tot els ciutadans soviètics innocents tenien por dels homes del KGB quan els miraven fixament.

—Obri la bossa —li va ordenar l’home després de deixar el passaport damunt del taulell.

Els motius mai no se sabien. Potser ho feien perquè semblaves sospitós o perquè no tenien res millor a fer o perquè els agradava grapejar la roba interior de les dones. No estaven obligats a donar cap explicació.

Amb el cor desbocat, Tània va obrir la maleta.

L’auxiliar de facturació es va ajupir i va començar a forfollar entre les seves pertinences. En menys d’un minut ja havia descobert el mecanoscrit de Vassili. El va treure i en va llegir el títol: «Stalag: una novel·la dels camps de concentració nazis de Klaus Holstein».

Era fals, com ho era l’índex i el pròleg.

—Què és això? —va preguntar l’auxiliar.

—Una traducció a mitges d’una obra de l’Alemanya Oriental. Vaig a la Fira del Llibre de Leipzig.

—I l’obra està autoritzada?

—A l’Alemanya Oriental sí, és clar, altrament no l’haurien publicada.

—I a la Unió Soviètica?

—Encara no. Evidentment, les obres no se sotmeten a aprovació fins que no s’han acabat.

Tània intentava respirar amb normalitat mentre l’auxiliar fullejava ràpidament la traducció.

—Aquesta gent té noms russos —va dir.

—Com ja deu saber, als camps nazis hi havia un bon nombre de russos —va dir Tània.

Si algú verifiqués si la novel·la existia, tot s’esguerraria en un tancar i obrir d’ulls. Si l’auxiliar es prenia el temps de llegir més enllà de les primeres pàgines veuria que no explicava històries dels nazis sinó del gulag i en poques hores el KGB ja sabria que no existia cap llibre a l’Alemanya Oriental que tingués aquest títol ni cap editor que l’hagués publicat, amb la qual cosa tornarien a tancar Tània al soterrani de la Lubianka.

El funcionari passava les pàgines amb tota la calma del món, com si cavil·lés aviam si denunciar-ho o no. De sobte, va esclatar la cridòria al taulell del costat: un passatger es negava que li confisquessin una icona. L’auxiliar de Tània li va tornar els papers amb la targeta d’embarcament i la va acomiadar fent-li un gest amb la mà; seguidament, se’n va anar a ajudar el seu company.

Les cames li feien figa i temia no poder marxar d’allà.

Finalment, va recuperar les forces i va superar les formalitats que li faltaven. L’avió era el clàssic Tupolev Tu-104, en aquest cas dissenyat per a passatgers civils i una mica atapeït, i tenia fileres de sis seients de costat. El trajecte de Moscou a Leipzig tenia uns mil sis-cents quilòmetres, i va durar tres hores i escaig.

Quan Tània va recuperar la maleta a Leipzig la va examinar detingudament. Si bé no hi havia signes que l’haguessin obert, encara no estava fora de perill. La va portar al control de duana i a la zona d’immigració, amb la sensació d’estar transportant material radioactiu. Va recordar que, segons deien, el govern de l’Alemanya Oriental encara era més sever que el règim soviètic i l’Stasi, encara més omnipresent que el KGB.

Va mostrar la documentació. Un funcionari la va estudiar detingudament i després la va despatxar amb un gest descortès.

Va enfilar la sortida, sense mirar a la cara dels funcionaris de peu dret uniformats, tots homes, que escodrinyaven els passatgers.

Fins que un d’ells es va plantar davant d’ella.

—Tània Dvorkin?

—S… sí. —Una mica més i li esclaten llàgrimes de culpabilitat.

—Sisplau, acompanyi’m —li va dir en alemany.

«S’ha acabat», va pensar. «Adéu a la vida».

Tània el va seguir fins a una porta lateral, que, sorprenentment, conduïa a l’aparcament.

—El director de la Fira del Llibre li ha enviat un cotxe —va dir el funcionari.

L’esperava un xofer. L’home es va presentar i va carregar la maleta incriminatòria al maleter d’una limusina Wartburg 311 bicolor verda i blanca.

Tània es va desplomar sense esma al seient del darrere, tan desvalguda com si hagués begut.

Va començar a recobrar l’esma quan el cotxe va arribar al centre de la ciutat. Leipzig era una vella cruïlla que havia allotjat fires comercials des de l’Edat Mitjana. Tenia l’estació de tren més gran d’Europa. Al seu article, Tània esmentaria la forta tradició comunista de la ciutat, i la seva resistència al nazisme, que va continuar fins als anys quaranta. Però no esmentaria el pensament que li acabava de venir al cap, que els magnífics edificis decimonònics de Leipzig que dataven del segle XIX encara semblaven més fastuosos al costat de l’arquitectura brutalista de l’era soviètica.

El taxi la va dur a la fira. En un gran espai que recordava un hangar, editorials d’Alemanya i d’arreu del món havien instal·lat estands on exhibien els llibres. El director de la fira la va acompanyar a fer la visita. Li va explicar que el principal negoci que s’hi feia venia de la compravenda no pas de llibres físics, sinó de drets de traducció i de publicació a altres països.

Cap al tard va aconseguir deslliurar-se del director i fer-hi un tomb tota sola.

Es va quedar parada de l’extraordinària quantitat de llibres i de la gran varietat: manuals per als usuaris de cotxes, revistes científiques, almanacs, contes infantils, bíblies, llibres d’art, atles, diccionaris, llibres de text, i les obres completes de Marx i Lenin en la majoria de les llengües europees.

Tània buscava algú que volgués traduir literatura russa i publicar-la a Occident.

Va començar a mirar si als estands hi havia novel·les russes traduïdes en altres idiomes.

L’alfabet occidental era diferent del rus, però Tània havia après alemany i anglès a l’escola, i havia estudiat alemany a la universitat, de manera que podia llegir els noms dels autors i endevinar els títols del llibres a grans trets.

Va parlar amb diversos editors. Els explicava que era periodista de l’agència de notícies TASS i els preguntava pels beneficis que obtenien de la fira. Va aconseguir algunes declaracions útils per a l’article. Ni tan sols va insinuar que tenia un llibre rus per oferir-los.

A l’estand d’una editorial de Londres anomenada Rowley va trobar una traducció anglesa de La jove guàrdia, una coneguda novel·la soviètica d’Aleksandr Fadeiev. La coneixia profusament i es va divertir desxifrant l’anglès de la primera pàgina fins que la van interrompre. Una dona atractiva, si fa no fa de la mateixa edat que ella, se li va adreçar en alemany.

—Sisplau, si té algun dubte, faci-m’ho saber.

Tània es va presentar i va entrevistar la dona sobre la fira. Les dues van descobrir ràpidament que el rus de l’editora era molt millor que l’alemany de Tània, de manera que van canviar d’idioma. Tània es va interessar per les traduccions angleses de novel·les russes.

—M’agradaria publicar-ne més —va dir l’editora—. Però les novel·les soviètiques contemporànies, fins i tot la que té ara a les mans, són servilment procomunistes.

—Que vol publicar propaganda antisoviètica? —Tània fingia que volia tocar un tema espinós.

—No, i ara —va dir l’editora amb un somriure tolerant—. Els escriptors tenen tot el dret a voler els seus governs. La meva empresa mateix publica un bon feix de llibres que celebren l’Imperi Britànic i els seus triomfs. Però un autor que no vegi absolutament res de dolent en la societat que l’envolta no se l’escoltarà ningú. És més intel·ligent aportar-hi un pessic de crítica, encara que només sigui per guanyar credibilitat.

A Tània li va agradar aquella dona.

—Podríem tornar a quedar?

L’editora va vacil·lar.

—Que té alguna cosa per a mi?

Tània no va contestar la pregunta.

—On s’allotja?

—A l’Europa.

Tània tenia una habitació reservada al mateix hotel. Era pràctic.

—Com es diu?

—Anna Murray. I vostè?

—Ens tornarem a veure —va dir Tània, i va marxar.

L’instint li deia que Anna Murray era de fiar, un instint esmolat després d’un quart de segle de viure a la Unió Soviètica; però en aquesta ocasió els fets avalaven aquest pressentiment. En primer lloc, Anna era clarament britànica, i no pas russa ni alemanya oriental fent-se passar per britànica. En segon lloc, no era ni comunista ni s’esforçava enèrgicament a demostrar que era el contrari. Per a un espia del KGB seria impossible mostrar una neutralitat tan distesa. En tercer lloc, no feia servir el llenguatge comunista. La gent que havia crescut amb l’ortodòxia soviètica no es podia estar de parlar del partit, les classes, els delegats i la ideologia. Anna no havia emprat cap d’aquestes paraules clau.

El Wartburg verd i blanc l’esperava fora. El conductor la va portar a l’Europa, on es va inscriure a la recepció. Al cap de no res ja havia deixat l’habitació i havia tornat al vestíbul.

No volia cridar l’atenció encara que fos preguntant a la recepció el número d’habitació d’Anna Murray. Com a mínim un dels recepcionistes devia ser un informador de l’Stasi i podia passar una nota en la qual informés que una periodista soviètica buscava una editora anglesa.

No obstant això, darrere del taulell de la recepció hi havia un caseller numerat on el personal deixava les claus de les habitacions i els missatges. Tània simplement va tancar un sobre buit, hi va escriure al damunt «Frau Anna Murray», i el va allargar sense dir res. El recepcionista de seguida el va desar a la casella de l’habitació 305.

Hi havia la clau a la casella, la qual cosa volia dir que Anna Murray no era a la seva habitació en aquells moments.

Tània va anar al bar però Anna no hi era. Hi va passar una hora bevent una cervesa a glops i fent un esborrany de l’article en una llibreta. Després va entrar al restaurant. Anna tampoc no hi era. Segurament havia sortit a sopar amb els seus companys en algun restaurant de la ciutat. Finalment va seure sola i va demanar l’especialitat local, allerlei, un plat vegetarià. Va seure amb el cafè a la taula durant una altra hora i després va marxar.

En passar pel vestíbul es va tornar a fixar en el caseller. La clau de la 305 havia desaparegut.

Tània va tornar a la seva habitació, va agafar el mecanoscrit, i es va encaminar a la porta de l’habitació 305.

Quan hi va arribar va dubtar. Un cop hagués fet el pas, ja estaria compromesa fins al coll. Cap coartada no explicaria la seva actuació ni l’eximiria de les conseqüències. Estava enviant propaganda antisoviètica a Occident. Si l’atrapaven, ja podia dir adéu a la vida.

Tània va picar a la porta.

Anna la va obrir. Anava descalça i duia un raspall de dents a la mà: era evident que es preparava per ficar-se al llit. Tània es va cobrir els llavis amb un dit, indicant-li silenci. En acabat va allargar a Anna el mecanoscrit.

—D’aquí a dues hores tornaré —va xiuxiuejar Tània, i va marxar.

Tània va tornar a la seva habitació i va seure damunt del llit, tremolant com una fulla.

Si Anna rebutjava l’obra es posaria trista. Ara bé, si Tània s’havia equivocat amb ella les conseqüències serien nefastes: l’editora potser se sentiria obligada a alertar les autoritats; potser tindria por que guardant silenci l’acusessin de participar en una conspiració; potser pensaria que el més sensat era informar d’aquella proposta il·lícita.

Però Tània va arribar a la conclusió que la majoria dels occidentals no pensaven d’aquella manera. Si bé Tània havia pres extremes precaucions, Anna no podria pensar que cometia un crim simplement per llegir un mecanoscrit.

Per tant, la principal pregunta era si a Anna li agradaria l’obra de Vassili. A en Daniïl li havia agradat, com també als editors del Nou Món. Però havien estat aquestes les úniques persones que havien llegit l’obra, i totes eren russes. Com reaccionaria un estranger? Tània estava convençuda que Anna trobaria l’obra ben escrita, però la commouria? Li trencaria el cor?

Passats uns minuts de les onze, Tània va tornar a l’habitació 305.

Anna va obrir la porta amb el mecanoscrit a la mà.

Tenia la cara amarada de llàgrimes.

—És intolerable —va dir—. Ho hem d’explicar al món.

Una nit de divendres Dave va descobrir que Lew, el bateria dels Plum Nellie, era homosexual.

Fins llavors pensava que Lew simplement era tímid. Moltes noies volien anar-se’n al llit amb nois que tocaven en grups de música, i el camerino de vegades semblava un bordell, però Lew mai no se n’aprofitava. Això tampoc no era sorprenent: n’hi havia que ho feien i d’altres no. Walli mai no s’embolicava amb les fans. Dave només de tant en tant, i Buzz, el baix, mai no tenia un no per resposta.

Els Plum Nellie tornaven a tenir l’agenda plena. «I Miss Ya, Alicia» se situava al dinovè lloc de la llista dels vint grans èxits, i continuava escalant posicions. Dave i Walli escrivien cançons plegats, amb l’esperança de fer un disc de llarga durada. Una tarda, cap al tard, van anar als estudis de la BBC a Portland Place i van fer una pregravació per a un concert que s’emetria per la ràdio. Els diners que els donaven eren misèria i companyia però era una oportunitat per promoure «I Miss Ya, Alicia». Potser la cançó s’enfilaria fins a la primera posició. I, tal com de vegades deia Dave, també es podia viure amb poca cosa.

Van sortir aclucant els ulls al sol ponent i van decidir anar a prendre alguna cosa en un pub de la vora, el Golden Horn.

—No em ve de gust prendre res —va dir Lew.

—Au va, no siguis ximple —va dir Buzz—. Mai no pots dir no a fer un beure.

—Aleshores anem a un altre pub —va demanar Lew.

—Per què?

—Fa mala pinta, aquest.

—Si et fa por que et molestin, posa’t les ulleres de sol.

Havien sortit a la televisió diverses vegades i de tant en tant els fans els reconeixien als bars i als restaurants, però poques vegades tenien problemes. Havien après a mantenir-se lluny dels llocs de trobada dels joves adolescents, per exemple, les cafeteries a tocar de les escoles, perquè fàcilment s’hi podien aglomerar els fans; als pubs de clientela més adulta, hi estaven tranquils.

Van anar, doncs, al Golden Horn i es van dirigir a la barra.

—Hola, Lucy —va dir el bàrman a Lew fent un gran somriure—. Què vols, reina, un vodka-tònic?

El grup va mirar Lew fent uns ulls com unes taronges.

—O sigui que ets un habitual? —va fer Buzz.

—Què és un vodka-tònic? —va preguntar Walli.

—Lucy? —va dir Dave.

—Qui són aquests amics teus, Lucy? —va voler saber el bàrman, neguitós.

—Cabrons, m’heu pescat —va dir Lew als tres amics.

—Ets un marieta? —va fer Buzz.

Descobert el secret, Lew es va deixar estar de romanços.

—Sóc més marieta que la tia Maria, més gai que un gallina, més amanerat que una madame i tinc més ploma que un gall d’indi. Si no fóssiu tan cecs i tan estúpids fa anys que us ho hauríeu ensumat. Sí, faig petons als homes i me n’hi vaig al llit sempre que puc d’amagat. Però no cal que patiu, que a vosaltres no us faré insinuacions: sou més lletjos que un pecat. I ara sí, fem un beure!

Dave el va aclamar i va aplaudir, i Buzz i Walli van seguir el líder del grup després de vacil·lar un moment mentre es refeien de l’impacte.

Dave estava encuriosit. N’havia sentit a parlar, dels marietes, però només de manera teòrica. Mai no havia tingut cap amic homosexual, que ell sabés; és clar que la majoria dels homosexuals ho portaven en secret, tal com havia fet Lew, perquè els seus actes es consideraven un delicte. L’àvia de Dave, Lady Leckwith, havia fet campanya perquè canviés la llei, però encara no ho havia aconseguit.

El nét donava suport a la campanya de la seva àvia, bàsicament perquè odiava la mena de gent que s’hi oposava: clergues presumptuosos, tories indignats i coronels retirats. Mai no havia arribat a pensar que la llei pesés com una llosa sobre els seus amics.

Van beure una segona ronda, i una tercera. Dave començava a anar curt de diners, però tenia grans esperances. «I Miss Ya, Alicia» es llançaria als Estats Units i si allà es convertia en un gran èxit, el grup es consolidaria. I no s’hauria de capficar mai més per l’ortografia.

El pub de seguida es va omplir. La majoria dels homes tenien un tret en comú: caminaven i parlaven d’una manera una mica afectada. Es deien «reina» i «guapa» els uns als altres. Al cap d’una estona es podien distingir fàcilment els homosexuals. Potser per això ho feien. També hi havia alguna parella de noies, duien els cabells curts i pantalons. Dave tenia la sensació de ser en un nou món.

No obstant això, no eren excloents i semblaven contents de compartir el seu pub preferit amb homes i dones heterosexuals. La meitat de la gent coneixia Lew, i de cop el grup es trobava al mig de la conversa d’una colla.

Els homosexuals tenien una manera particular de xerrar que Dave trobava molt divertida.

—Oh, Lucy! Quina gràcia! Si portem la mateixa camisa! —va exclamar un home que duia una camisa semblant a la de Lew. Després va xiuxiuejar afectadament—: Quina manca d’imaginació, bagassa! —I tothom va riure, fins i tot Lew.

Un home alt es va atansar a Dave.

—Ei, col·lega, saps qui em pot passar amfetes?

Dave sabia què li demanava. Molts músics en prenien. Se’n podien comprar de diversa varietat a llocs com el Jump Club. Ell les havia provat però no li havien agradat els efectes.

Dave va mirar severament el desconegut. Anava vestit amb texans i un jersei de ratlles, però els texans eren barats i no casaven amb el jersei, i a més duia un tall de cabells rapats estil militar. Tot ell li feia mala espina.

—No —li va respondre lacònicament, i es va girar.

En un racó s’alçava un petit escenari amb un micròfon. A les nou en punt hi va pujar un humorista que fou rebut amb aplaudiments entusiastes. Era un home vestit de dona, per bé que la perruqueria i el maquillatge eren tan reeixits que, en un escenari diferent, Dave no se n’hauria adonat.

—Un moment d’atenció, sisplau —va demanar l’humorista—. M’agradaria fer pública una notícia important.

—Jerry Robertson ha enganxat una MTS.

Tothom va esclafir a riure.

—Què és una MTS? —va preguntar Walli a Dave.

—Una malaltia de transmissió sexual —va explicar Dave—. Granets a la cigala.

L’humorista va fer una pausa.

—Ho sé perquè l’hi vaig passar jo.

El públic va tornar a riure. De sobte, es va sentir un gran rebombori a l’entrada. Dave va mirar en direcció a la porta i va veure uns quants agents de la policia uniformats que entraven a colzades.

—Oh, és la llei! —va exclamar l’humorista—. M’agrada aquest uniforme. Us heu adonat que la policia ens ve a veure sovint? Què hi deu haver que els atrau tant?

L’humorista en feia mofa, però els policies feien una desagradable cara de pocs amics. Van obrir-se pas entre la gent. Semblaven satisfets d’actuar violentament sense cap justificació. Quatre agents van entrar als lavabos d’homes.

—Potser només han vingut a fer un riu —va dir l’humorista. Un agent va pujar a l’escenari—. Vostè és inspector, oi? —li va dir l’actor en to d’insinuació—. Que potser ha vingut a inspeccionar-me?

Dos agents més van endur-se l’humorista arrossegant-lo.

—No us hi amoïneu! —cridava l’home—. Seré discret quan em corri!

L’inspector va agafar el micròfon amb brusquedat.

—Molt bé, marietes pervertides —va etzibar—. Tinc informació que en aquest local s’hi venen drogues il·legals. Si no voleu rebre, poseu-vos de cara a la paret i prepareu-vos perquè us escorcollarem.

Continuaven arribant més agents de la policia. Dave va fer una llambregada per trobar una escapatòria, però els uniformes blaus bloquejaven totes les portes. Uns quants clients es van atansar als laterals de la sala i es van posar de cara a la paret, amb posat resignat, com si ja haguessin passat per la mateixa situació altres vegades. «La policia mai fa batudes al Jump Club», va pensar Dave, «per bé que s’hi venen drogues pràcticament als ulls de tothom».

Els policies que havien entrat als lavabos en van sortir arrossegant dos homes a la força; a un d’ells li rajava sang del nas.

—Estaven al mateix compartiment, senyor —va dir un dels policies a l’inspector.

—Acusi’ls d’indecència pública.

—Ja ho pot ben dir, senyor.

Dave va rebre una dolorosa garrotada a l’esquena, que el va fer cridar.

—Cap a la paret —li va ordenar un policia empunyant una porra.

—Per què m’ho ha fet? —va preguntar Dave.

El policia va encastar la porra a tocar del nas de Dave.

—Tanca la boca, xuclapolles, o te la tanco amb la meva porra.

—Jo no sóc… —Dave no va continuar. «Que pensin el que vulguin», va pensar. «Prefereixo un marieta que un policia». Va anar cap a la paret i s’hi va quedar de peu dret tal com li havien ordenat, fregant-se el mal que el cop li havia fet a l’esquena.

Va anar a parar al costat de Lew.

—Estàs bé? —va preguntar a Dave.

—Una mica magolat. I tu?

—Res greu.

Dave entenia per què la seva àvia volia canviar la llei. S’avergonyia d’haver viscut tant de temps en la ignorància.

—Com a mínim els policies no han reconegut el grup —va dir Lew en veu baixa.

Dave va assentir amb el cap.

—No són la mena de persones que coneixen les cares de les estrelles de pop.

De cua d’ull va veure com l’inspector enraonava amb l’home malgirbat que li havia demanat per comprar amfetamines. Ara entenia que dugués els texans barats i el tall de cabells militar: es tractava d’un policia de paisà mal caracteritzat. L’home arronsava les espatlles i obria els braços fent un gest d’impotència i Dave es va afigurar que no havia pescat ningú mercadejant amb drogues.

Els agents van escorcollar tothom, i van obligar tots el clients del pub a buidar les butxaques. El que examinava Dave es va entretenir en l’escrot una bona estona, més de la necessària. «Aviam si aquests policies també són uns marietes», es va dir Dave, «i per això organitzen tot aquest enrenou».

Uns quants homes que es van negar que els escorcollessin les parts íntimes. Van rebre garrotades i els van arrestar per agressió a la policia. Un altre home duia unes pastilles que li havia receptat el metge, però tant hi feia, el van detenir igualment.

Finalment, la policia va marxar. El bàrman va anunciar consumicions a compte de la casa, però van ser ben pocs els qui van acceptar l’oferta. Els membres dels Plum Nellie van sortir del pub. Dave va decidir marxar a casa i ficar-se d’hora al llit.

—Us passa sovint, això, als homosexuals? —va preguntar a Lew mentre s’acomiadaven.

—Cada dos per tres, tio —va dir Lew—. Cada refotut dos per tres.

Jasper va anar a visitar la seva germana a Chelsea, al pis de Hank Remington, a les set de la tarda. Així s’assegurava que Anna hauria tornat de la feina i que la parella no hauria sortit. Estava nerviós. Volia una cosa d’Anna i Hank, una cosa crucial per al seu futur.

Jasper va seure a la cuina i va observar com Anna preparava el plat preferit de Hank, un entrepà de patates fregides.

—Com va la feina? —va preguntar a la seva germana per donar conversa.

—Genial —va dir ella, amb els ulls espurnejats d’entusiasme—. He descobert un nou escriptor, un dissident rus. Ni tan sols no conec el seu nom de veritat, però és un geni. Publicaré els seus relats ambientats en un camp de reclusió siberià. El llibre es titula Congelació.

—No és un títol còmic.

—És un relat còmic en algun moment, però sobretot és colpidor. Ja l’estan traduint.

—Però qui vol llegir coses sobre gent que viu en un camp de presoners? —va fer Jasper amb escepticisme.

—Tothom —va dir Anna—. Espera i veuràs. I tu, com estàs? Ja saps què faràs després de llicenciar-te?

—M’han ofert una feina de periodista en pràctiques al Western Mail, però no la vull acceptar. Per l’amor de Déu, que jo he estat director i editor del meu propi diari.

—Tens alguna resposta dels Estats Units?

—Una —va dir Jasper.

—Només una? I què diuen?

Jasper es va treure de la butxaca la carta i l’hi va mostrar. Era d’uns informatius televisius anomenats This Day.

—Només diu que no contracten gent sense fer una entrevista prèvia —va dir Anna després de llegir-la—. Quina decepció!

—M’estic plantejant prendre-m’ho al peu de la lletra.

—A què et refereixes?

Jasper va assenyalar l’adreça de la capçalera.

—Em presentaré a la redacció amb aquesta carta i diré: «He vingut a fer l’entrevista».

—Segur que admiraran la poca vergonya que tens.

—Només hi ha una pega. —Jasper va empassar-se la saliva—. Necessito noranta lliures per al bitllet d’avió, i només en tinc vint.

Anna va treure el colador amb patates de la fregidora i les va deixar escórrer. Llavors va mirar Jasper de fit a fit.

—Per això has vingut?

Ell va fer que sí amb el cap.

—Em pots deixar setanta lliures?

—Evidentment, no —va respondre Anna—. No tinc setanta lliures. Sóc una editora. Gairebé em demanes el sou d’un mes sencer.

Jasper ja s’imaginava que aquesta seria la resposta. Però la conversa no s’acabava aquí.

—I no te les pot deixar en Hank? —va dir amb les dents serrades.

Anna va abocar les patates fregides sobre una llesca de pa amb mantega. Les va ruixar amb vinagre de malta i les va salar generosament. Les va cobrir amb una segona llesca i va tallar l’entrepà per la meitat.

En aquell moment va entrar Hank a la cuina entaforant-se la camisa dins d’uns pantalons de pana taronges de cintura baixa. Duia la llarga cabellera pèl-roja encara molla de la dutxa.

—Ei, Jasper —va saludar, cordial com sempre. En acabat va fer un petó a Anna—: Uau, nena, quina bona olor!

—Hank —va dir Anna—, aquest podria ser l’entrepà més car que has menjat en ta vida.





38


Dave Williams tenia moltes ganes de conèixer el seu avi, el mal reputat Lev Peixkov.

Era la tardor del 1965 i els Plum Nellie estaven de gira pels Estats Units. Els organitzadors de l’All-Star Touring Beat Revue pagaven als músics una nit d’hotel de cada dues; l’altra nit l’havien de passar a l’autocar.

Feien l’actuació, pujaven a l’autocar a mitjanit i viatjaven fins a la ciutat següent. Dave mai no dormia bé a l’autocar. Els seients no eren gens còmodes i al fons de tot hi havia uns lavabos que empudegaven l’ambient. Per refrescar-se la gola només tenien una nevera portàtil carregada amb gasoses ensucrades del patrocinador de la gira: Dr. Pepper. Un grup de soul de Filadèlfia, els Topspins, organitzaven partides de pòquer dins del vehicle. Dave va perdre deu dòlars una nit i mai més no hi va tornar a jugar.

Arribaven a l’hotel l’endemà al matí. Si hi havia sort, s’hi inscrivien de seguida. Si no, havien de ronsejar pel vestíbul, malhumorats i bruts, fins que els hostes de la nit anterior desocupaven les habitacions. Actuaven al vespre, feien nit a l’hotel, i de bon matí sant tornem-hi a l’autocar.

Als Plum Nellie els encantava.

No feien gaire calaix, però estaven de gira per Amèrica. Fet i fet, ells hi haurien participat a canvi de res.

I, a més, hi havia les noies.

Buzz, el baix, acostumava a tenir un grupet de fans a l’habitació de l’hotel de dia i de nit. Lew explorava amb gran entusiasme el món dels marietes, si bé els nord-americans s’estimaven més dir «gai» que «marieta». Quant a Walli, es va mantenir fidel a Karolin, però així i tot era feliç fent realitat el seu somni de ser una estrella del pop.

A Dave no li agradava gaire embolicar-se amb les fans, però a la gira hi havia noies espectaculars. Va fer una temptativa amb la rossa Joleen Johnson, de les Tamettes, però el va rebutjar al·legant que estava feliçment casada des dels tretze anys. Després ho va provar amb Little Lulu Small, que era molt coqueta, però no hi havia manera que entrés a l’habitació de Dave. Una nit, però, va començar a xerrar amb Mandy Love, de les Love Factory, un grup de noies negres de Chicago. Tenia uns ulls grans i marrons, la boca ampla i una fina pell bronzejada, sedosa al tacte dels capcirons dels dits de Dave. Ella el va introduir a la marihuana, que li va agradar més que la cervesa. Després d’Indianapolis, van passar totes les nits d’hotel junts, per bé que havien de ser discrets: el sexe interracial era delicte en alguns estats.

L’autocar va arribar a Washington DC un matí de dimecres. Dave tenia una cita: havia quedat per dinar amb l’avi Peixkov. La seva mare, Daisy, ho havia organitzat tot.

Dave s’havia arreglat per al compromís amb la roba que esqueia a l’estrella del pop que era: camisa vermella, pantalons blaus de cintura baixa, jaqueta de tweed grisa amb doble quadrícula vermella i unes botes de punta estreta amb taló cubà. Dave va agafar un taxi a l’hotel barat on s’allotjaven tots els músics per anar al fastuós hotel on tenia la suite el seu avi.

El noi tenia una gran curiositat. D’aquell vell n’havia sentit a dir coses de tots colors. Si les llegendes familiars eren certes, Lev havia mort un policia a Sant Petersburg i després havia fugit de Rússia, abandonant una nòvia embarassada. A Buffalo havia prenyat la filla del seu cap, s’hi havia casat i havia heretat una fortuna. Havia estat sospitós d’assassinar el sogre, però mai no el van arribar a imputar. Durant la llei seca, havia estat contrabandista. De casat amb la mare de Daisy, havia tingut diverses amants, fins i tot l’estrella del cinema Gladys Angelus. I així podia continuar una bona estona.

Mentre l’esperava al vestíbul de l’hotel, Dave es preguntava quina cara devia fer Lev. Mai no s’havien vist. Segons deien, l’avi havia visitat Londres en una ocasió, quan Daisy es va casar amb el primer marit, Boy Fitzherbert; però no hi havia tornat mai més.

Daisy i Lloyd viatjaven als Estats Units cada cinc anys aproximadament, sobretot per visitar Olga, la mare de Daisy, que vivia en una llar d’avis de Buffalo. Dave sabia que Daisy no sentia un gran amor pel seu pare. Lev havia estat un pare absent quasi tota la seva infància. L’home havia tingut una segona família a la mateixa ciutat —una amant, Marga, i un fill il·legítim, Greg— i feia l’efecte que se’ls havia estimat més que no pas Daisy i la seva mare.

Dave es va fixar en un home que era a l’altre extrem del vestíbul. Rondava la setantena, lluïa un vestit gris platejat i corbata de ratlles vermelles i blanques. Li va venir a la memòria la seva mare dient que el seu pare sempre havia estat un dandi.

—És l’avi Peixkov? —va fer Dave amb un gran somriure.

—No portes corbata? —li va preguntar Lev després de fer una encaixada.

Dave topava amb aquesta mena de comentaris constantment. Per algun motiu que ell no sabia quin era, les generacions més velles es creien amb el dret de ficar-se amb la roba dels joves. Dave comptava amb un ventall de respostes típiques, de la més atenta a la més hostil.

—Quan era un adolescent a Sant Petersburg, avi, com vestien els nois com vostè?

L’expressió severa de Lev es va transformar en un gran somriure que li va il·luminar el rostre.

—Jo portava una jaqueta amb botons nacrats, una armilla, un rellotge de butxaca amb cadeneta de llautó i una gorra de vellut. I duia els cabells llargs amb la clenxa al mig, exactament com tu.

—Així, doncs, ens assemblem —va dir Dave—. Excepte que jo no he matat mai ningú.

Lev es va quedar un moment perplex i després va esclafir a riure.

—Ets un noi espavilat —va dir—. Has heretat la intel·ligència del teu avi.

Una dona amb barret i un elegant abric blau es va posar al costat de Lev. Caminava com una model, si bé devia rondar l’edat de l’avi.

—Et presento la Marga. No és la teva àvia.

«L’amant», va pensar Dave.

—Evidentment és massa jove per ser àvia —va dir Dave amb un somriure—. Com vol que l’anomeni?

—Ets molt galant! —va contestar ella—. Em pots dir Marga. Jo també vaig ser cantant, tot i que mai no vaig arribar a tenir tan d’èxit com tu. —Tenia una expressió nostàlgica—. En aquell temps devorava nois guapos com tu per esmorzar.

«Veig que les cantants no han canviat», va meditar Dave pensant en Mickie McFee.

Van entrar al restaurant. Marga va fer tot de preguntes sobre Daisy, Lloyd i Evie. Estaven entusiasmats de sentir que Evie havia fet carrera com a actriu, tenint en compte que Lev era amo d’un estudi de Hollywood. Però Lev estava més interessat en el nét i els seus negocis.

—Dave, diuen que ets milionari —va fer Lev.

—Romanços —va dir Dave—. Venem discos a carretades, però no entren tants diners com la gent es pensa. De cada disc en traiem un penic. És a dir, si em venem un milió de còpies, posa que cadascú es treu prou diners per comprar-se un cotxe petit.

—Doncs hi ha algú que us roba —va opinar Lev.

—No m’estranyaria —va admetre Dave—. Però tampoc no sé què fer-hi. Vaig despatxar el primer mànager i aquest d’ara és molt millor, però encara no em puc permetre comprar una casa.

—Jo estic ficat en el negoci del cinema i de vegades venem discos de les bandes sonores, o sigui que he vist com treballen les discogràfiques. Vols un consell?

—Sí, i tant.

—Crea la teva discogràfica.

Dave no se’n sabia avenir. Havia estat pensant justament el mateix, però li havia semblat una fantasia.

—Ho veu viable?

—Imagino que pots llogar un estudi de gravació, per un dia o dos, o pels dies que necessitis.

—Podem gravar la música i suposo que ja trobarem una empresa que ens fabriqui els discos, però no tinc tan clar que els puguem vendre. No m’agradaria dedicar temps a gestionar un equip de comercials, encara que sabés fer-ho.

—És que no cal que ho facis. Que la gran companyia discogràfica s’encarregui de les vendes i la distribució, i cobri un percentatge. Ells es quedaran les sobralles i tu t’emportaràs els beneficis.

—No sé si s’hi avindran.

—No els agradarà, però ho acceptaran, perquè no es poden permetre perdre’t.

—Suposo que sí.

Dave es va sentir captivat per aquell vell astut, malgrat la seva reputació de criminal.

Lev encara no havia acabat.

—I què me’n dius de la publicació? Tu escrius les cançons, oi?

—Normalment les escrivim en Walli i jo. —Walli era qui transcrivia les cançons sobre paper, perquè la cal·ligrafia i l’ortografia de Dave eren tan pèssimes que era impossible llegir les lletres; però l’acte creatiu era una col·laboració de tots dos—. Traiem un petit extra dels drets per la composició musical.

—Un petit extra? Si hauries de cobrar drets a grapats. M’hi jugo el que vulguis que la teva discogràfica contracta un representant extern que s’emporta un bon pessic.

—Cert.

—I si grates una mica trobaràs que aquest representant extern també contracta un altre representant que s’emporta un altre pessic, i així fins a l’infinit. I tota la gent que s’emporta una part són membres de la mateixa corporació. Mentre ells s’embutxaquen el vint-i-cinc per cent tres o quatre vegades, tu no cobres ni cinc. —Lev va sacsejar el cap amb cara de lamentació—. Crea la teva discogràfica. Mai no faràs diners si no ets tu qui ho controla tot.

—Quants anys tens, Dave? —li va preguntar Marga.

—Disset.

—Que jove. Però almenys ets prou hàbil per estar al cas dels negocis.

—M’agradaria ser més llest.

Després de dinar van anar al bar de l’hotel.

—L’oncle Greg farà el cafè amb nosaltres —va anunciar Lev—. És el germanastre de la teva mare.

Dave va recordar que Daisy parlava de Greg amb tendresa. Segons deia, de jove havia comès algunes imprudències, però ella també. Greg era senador republicà, però la seva germana fins i tot l’hi perdonava.

—El meu fill, en Greg, no s’ha casat mai —va explicar Marga—. Però té un fill, en George.

—És un secret de domini públic. A Washington ningú no en parla, però tothom ho sap. Greg no és l’únic congressista amb un fill bastard.

Dave sabia qui era George. La seva mare n’hi havia parlat i, de fet, Jasper Murray l’havia conegut. Dave tenia la sensació que era genial tenir un cosí negre.

—Aleshores, en George i jo som els seus néts —va deduir Dave.

—Això mateix.

—Mira, ja vénen en Greg i en George —va anunciar Marga.

Dave va alçar la vista. Un home de mitjana edat travessava el bar; duia un elegant vestit de franel·la grisa que necessitava una raspallada i un bon cop de planxa. L’acompanyava un negre ben plantat d’uns trenta anys, abillat de vint-i-un botons amb un vestit de moher gris fosc i una corbata estreta.

Pare i fill es van atansar a la taula i van fer un petó a Marga.

—Greg, et presento el teu nebot, Dave Williams. George, aquest és el teu cosí anglès.

Tots dos van seure. Dave va observar que George, tot i ser l’única persona de pell negra de la sala, era un home d’aplom, segur de si mateix. Les estrelles de pop negres es deixaven els cabells llargs, com tothom que treballava en el món de l’espectacle, però George els duia ben curts, possiblement perquè estava ficat en política.

—Què, pare? T’hauries imaginat una família com aquesta? —va etzibar Greg.

—Escolta el que et diré —va dir Lev—. Si poguessis retrocedir en el temps i anar a l’edat que ara té en Dave, i poguessis conèixer el jove Lev Peixkov i contar-li com acabaria sent la seva vida, saps què et diria el jove Lev? Et diria que estàs tocat del bolet.

Aquell vespre George havia convidat Maria Summers a sopar per celebrar els vint-i-nou anys de la noia.

Maria el tenia preocupat. Havia canviat de feina i s’havia traslladat a un altre pis, però encara no tenia parella. Quedava amb les noies del Departament d’Estat si fa no fa un cop a la setmana, i sortia amb George assíduament, però no tenia una vida romàntica. George temia que encara estava de dol. Aviat faria dos anys de l’assassinat, però hi havia persones que fins i tot podien necessitar més temps per recuperar-se de la mort del seu amant.

L’afecte que tenia a Maria era ben diferent del que se sent per un germà. La trobava seductora i atractiva, com sempre d’ençà que es van conèixer a Alabama, al Viatge per la Llibertat. Maria despertava en George el mateix sentiment que l’esposa de Skip Dickerson, una dona espaterrant i encantadora. Com la dona del seu millor amic, Maria tampoc no estava disponible. Si la vida hagués anat d’una altra manera, segurament George estaria feliçment casat amb ella. Però George estava amb Verena, i Maria no volia ningú.

Van anar al Club Jockey. Maria duia un vestit de llana grisa, elegant però senzill. No portava cap joia i no es treia les ulleres per a res. El postís començava a estar una mica passat de moda. Tenia una cara bonica i una boca sensual, i —encara més important— era afectuosa: hauria pogut trobar fàcilment un home, si s’ho hagués proposat. No obstant això, la gent va començar a dir que era una noia de carrera, per a la qual la feina era la seva prioritat en la vida. Però George no creia que fos possible trobar la felicitat en la projecció professional exclusivament, i això l’amoïnava.

—M’acaben d’oferir un ascens —va dir ella quan seien a la taula del restaurant.

—Felicitats! —va exclamar George—. Celebrem-ho amb xampany.

—Oh, no, gràcies. Demà haig de treballar.

—Però si avui és el teu aniversari!

—Tant és, no en vull, de xampany. Potser més tard em prenc una copeta de conyac per agafar el son.

George va arronsar les espatlles.

—Entesos, suposo que aquesta serietat és la que explica l’ascens. Sé que ets intel·ligent, capaç i extremament ben educada, però tot això no serveix de gaire si tens la pell negra.

—Per descomptat. És quasi impossible que la gent de color pugui ocupar llocs destacats en el govern.

—Et felicito per haver superat aquest prejudici. És tot un repte.

—Les coses han canviat d’ençà que vas marxar del Departament de Justícia, i saps per què? El govern intenta convèncer els cossos policials del sud perquè contractin negres, però els del sud els contesten: «Per què no us fixeu en el vostre personal, són tots blancs!». De manera que els alts càrrecs del govern se senten pressionats i per demostrar que ells no tenen prejudicis han d’ascendir la gent de color.

—Segurament es pensen que amb un exemple ja n’hi ha prou.

—Més que prou —va dir Maria, enriolada.

Van demanar el que volien prendre al cambrer. George va pensar que tant ell com Maria havien aconseguit trencar la barrera del color, però això no demostrava que els obstacles haguessin deixat d’existir. Al contrari, ells eren l’excepció que confirma la regla.

Maria compartia les seves mateixes idees.

—Sembla que Bobby Kennedy sàpiga el que es fa —va comentar.

—Quan el vaig conèixer, Bobby pensava que els drets civils el distreien de problemes més importants. Però el millor que té és la seva capacitat per entrar en raó i canviar de parer si cal.

—Com li va?

—Encara és una mica d’hora —va dir George evasivament. Bobby havia estat escollit senador per Nova York, i ell era una de les seves persones de confiança. A George li feia l’efecte que Bobby no acabava d’encaixar bé en el seu nou paper. Havia viscut tants canvis (va ser el màxim assessor del seu germà, el president Kennedy; el president Johnson l’havia deixat de banda i llavors era un senador novell) que corria el risc de perdre la noció de qui era.

—Hauria d’alçar més la veu contra la guerra del Vietnam! —Maria tenia unes idees vehements sobre la guerra, i George tenia la sensació que volia pressionar-lo—. El president Kennedy estava reduint la nostra participació al Vietnam i es va negar una vegada i una altra a enviar-hi tropes terrestres —va explicar—. Però tan bon punt Johnson va arribar a la presidència hi va enviar tres mil cinc-cents marines i el Pentàgon de seguida en va demanar més. Al juny encara van demanar cent setanta-cinc mil militars més i el general Westmoreland va dir que serien insuficients! I Johnson no deixa de mentir constantment.

—Ho sé. I el bombardeig al Vietnam del Nord havia de fer seure Ho Chi Minh a la taula de negociacions, però sembla que només ha servit per donar ales als comunistes.

—Que és exactament el que es preveia quan el Pentàgon es va plantejar l’estratègia que havien de seguir.

—Ah sí? No crec que Bobby n’estigui al corrent. —George l’hi comunicaria l’endemà mateix.

—No és de domini públic, però es van plantejar dues possibilitats d’analitzar els efectes que tindria un bombardeig al Vietnam del Nord. Totes dos apuntaven a un mateix resultat: una intensificació dels atacs del Vietcong al Vietnam del Sud.

—Precisament l’espiral de fracàs i d’intensificació que Jack Kennedy temia.

—I el fill gran del meu germà aviat entrarà en l’edat militar. —La cara de Maria revelava l’angoixa pel que li pogués passar al nebot—. No vull que matin l’Stevie! Com és que el senador Kennedy no manifesta la seva oposició?

—Sap que el perjudicaria.

Maria no estava disposada a acceptar-ho.

—Tu creus? La gent no vol aquesta guerra.

—La gent no vol polítics que debilitin les nostres tropes amb la seva crítica de la guerra.

—Bobby no pot permetre que l’opinió pública li imposi el que ha de fer.

—Els homes que no escolten l’opinió pública no aguanten gaire temps en política, almenys, en una democràcia.

Maria va alçar la veu, decebuda.

—O sigui que mai ningú no podrà oposar-se a la guerra?

—Potser precisament per això entrem en tantes guerres.

Va arribar el primer plat i Maria va canviar de tema.

—Com li va, a la Verena?

George creia que coneixia Maria prou bé per ser honest amb ella.

—L’adoro —va dir—. Cada vegada que ve, un cop al mes, es queda al meu pis. Però no em fa l’efecte que vulgui que la relació es consolidi.

—Si volgués viure amb tu, hauria d’instal·lar-se a Washington.

—I què hi ha de dolent?

—La feina la té a Atlanta.

George no hi veia el problema.

—La majoria de les dones viuen on el marit té la feina.

—Les coses estan canviant. Si els negres poden ser iguals, per què no les dones?

—Au, vinga! —va exclamar George fent servir un to indignat—. No és el mateix.

—I tant que no. El sexisme és pitjor. La meitat de la humanitat viu esclavitzada.

—Esclavitzada?

—Pensa en quantes mestresses de casa treballen penosament tot el dia sense cobrar ni un cèntim! I gairebé arreu del món, si una dona abandona el marit, la policia l’arrestarà i la portarà a casa. De qui treballa sense cobrar i no pot deixar la feina se’n diu esclau, George.

El comentari de Maria va incomodar George, i més encara perquè li feia l’efecte que Maria no s’equivocava. Amb tot, va veure l’oportunitat de treure el tema que realment el preocupava.

—I per això no t’has casat?

Maria semblava neguitosa.

—En part sí —va dir, desviant la mirada.

—I quan creus que podràs tornar a sortir amb algú?

—Aviat, m’imagino.

—No et ve de gust?

—Sí, però passa que tinc molta feina i em queda poc temps lliure.

—Et penses que cap home no podrà estar a l’altura de l’home que vas perdre.

Maria no ho va negar.

—M’equivoco? —va preguntar ella.

—Jo crec que podries trobar un home que estigués més per tu. Un home llest, atractiu i lleial.

—Potser.

—Aniries a una cita a cegues?

—Potser sí.

—Tant hi fa si és blanc o negre?

—Hauria de ser negre. Sortir amb nois blancs és massa complicat.

—D’acord. —George pensava en Leopold Montgomery, el periodista. Però de moment no va dir res—. Com estava el bistec?

—Es desfeia a la boca. Gràcies per convidar-me a sopar. I per recordar-me que avui és el meu aniversari.

Van menjar les postres, i en acabat van prendre un cigaló de brandi.

—Tinc un cosí blanc —va dir George—. Què et sembla! Es diu Dave Williams. L’he conegut avui.

—I com és que no l’has conegut fins ara?

—És un cantant de pop britànic i està de gira per aquí amb el seu grup, els Plum Nellie.

Maria no n’havia sentit a parlar.

—Fa deu anys em sabia tots els èxits musicals del moment i estava al dia dels concerts. M’estic fent gran.

George va somriure.

—Avui en fas vint-i-nou.

—Un any més i ja en tindré trenta! Què se n’ha fet, del temps?

—El seu gran èxit es diu «I Miss Ya, Alicia».

—Ah, sí. Vaig sentir aquesta cançó a la ràdio. Dius que el teu cosí toca en aquest grup?

—Sí.

—T’ha caigut bé?

—Sí. És jove, encara no té els divuit, però és força madur, i ha captivat l’avi, el rus geniüt.

—L’has vist tocar?

—No. Em regalava una entrada per a un concert, però només actuen aquesta nit aquí, i jo ja tenia una cita.

—Oh, George. L’hauríem pogut cancel·lar.

—El dia del teu aniversari? Ni parlar-ne. —George va demanar el compte.

Va acompanyar Maria a casa seva amb un Mercedes antiquat. Ella s’havia traslladat a un apartament més gran del mateix barri, Georgetown.

Els va sorprendre veure un cotxe de la policia fora de l’edifici amb el llum d’emergència encès.

George va acompanyar Maria fins a la porta. Un policia blanc la custodiava.

—Que passa res, agent? —va preguntar George.

—Aquesta nit han entrat a tres pisos d’aquest edifici —va dir el policia—. Viuen aquí?

—Jo sí! —va dir Maria—. Han entrar a robar al quatre?

—Anem a veure-ho.

Van entrar a l’edifici. Havien forçat la porta de Maria. La noia empal·lidia a mesura que s’endinsava al pis. George i el policia la seguien de prop.

Maria va fer una llambregada, desconcertada.

—Sembla que està tot tal com ho he deixat. —Al cap d’un segon va afegir—: Excepte que tots els calaixos estan oberts.

—Ha de mirar si li falta res.

—No tinc res de valor.

—Normalment s’emporten diners, joies, alcohol i armes.

—Porto a sobre el rellotge i l’anell. No bec, i li ben asseguro que no tinc cap arma. —Va anar a la cuina, George els mirava des de la porta que era oberta. Maria va obrir una llauna de cafè—. Tenia vuitanta dòlars aquí —va dir a l’agent—. Han volat.

El policia en va prendre nota.

—Vuitanta exactes?

—Tres bitllets de vint i dos de deu.

Hi havia una altra cambra. George va creuar la sala d’estar i va obrir la porta que donava a l’habitació.

—George! No hi entris aquí! —va cridar Maria.

Massa tard.

George es va quedar al llindar de la porta ullant l’habitació desconcertat.

—Déu meu! —va dir. En aquell moment va entendre per què Maria no sortia amb cap home.

Maria es va girar, avergonyida.

El policia va avançar George i va entrar a l’habitació.

—Uau —va dir—. Aquí hi deu tenir més de cent fotos del president Kennedy! Devia ser una admiradora seva, oi?

Maria no podia parlar.

—Sí —va aconseguir murmurar esmaperduda—. Una admiradora.

—Les espelmes, les flors i tot això és impressionant.

George va desviar la mirada.

—Maria, em sap greu haver obert la porta —va dir amb la boca petita.

Ella va fer que no amb el cap, com si li digués que no calia que s’excusés: havia estat un accident. Però George sabia que havia violat un secret, que havia profanat un lloc sagrat, i es maleïa els ossos.

El policia continuava parlant.

—És com…, com n’hi diuen, en una església catòlica? La paraula seria un santuari.

—Exacte —va dir Maria—. És un santuari.

El programa televisiu This Day pertanyia a una corporació de canals de televisió, emissores de ràdio i productores, alguns dels quals estaven situats en gratacels del centre de la ciutat. Al Departament de Recursos Humans hi treballava una dona de mitjana edat força atractiva, la senyora Salzman, que va caure presonera dels encants de Jasper Murray. Salzman va encreuar les cames, que eren molt esveltes, se’l va mirar amb murrieria per sobre de les ulleres de pasta blaves i s’hi va dirigir anomenant-lo «senyor Murray». Ell li va encendre el cigarret i la va anomenar «Ulls Blaus».

La dona sentia llàstima per Murray. El noi havia fet el viatge des d’Anglaterra amb l’esperança que l’entrevistessin per a una feina que no existia. This Day mai no contractava periodistes novells: els qui hi treballaven eren redactors televisius, productors, càmeres i documentalistes periodístics il·lustres. Molts d’ells s’havien fet un nom en la professió. Fins i tot les secretàries eren veteranes del periodisme. Jasper va insistir inútilment dient-li que ell no era novell, que havia estat director del seu propi diari. Però la premsa estudiantil no comptava, li va explicar compassivament la senyora Salzman.

Jasper no podia tornar a Londres: seria massa humiliant. Faria tots els possibles per quedar-se als Estats Units. El lloc que tenia al Western Mail ja el devia haver ocupat algú altre.

Va suplicar a la senyora Salzman que li trobés una feina, qualsevol, encara que fos mal pagada, qualsevol lloc dins la corporació de la qual formava part el programa This Day. Jasper li va ensenyar la targeta verda que havia aconseguit a l’ambaixada americana de Londres, que li concedia el permís per trobar feina als Estats Units. Ella li va dir que tornés al cap d’una setmana.

Jasper s’allotjava en una residència d’estudiants internacional al sud-est de Nova York per un dòlar la nit. Es va dedicar una setmana a descobrir Nova York a peu, així no gastava. Finalment va tornar a visitar la senyora Salzman, aquesta vegada amb una rosa a la mà. I ella li va donar feina.

Era una feina de baixa categoria: mecanògraf de segon grau d’una emissora de ràdio local. Havia d’escoltar la ràdio tot el dia i deixar constància de tot el que havia passat: quins anuncis llançaven, quins discos posaven, a qui entrevistaven, la llargada dels butlletins de notícies, de la previsió del temps i dels informes del trànsit. A Jasper no li importava. Ja hi tenia un peu a dins. I havia aconseguit una feina als Estats Units.

El Departament de Recursos Humans, l’emissora de ràdio i el plató del This Day estaven tots en el mateix gratacel, i Jasper esperava poder establir contacte amb l’equip del This Day, però mai no en tenia ocasió. El programa el portava un grup d’elit que es mantenien al marge de tot.

Un matí Jasper va topar a l’ascensor amb Herb Gould, editor del This Day, un home d’uns quaranta anys amb un vestigi de barba rasurada moradenca. Jasper es va presentar.

—Sóc un gran admirador del seu programa —va dir.

—Gràcies —va respondre Gould educadament.

—El meu somni és treballar per a vostè —va continuar Jasper.

—Ara mateix no busquem ningú —va dir Gould.

—Un dia, si té una estona, m’agradaria ensenyar-li els articles que he escrit per als diaris nacionals britànics. —L’ascensor es va aturar. A la desesperada, Jasper continuava amb el seu discurs—: He escrit…

Gould va fer un gest amb la mà per silenciar-lo i va sortir de l’ascensor.

—Gràcies de totes maneres —va dir, i va desaparèixer.

Al cap d’uns dies, Jasper seia davant la màquina d’escriure amb els auriculars posats i va sentir la mel·líflua veu de Chris Gardner, el presentador del magazín de mig matí: «El grup britànic Plum Nellie és avui a Nova York i aquesta nit actua en un concert de l’All-Star Touring Beat Review». Jasper va dreçar les orelles. «Ens hauria agradat entrevistar aquests nois, els nous Beatles del moment, però la promotora ens ha dit que no tenen temps. Malgrat tot, aquí teniu el seu últim gran èxit, escrit per Dave i Walli: “Goodbye London Town”».

Així que el disc va començar a sonar, Jasper es va treure els auriculars d’una revolada, es va aixecar de la taula va enfilar el passadís i va entrar a l’estudi.

—Puc aconseguir una entrevista amb els Plum Nellie —va dir.

En antena, Gardner feia veu d’estrella del cinema, el clàssic protagonista romàntic, però en la vida real era un home poc atractiu amb caspa a les muscleres d’una jaqueta de punt.

—I com t’ho faràs, Jasper? —va fer amb cert escepticisme.

—Conec el grup. Vaig créixer amb Dave Williams. La meva mare i la seva són íntimes.

—Pots aconseguir que el grup vingui a l’estudi?

Probablement Jasper ho hauria pogut fer, però no era pas això el que li interessava.

—No —va dir—. Però si em dóna un micròfon i una gravadora li ben asseguro que els entrevisto al camerino.

Hi va haver una mica d’enrenou burocràtic. El director de l’emissora era reticent a permetre que un aparell tan car com una gravadora sortís de l’edifici. Però a les sis de la tarda Jasper era entre bastidors amb el grup.

Chris Gardner només volia cinc minuts d’insulsos comentaris de la banda: si els agradaven els Estats Units, què pensaven de les noies que xisclaven als concerts, si enyoraven casa seva. Però Jasper volia aportar a l’emissora de ràdio alguna cosa més. Es va agafar l’entrevista com el passaport a una feina amb cara i ulls a la televisió. Havia de causar una sensació que commogués Amèrica.

Primer els va entrevistar tots alhora, els va fer preguntes trivials sobre els inicis a Londres, buscava crear un ambient distès. Els va explicar que l’emissora els volia mostrar com a persones de talent: aquesta era la clau que empraven els periodistes per fer preguntes personals indiscretes, però eren massa joves i inexperts per saber-ho. Tots es van obrir a Jasper, excepte Dave que es va mostrar més reservat, potser perquè recordava la polseguera que havia aixecat l’article de Jasper sobre Evie i Hank Remington. Els altres confiaven en ell. Una altra cosa que encara havien d’aprendre era que un no es podia refiar mai de cap periodista.

Llavors Jasper va demanar d’entrevistar-los d’un a un. Va començar per Dave, perquè era el líder. A ell li va donar peixet: va evitar fer-li preguntes incòmodes i no li va rebatre cap resposta. Dave va tornar al camerino amb posat serè, cosa que va alimentar la confiança dels altres.

A Walli el va entrevistar l’últim.

Walli era el que de debò tenia una història per explicar. Però s’obriria? Jasper s’hi va esmerçar de valent per aconseguir-ho.

Va col·locar les dues cadires ben a prop, i va parlar amb Walli en un to de veu baix, per crear una imatge de privacitat; tot i que milions d’oients escoltarien les seves paraules. Va posar un cendrer a tocar de la cadira de Walli per animar-lo a fumar; segur que un cigarret el faria sentir més relaxat. Walli se’n va encendre un.

—Com eres de petit? —va preguntar Jasper amb un somriure, com si fos una conversa informal—. Un bon nen, un trasto?

Walli va somriure obertament.

—Un trasto —va dir, i va riure.

Començaven amb bon peu.

Walli va parlar de la seva infantesa al Berlín de la postguerra i del seu precoç interès per la música, del club Minnesänger, on va quedar segon en el concurs. Aquesta anècdota el va dur a parlar de Karolin d’una manera natural i va explicar com es van conèixer aquella nit. Walli s’apassionava explicant el duo musical que formaven tots dos, com triaven les cançons i les tocaven plegats; quedava ben palès com estimava la noia, encara que no ho digués.

Aquí hi havia teca, més que en qualsevol entrevista habitual d’una estrella del pop, però Jasper encara no en tenia prou.

—Us ho passàveu bé, fèieu bona música i acontentàveu el públic —va concloure Jasper—. Però què va passar?

—Vam cantar «If I Had a Hammer».

—Per què va ser un error? Explica-m’ho.

—A la policia no li va agradar. El pare de Karolin tenia por de perdre la feina per culpa nostra, de manera que la va obligar a deixar el grup.

—O sigui que, al final, l’únic lloc on podies tocar la música que t’agradava era a la part occidental de la ciutat.

—Sí —va dir Walli breument.

Jasper notava que Walli intentava contenir un rampell de passió.

I no s’equivocava.

—No vull parlar gaire de la Karolin —va afegir després de vacil·lar un moment—. Li podria causar problemes.

—No crec que la policia secreta de l’Alemanya Oriental escolti la nostra emissora —va dir Jasper amb un somriure.

—No, però tot i això…

—No emetré res que la posi en perill, tens la meva paraula.

Era una falsa promesa, però Walli la va acceptar.

—Gràcies —va dir.

Jasper va atacar de seguida.

—M’imagino que l’única cosa que et vas poder endur quan vas marxar va ser la guitarra.

—Exacte. Va ser un dit i fet.

—Vas robar un vehicle…

—Jo treballava per al líder d’una banda muntant els equips de música. Vaig fer servir la seva furgoneta.

Jasper sabia que aquesta història, per bé que a la premsa alemanya havia estat una notícia molt destacada, als Estats Units no s’havia cobert a bastament.

—Vas conduir fins al punt de control…

—I vaig envestir la barrera de fusta.

—I els guàrdies et van disparar.

Walli només va assentir amb el cap.

Jasper va abaixar més el to de veu.

—I la furgoneta va atropellar un guàrdia.

Walli va tornar a assentir amb el cap. Jasper li hauria volgut dir: «Que això és la ràdio. Vols parar de fer que sí amb el cap?!».

—I…? —va dir a l’últim.

—El vaig matar. —Va dir finalment Walli—. Vaig matar aquell home.

—Però ell t’intentava matar.

Walli va fer que no amb el cap, com si Jasper no ho entengués.

—Tenia la meva edat —va dir Walli—. Més tard vaig llegir els diaris. Tenia xicota.

—I per a tu això és important…

Walli va tornar a assentir.

—Què significa per a tu? —va preguntar Jasper.

—Era com jo —va dir Walli—. Amb la diferència que a mi m’agradaven les guitarres i a ell les armes.

—Però treballava per al règim que et retenia a l’Alemanya Oriental.

—Només érem dos nois. Jo vaig fugir perquè ho havia de fer. Ell em va disparar perquè ho havia de fer. El Mur és maligne.

Li acabava de fer unes declaracions tan bones que Jasper va haver de sufocar l’eufòria. Mentalment escrivia l’article que oferiria al diari sensacionalista New York Post. Ja veia el titular:


L’ANGOIXA SECRETA DE WALLI, L’ESTRELLA DEL POP

Però encara en volia més.

—La Karolin no va marxar amb tu.

—No es va presentar. No vaig entendre’n els motius. Estava molt decebut, i no ho podia entendre. Però jo vaig fugir igualment. —Absort en el dolor del record, Walli havia perdut de vista que havia de parlar amb cautela.

—Però vas tornar a buscar-la. —Jasper continuava esperonant-lo a parlar.

—Vaig conèixer una gent que estava excavant un túnel per als dissidents. Necessitava saber per què Karolin no s’havia presentat. De manera que vaig recórrer el túnel en el sentit oposat, cap a l’est.

—Quin perill.

—Si m’haguessin enxampat, sí.

—I et vas poder trobar amb la Karolin llavors…

—Em va dir que estava embarassada.

—I no volia fugir amb tu.

—Tenia por que a la criatura li pogués passar res.

—Alicia.

—En realitat es diu Alice. Vaig canviar-li el nom a la cançó. Per la rima, m’entens?

—T’entenc. I en quina situació et trobes ara, Walli?

Walli no podia desplegar els llavis.

—La Karolin no pot aconseguir el permís per sortir de l’Alemanya Oriental, ni tan sols per a una curta estada, i jo no hi puc tornar.

—O sigui que sou una família dividida pel Mur de Berlín.

—Sí. —Va fer un gemec furtiu—. Potser mai no veuré l’Alice.

Jasper va pensar: «Ja et tinc».

Dave Williams no veia Beep Dewar des que ella els havia visitat a Londres feia quatre anys. Frisava per tornar-se a trobar amb ella.

El concert final de la gira Beat Revue es feia a San Francisco, on vivia Beep. Dave havia aconseguit l’adreça dels Dewar gràcies a la seva mare, i els havia enviat quatre entrades i una nota en què els convidava a passar després darrere l’escenari. Els Dewar no havien pogut respondre a la invitació, perquè ell cada dia estava en una ciutat diferent, o sigui que Dave no sabia si es presentarien al concert.

Molt a pesar seu, ja no se n’anava al llit amb Mandy Love. La noia li havia ensenyat moltes coses, fins i tot sexe oral. Però ella mai no s’havia acabat de trobar a gust passejant-se amb un nòvio blanc i britànic, i havia tornat amb el seu amant de sempre, un cantant que col·laborava amb Love Factory. Segurament es casarien quan s’acabés la gira, va meditar Dave.

Des de llavors que no sortia amb ningú.

En aquells moments ja sabia quina mena de sexe li agradava i quin no. Al llit t’hi podies trobar dones apassionades, autèntiques bagasses, ultrasentimentals, tendrament submises, apressadament pràctiques. Però per damunt de tot a Dave li agradaven les juganeres.

I tenia el pressentiment que a Beep li agradaven els jocs.

Es preguntava què passaria si la noia es presentava aquella nit.

La recordava amb tretze anys, fumant Chesterfield al jardí del carrer Great Peter. Era un caramelet, molt bufona, més sexi del que corresponia a una noia de la seva edat. Per a Dave, amb tretze anys i amb les hormones revolucionades, Beep havia estat el seu amor impossible. N’estava bojament enamorat. De tota manera, malgrat que s’entenien bé, ella no estava interessada en Dave, en l’aspecte sentimental. El més frustrant de tot era que Beep havia preferit un noi més gran, Jasper Murray.

Aquests pensaments el van dur a Jasper. Walli es va enfurismar quan es va emetre l’entrevista per la ràdio. I la cosa es va complicar quan la història va aparèixer al New York Post amb el titular:


POTSER NO VEURÉ MAI LA MEVA FILLA

(pare i estrella del pop)

de Jasper Murray



Walli temia que la publicació causés problemes a Karolin, a l’Alemanya Oriental. Dave va recordar l’entrevista de Jasper amb Evie i va prendre nota que mai no es refiaria de cap paraula que li digués Jasper.

Es preguntava com devia haver canviat Beep en quatre anys. Potser era més alta o potser s’havia engreixat. Encara la trobaria tan delirantment desitjable? Ara que ell ja era més grandet, hi estaria més interessada?

És clar que potser tenia nòvio. I potser aquella nit sortiria amb ell i no aniria al concert.

Abans d’actuar, els Plum Nellie disposaven d’un parell d’hores lliures per fer un tomb. No van trigar a adonar-se que San Francisco era la ciutat més increïble de totes. Era plena de joves vestits a l’última moda, amb un estil trencador. Res de minifaldilles. Les noies portaven vestits que escombraven el terra, flors als cabells i unes campanetes que dringaven quan caminaven. Els cabells dels homes eren més llargs a San Francisco que enlloc, fins i tot més que a Londres. Hi havia nois i noies afroamericans; se’ls havien deixat créixer i duien un espectacular núvol crespat al cap.

A Walli li va agradar molt la ciutat. Deia que se sentia com si allà s’hi pogués fer de tot. Estava a anys llum de l’univers del Berlín Est.

Al Beat Revue hi participaven dotze grups. La majoria tocaven dos o tres temes i després marxaven. L’actuació estrella tenia reservats els darrers vint minuts. Els Plum Nellie eren prou importants per tocar durant els últims quinze minuts de la primera part, havien escollit cinc cançons breus. A la gira no traginaven els amplificadors, s’espavilaven amb l’equip que trobaven al lloc on tocaven, normalment altaveus rudimentaris dissenyats per a les locucions esportives. El públic, la majoria noies adolescents, cridaven histriònicament tota l’estona, de manera que el grup no es podia sentir a si mateix; tampoc no importava gaire: ningú no escoltava.

L’emoció de treballar als Estats Units començava esllanguir-se. El grup s’avorria i esperaven amb ànsia tornar a Londres, on havien de gravar un nou àlbum.

Després del concert van baixar de l’escenari. Actuaven en un teatre, de manera que els camerinos eren prou amplis i els lavabos estaven nets, res a veure amb les sales de concerts de Londres i Hamburg. L’única beguda disponible era la gasosa Dr. Pepper del patrocinador, però el porter sempre estava disposat a anar a buscar cerveses.

Dave va advertir al grup que potser els anirien a visitar uns amics dels seus pares, o sigui que s’havien de comportar. Tots van remugar: això volia dir res de drogues ni res de magrejar les fans fins que aquells vells no haguessin marxat.

A la segona part, Dave va anar a trobar el vigilant a la porta d’entrada dels artistes i es va assegurar que tingués els noms dels convidats: «Senyor Woody Dewar, senyora Bella Dewar, senyor Cameron Dewar i senyoreta Ursula “Beep” Dewar».

Al cap d’un quart d’hora d’haver-se acabat el concert va aparèixer tota la família a la porta del camerino.

Dave es va adonar que Beep gairebé no havia canviat. Encara era menuda, feia la mateixa alçada que als tretze anys, però el seu cos tenia més corbes. Els texans se li arrapaven als malucs i s’acampanaven a partir del genoll, l’última moda, i duia un jersei cenyit amb grans franges blaves i blanques.

S’havia vestit per a en Dave? No necessàriament. Quina adolescent no es vestiria per a l’ocasió per anar a saludar els seus ídols després d’un concert de pop?

Dave va fer una encaixada amb els quatre visitants i va presentar els membres del grup. Temia que els altres nois el posessin en evidència, però de fet s’estaven comportant la mar de bé. Tots ells convidaven familiars de tant en tant, i tothom apreciava que els companys es continguessin davant de parents més grans o amics dels seus pares.

Dave es va haver de sobreposar per deixar de mirar Beep amb golafreria. La noia encara tenia la mateixa mirada. Mandy Love també la tenia. La gent l’anomenava sex-appeal, je ne sais pas quoi o simplement un «allò». Beep tenia un somriure murri, un vaivé en la seva manera de caminar, un aire vívidament encuriosit. A Dave el consumia un desig tan ardent com quan era un noi verge de tretze anys.

Dave va donar conversa a Cameron, que era dos anys més gran que Beep. El noi ja estudiava a la Universitat de Berkeley, als afores de San Francisco. Però Cam no era un noi fàcil. Estava a favor de la guerra del Vietnam, era del parer que els drets civils havien de progressar més lentament i creia que era normal que els actes homosexuals fossin considerats delictes. També preferia el jazz.

Dave va dedicar als Dewar quinze minuts.

—Aquesta és l’última nit de gira —va anunciar—. D’aquí a uns minuts hi ha una festa de comiat a l’hotel amb tots els participants. Us hi apunteu, Beep i Cam?

—Jo no —va dir Cameron de seguida—. Gràcies de tota manera.

—Llàstima —va mentir Dave sol·lícitament—. I tu, Beep?

—M’encantaria venir —va dir Beep, i va mirar la seva mare.

—A les dotze a casa —va fer Bella.

—Fes servir el nostre servei de taxi per tornar a casa, sisplau —va dir Woody.

—No pateixi —el va tranquil·litzar Dave.

Els pares i Cameron van marxar, i els músics van pujar a l’autocar amb els convidats per fer el breu trajecte fins a l’hotel.

La festa se celebrava al bar de l’hotel, però quan van ser al vestíbul Dave es va avançar.

—Has fumat alguna vegada marihuana? —va preguntar a Beep a cau d’orella.

—Vols dir maria? —va fer ella—. És clar!

—No cridis tant, que és il·legal!

—En tens?

—Sí. Val més que fumem a la meva habitació i després ens apuntem a la festa.

—D’acord.

Van pujar a l’habitació de Dave. Ell va fer un porro mentre Beep buscava una emissora de rock a la ràdio. Van seure damunt del llit i es van anar passant el porro.

—Quan veu venir a Londres… —va fer Dave enriolat i amb veu melodiosa.

—Què?

—No tenies cap interès en mi.

—M’agradaves, però eres massa jove.

—Tu eres massa jove per les coses que et volia fer.

—I quines coses em volies fer? —va preguntar ella deixant anar una rialla sorneguera.

—La llista era llarga.

—I quina ocupava el primer lloc?

—El primer? —Dave no l’hi pensava dir, però de seguida es va preguntar: «I per què no?». Així que l’hi va dir—: Volia veure’t els pits.

Ella li va allargar el porro i d’una esgarrapada es va treure el jersei de ratlles. No duia res a sota.

Dave es va quedar atònit i radiant d’alegria. Només de veure-la es va empalmar.

—Que bonics —va exclamar.

—Sí, molt bonics —va dir ella, somiadora—. Tan bonics que fins i tot de vegades me’ls haig de tocar.

—Oh, déu meu —va gemegar Dave.

—I a la llista —va dir Beep—, què hi tenies en segon lloc?

Dave va endarrerir el vol una setmana i es va allotjar a l’hotel. Va quedar amb Beep després de l’institut cada dia i van passar junts tot dissabte i diumenge. Van anar al cinema, van comprar roba i van passejar pel Zoo. Feien l’amor dues o tres vegades al dia, sempre amb preservatiu.

—Treu-te els texans —va demanar Beep una nit mentre Dave es despullava.

Ell la va mirar. Jeia al llit de l’hotel; només portava posades unes mitges pantis i una gorra texana.

—Què vols dir?

—Avui tu seràs el meu esclau. Fes el que et dic. Treu-te els texans.

Dave estava a punt de fer-ho, i anava a dir-l’hi, quan es va adonar que tot plegat es tractava d’un joc. La idea el va engrescar, i va decidir jugar-hi. Aleshores es va fer l’estret.

—Mmm, ho haig de fer?

—Has de fer tot el que jo et digui, perquè em pertanys —va dir—. Fes el favor de treure’t els texans.

—Sí, senyora —va dir Dave.

Ella va seure amb l’esquena recta, mirant-lo de fit a fit. Ell va endevinar en el subtil somriure de Beep un desig lasciu.

—Així m’agrada —va dir ella.

—I ara què haig de fer —va preguntar Dave.

Dave va entendre per què s’havia enamorat perdudament de Beep, quan tenia tretze anys i una altra vegada feia pocs dies. Era una persona divertida, disposada a provar-ho tot, amb set de viure noves experiències. Segons amb quines noies, Dave s’avorria a la segona cardada. Va tenir la sensació que amb Beep no s’avorriria mai.

Van fer l’amor, Dave fent veure que obeïa a contracor mentre Beep li manava coses que ell es delia per fer. Era misteriós i apassionant alhora.

—Per cert, d’on vas treure aquest sobrenom? —va preguntar Dave distretament quan van haver acabat.

—No t’ho he explicat mai?

—No. Hi ha moltes coses que no sé de tu. En canvi em sento com si fes anys que ens coneguéssim.

—De petita tenia un cotxe de joguina, dels que hi pots seure i pedalejar. Jo ni el recordo però sembla que m’encantava. M’hi passava hores conduint-lo i tota l’estona feia: «Beep! Beep!».

Tots dos es van vestir i van anar a buscar hamburgueses. Dave es va fixar com Beep clavava queixalada a l’hamburguesa i li regalimava el suc per la barbeta. Llavors es va adonar de fins a quin punt n’estava enamorat.

—No vull tornar a Londres —va confessar.

—Doncs queda’t —va fer Beep, un cop va haver engolit el menjar.

—No puc. Els Plum Nellie han de gravar un nou disc. Després marxem de gira a Austràlia i a Nova Zelanda.

—M’agrades molt —va dir ella—. Quan te’n vagis ploraré. Però no esguerraré el dia d’avui deprimint-me pel demà. Menja l’hamburguesa. Necessites alimentar-te.

—Em sento com si fóssim ànimes bessones. Ja sé que sóc jove, però he estat amb moltes noies.

—No cal presumir. Jo també he fet via.

—No pretenia presumir de res. Ni tan sols me’n sento orgullós, si ets un cantant ho tens molt fàcil. Només miro d’explicar-te per què n’estic tan segur.

Beep va sucar una patata fregida al quètxup.

—Segur de què?

—Que vull que sigui per sempre.

Beep es va quedar glaçada amb la punta de la patata fregida a la boca; acte seguit la va deixar al plat.

—Què vols dir?

—Vull que estiguem sempre junts. Vull que visquem junts.

—Viure junts… Com?

—Beep… —va dir ell.

—Sí, encara sóc aquí.

Dave va allargar els braços damunt la taula i li va agafar la mà.

—I si ens caséssim? Què hi dius?

—Oh, déu meu —va fer ella.

—Sé que és una bogeria.

—No ho és —va dir ella—. Passa que és precipitat.

—Això vol dir que sí? Que et vols casar?

—Tens raó. Som ànimes bessones. Mai no m’ho havia passat ni la meitat de bé amb un nòvio.

Beep encara no havia respost la pregunta.

—T’estimo —va dir ell clar i net—. Et vols casar amb mi?

Ella va dubtar una llarga estona i finalment va respondre.

—Què carai! Sí.

—No cal ni que m’ho demanis —va dir Woody Dewar fet una fúria—. Vosaltres dos no us casareu.

Woody Dewar era un home alt, anava vestit amb una jaqueta de tweed, camisa de coll embotonat i corbata. Dave es va haver d’imposar per no deixar-se intimidar.

—I com ho sabies? —va preguntar Beep.

—Això tant és.

—T’ho ha dit el malparit del meu germà —va dir Beep—. Com collons he pogut confiar en ell.

—No cal ser malparlada.

La família estava reunida a la sala d’estar de la mansió victoriana dels Dewar al carrer Gough, al barri de Nob Hill. L’antic mobiliari senyorial i les cortines cares però descolorides transportaven Dave a la casa del carrer Great Peter. Dave i Beep seien junts en un sofà de vellut vermell, Bella, en una antiga cadira de pell, i Woody estava dret davant d’una llar de foc esculpida.

—Entenc que és molt precipitat —va dir Dave—. Però tinc obligacions: una gravació a Londres, una gira per Austràlia i encara més coses.

—Precipitat? —va fer Woody—. És una absoluta irresponsabilitat! El simple fet de plantejar-ho just una setmana després de sortir plegats demostra que cap dels dos no sou prou madurs per casar-vos.

—No m’agrada presumir —va respondre Dave— però vostè m’hi obliga: fa dos anys que em vaig independitzar dels meus pares, en tot aquest temps he aixecat un negoci internacional multimilionari i, encara que no sigui tan ric com la gent es pensa, puc donar a la seva filla una vida plena de comoditats.

—La Beep té disset anys! I tu també. No es pot casar sense el meu permís, i jo no l’hi dono. I posaria la mà al foc que Lloyd i Daisy adoptarien la mateixa actitud amb tu, noiet.

—Hi ha estats on et pots casar amb divuit anys —va dir Beep.

—Vosaltres no aneu enlloc.

—I què penses fer, papa, tancar-me en un convent?

—Amenaces de fugir?

—Només et dic que, al cap i a la fi, el poder d’aturar-nos no el tens tu.

Beep tenia raó. Dave se n’havia informat a la biblioteca pública de San Francisco del carrer Larkin. La majoria d’edat s’assolia als vint-i-un anys, però hi havia uns quants estats en què permetien a les dones casar-se als divuit anys sense el consentiment dels pares. I a Escòcia l’edat es baixava als setze. A la pràctica, era difícil que els pares poguessin evitar el casament entre un noi i una noia que ja ho tenien coll avall.

—No n’estiguis tan segura. No us casareu —va insistir Woody.

—No volem discutir amb vostè, però em sembla que el que vol dir la Beep és que la seva opinió no és l’única que compta —va aclarir Dave amb veu educada i tranquil·la.

El noi es pensava que havia emprat unes paraules inofensives i un to de veu cortès. Però Woody encara es va enfurismar més.

—Vés-te’n d’aquesta casa abans no te’n faci jo fora.

Bella va intervenir-hi per primera vegada.

—Queda’t on ets, Dave.

Dave no s’havia mogut del lloc. Woody anava coix per culpa d’una ferida de guerra; no faria fora ningú.

Bella es va dirigir al seu marit.

—Woody, estimat, fa vint-i-dos anys vas seure en aquesta mateixa sala i et vas enfrontar a la meva mare.

—No tenia disset anys, en tenia vint-i-cinc.

—Jo estava promesa amb Victor Rolandson i la meva mare et va acusar de ser el responsable del trencament. I tenia raó: tu en vas ser la causa, tot i que en aquell moment tu i jo només havíem passat una nit junts. Ens vam conèixer a la festa de la mare d’en Dave i després vas participar en el desembarcament de Normandia. No et vaig veure en un any.

—Una nit i prou? Què li vas fer, mama?

Bella va mirar la seva filla i va dubtar.

—Li vaig fer una bona xuclada en un parc, reina —va dir a l’últim.

Dave es va quedar clavat a terra. Bella i Woody? Impossible!

—Bella! —va protestar Woody.

—Woody, amor meu, no és el moment de mesurar les paraules.

—A la primera cita? —va insistir Beep—. Caram, mama! Et felicito!

—Per l’amor de Déu… —va replicar Woody.

—Estimat, només miro de recordar-te què és ser jove —va dir Bella.

—Jo no et vaig proposar que ens caséssim el primer dia!

—És veritat, vas ser dolorosament lent.

Beep va fer una rialleta i Dave va somriure.

—Per què em desprestigies així —va retreure Woody a Bella.

—Perquè ets una mica presumptuós. —Bella li va agafar la mà, va somriure i va parlar—: Tu i jo ens vam enamorar. I ells també. Vam tenir sort, i ells també.

Woody ja no estava tan encrespat.

—Això vol dir que els hem de deixar fer el que els plagui?

—No, és clar. Però potser ens podem comprometre.

—No veig com.

—I si els diem que ens ho tornin a demanar d’aquí a un any. Mentrestant, en Dave pot venir a viure aquí, si vol, a casa nostra, sempre que els concerts li permetin un descans. Mentre sigui a casa pot compartir el llit amb la Beep, si és això el que volen.

—Ni parlar-ne!

—Ho faran, ja sigui aquí o en un altre lloc. No lliuris batalles que no pots guanyar. I no siguis hipòcrita: tu et vas ficar al llit amb mi abans de casar-nos, i també t’hi vas ficar amb la Joanne Rouzrokh abans de conèixer-me.

Woody es va aixecar.

—M’ho pensaré —va dir per acabar, i va marxar de la sala.

Bella es va dirigir a Dave.

—Jo no penso donar ordres a ningú. Ni a tu, Dave, ni a la Beep. Només us demano, us suplico, que tingueu paciència. Ets un home com déu mana i de bona família, i em farà feliç que et casis amb la meva filla. Però, sisplau, espereu un any.

Dave va mirar Beep. Ella va assentir.

—Entesos —va dir Dave—. Un any.

En sortir de la residència de bon matí, Jasper va donar un cop d’ull al caseller. Hi tenia dos sobres. Un era blau, enviat per correu aeri, amb la gràcil cal·ligrafia de la seva mare. L’altre duia l’adreça escrita a màquina. Abans que tingués temps d’obrir-los el van cridar.

—Jasper Murray, el demanen al telèfon!

Jasper va entatxonar les dues cartes a la butxaca interior de la jaqueta.

Li trucava la senyora Salzman.

—Bon dia, senyor Murray.

—Bon dia, Ulls Blaus.

—Que porta corbata, senyor Murray? —va dir ella.

Les corbates havien passat de moda i, de tota manera, a un mecanògraf de segona no li calia anar mudat.

—No —va respondre.

—Doncs ja se’n pot posar una. El senyor Herb Gould el vol veure a les deu.

—Ah, sí? Per què?

—Hi ha una vacant de documentalista periodístic al This Day. Li he ensenyat els retalls de diari que em va deixar.

—Gràcies, és un sol!

—Posi’s la corbata. —La senyora Salzman va penjar.

Jasper va tornar a l’habitació i es va posar una impol·luta camisa blanca i una corbata negra molt formal. En acabat, es va tornar a posar la jaqueta i l’abric, i se’n va anar a la feina.

Al quiosc del vestíbul del gratacel, hi va comprar una petita capsa de bombons per a la senyora Salzman.

Va arribar a la redacció del This Day quan faltaven deu minuts per a les deu. Al cap d’un quart d’hora, una secretària el va acompanyar al despatx de Gould.

—Bon dia tingui —va dir Gould—. Gràcies per venir.

—És un plaer ser aquí. —Jasper s’afigurava que Gould no recordava la conversa que havien tingut a l’ascensor.

Gould llegia el The Real Thing que Jasper havia publicat sobre l’assassinat.

—Al seu currículum diu que vostè va fundar aquest diari.

—Sí.

—I d’on li va sorgir la idea?

—Jo treballava per al diari estudiantil de la universitat, l’oficial, el St Julian’s News. —El neguit de Jasper va minvar tan bon punt va començar a parlar—. Em vaig presentar per al lloc de director, però van agafar a la germana del director anterior.

—O sigui que tot va sorgir d’un atac de ràbia?

Jasper va somriure.

—En part sí, tot i que jo estava convençut que ho podia fer millor que la Valerie. Llavors vaig demanar un préstec de vint-i-cinc lliures i vaig engegar un diari que feia la competència al St Julian’s News.

—I va funcionar?

—Al tercer número ja veníem més que el St Julian’s News. I en trèiem beneficis, mentre que el St Julian’s News s’aguantava amb subvencions. —Jasper exagerava una mica. The Real Thing al cap d’un any també estava amb l’aigua al coll.

—Quin èxit.

—Gràcies.

Gould subjectava el retall del New York Post amb l’entrevista a Walli.

—Com vas aconseguir aquesta història?

—El que va passar a en Walli no era cap secret. Ja havia aparegut a la premsa alemanya. Però en aquell temps encara no era una estrella del pop. Si no és indiscreció…

—Continuï.

—Crec que l’art del periodisme no és només descobrir fets. De vegades és adonar-se que hi ha fets ja coneguts darrere dels quals hi ha una gran història.

Gould assentia en senyal d’acord amb Jasper.

—Molt bé. I per què vol passar de la premsa escrita a la televisió?

—Tots sabem que una bona fotografia en primera plana ven més exemplars que el millor titular. I si la imatge es mou, encara millor. Evidentment, sempre hi haurà mercat per als articles de fons dels diaris, però en el futur més immediat la gent s’informarà a través de la televisió.

Gould va somriure.

—No l’hi negaré.

L’altaveu de la taula de Gould va fer un timbre i es va sentir la veu de la secretària.

—Li truca el senyor Thomas de la redacció de Washington.

—Gràcies, reina. Jasper, m’ha agradat parlar amb tu. Continuarem en contacte. —Gould va agafar el telèfon—. Ei, Larry, què m’expliques?

Jasper va sortir del despatx. L’entrevista havia anat bé, però que s’hagués acabat tan sobtadament era decebedor. Li hauria agradat preguntar quan trigarien a donar-li una resposta. Però tan sols era un candidat i a ningú no li preocupava com se sentia.

Jasper va tornar a l’emissora de ràdio. Mentre ell era a l’entrevista, el va cobrir la secretària que el rellevava a l’hora de dinar. Li va donar les gràcies i va ocupar el seu lloc. Jasper es va treure la jaqueta, i llavors es va recordar de les cartes que duia a la butxaca. Es va posar els auriculars i va seure a la tauleta. A la ràdio, un redactor d’esports feia la prèvia d’un partit de beisbol. Jasper va treure les cartes i va obrir la que duia l’adreça escrita a màquina.

Era del president dels Estats Units.

Era una carta estàndard, amb el seu nom escrit a mà en una casella.

Feia així:


Li comuniquem el seu ingrés a les Forces Armades dels Estats Units…

—Com?! —va exclamar.


… i l’obligació que té de presentar-se a l’adreça esmentada més avall el 20 de gener de 1966, a les 7 del matí, per destinar-lo a un centre de reclutament de les Forces Armades.

Jasper va contenir el pànic. Era evident que es tractava d’una pífia administrativa. Ell era britànic, l’exèrcit nord-americà segur que no cridava a files els ciutadans estrangers.

Però havia d’aclarir aquest embolic al més aviat possible. Els funcionaris nord-americans eren tan exasperadament incompetents com els altres, i igual de capaços de provocar incalculables problemes del tot innecessaris. Havies de fer veure que te’ls prenies seriosament, com un semàfor vermell en una cruïlla desolada.

L’oficina d’incidències quedava a quatre carrers de l’emissora de ràdio. Quan la secretària va tornar per rellevar-lo a l’hora de dinar, es va posar la jaqueta i l’abric, i va sortir de l’edifici.

Es va apujar el coll de l’abric per combatre el gèlid vent de Nova York i va avançar apressadament pels carrers fins a arribar a l’edifici federal. Va pujar a l’oficina de l’exèrcit, a la tercera planta, i es va trobar amb un capità uniformat assegut a una taula. El tall de cabells ras, tant al clatell com als costats, li quedava més ridícul que mai; i encara més quan fins i tot els homes de mitjana edat es deixaven els cabells llargs.

—En què el puc ajudar? —va preguntar el capità.

—Estic convençut que m’han enviat aquesta carta per error —va dir Jasper, i li va allargar el sobre.

El capità la va examinar.

—Sap que existeix un sorteig? —va dir—. El nombre d’homes obligats a fer el servei militar és superior que el nombre de soldats necessaris, de manera que els reclutes se seleccionen a l’atzar. —L’home li va tornar la carta.

Jasper va somriure.

—Jo no compleixo els requisits per entrar al servei militar, no creu?

—I com és això?

Potser el capità encara no s’havia adonat de l’accent.

—No sóc ciutadà dels Estats Units —va dir Jasper—. Sóc britànic.

—I què hi fa, als Estats Units?

—Sóc periodista. Treballo per a una emissora de ràdio.

—I suposo que disposa d’un permís de treball.

—Sí.

—És un estranger resident als Estats Units.

—Això mateix.

—Aleshores està obligat a fer el servei militar.

—Però si no sóc americà!

—No hi fa res.

Jasper començava a perdre els estreps. L’exèrcit ho havia emmerdat tot, Jasper n’estava pràcticament segur. El capità, com qualsevol funcionari de pacotilla, simplement es negava a admetre un error.

—Vol dir que l’exèrcit dels Estats Units recluta estrangers?

El capità no s’immutava.

—El reclutament es fa tenint en compte la residència, no la ciutadania.

—No pot ser.

El capità començava a estar mosca.

—Si no em creu, comprovi-ho vostè mateix.

—Això és el que faré.

Jasper va abandonar l’edifici i va tornar a l’oficina. Al Departament de Recursos Humans segur que sabien com anaven aquestes coses. Aniria a veure la senyora Salzman.

Jasper li va regalar la capsa de bombons.

—Que maco que és —va dir ella—. Al senyor Gould també li agrada.

—Què ha dit?

—Només m’ha donat les gràcies per haver-lo recomanat. Encara no s’ha decidit. Però si pensa en algun altre candidat, jo no el conec.

—Això són bones notícies! Però tinc un petit problema i vostè potser em pot ajudar. —Jasper li va ensenyar la carta de l’exèrcit—. És un error, oi?

La senyora Salzman es va posar les ulleres i va llegir la carta.

—Déu del cel —va dir ella—. Quina mala sort. I justament ara que es començaven a entendre tan bé.

Jasper no es podia creure el que sentia.

—No em digui que de debò estic obligat a fer el servei militar?

—Sí que ho està —va admetre ella amb veu trista—. Aquest problema ja l’hem tingut amb altres treballadors estrangers. El govern diu que si vols viure i treballar als Estats Units, has d’ajudar a defensar el país de l’agressió comunista.

—Vol dir que he d’anar a l’exèrcit?

—No necessàriament.

A Jasper el cor li va fer un sotrac esperançador.

—Quina alternativa tinc?

—Pot tornar a casa. No intentaran aturar-lo si abandona el país.

—Això és increïble! I vostè no em pot ajudar?

—Té alguna malaltia o algun defecte físic? Peus plans, tuberculosi, un buf al cor?

—Mai no he estat malalt.

La senyora Salzman va abaixar la veu.

—I m’imagino que no és homosexual.

—I ara!

—La seva família no pertany a cap religió que prohibeixi el servei militar?

—El meu pare és coronel de l’exèrcit britànic.

—Em sap molt de greu.

Jasper va començar a creure-s’ho.

—Ja veig que hi he d’anar. Encara que em sortís la feina al This Day, no la podria agafar. —Però va tenir una pensada—. No han de conservar el lloc de treball als que són cridats a files un cop acabat el servei militar?

—Només si hi han treballat més d’un any.

—O sigui que ni tan sols no podré recuperar la meva feina de mecanògraf a la ràdio!

—No hi ha cap garantia.

—Mentre que si marxo dels Estats Units ara…

—Pot tornar a casa. Però mai més no tornarà a treballar als Estats Units.

—Déu meu.

—Què farà? Marxarà o entrarà a l’exèrcit?

—Doncs no ho sé pas —va dir—. Gràcies per ajudar-me.

—Gràcies a vostè pels bombons, senyor Murray.

Jasper va sortir del despatx de la senyora Salzman atordit. No podia tornar a la seva taula: havia d’aturar-se i pensar. Va sortir al carrer. Normalment li agradaven els carrers de Nova York: edificis imponents, camions Mack descomunals, cotxes d’estil extraordinari, rutilants aparadors de botigues sensacionals. Aquell dia, però, tot traspuava amargor.

Va caminar en direcció a l’East River i va seure en un parc des d’on podia contemplar el pont de Brooklyn. Va pensar a deixar-ho tot i tornar a Londres amb la cua entre les cames. Va pensar on dedicar dos anys ben bons a treballar per a un diari britànic local. Va pensar en la impossibilitat de tornar a treballar als Estats Units.

Llavors va pensar en l’exèrcit: cabells rasos, desfilades, sergents abusa-nanos, violència. Va pensar en les xafogoses selves del Sud-est asiàtic. Potser hauria de disparar contra camperols desnerits en pijama. Potser acabaria mort, o mutilat.

Va pensar en tots els seus amics de Londres, que l’havien envejat per haver marxat als Estats Units. Anna i Hank l’havien convidat a sopar al Savoy per celebrar-ho. Daisy li havia organitzat una festa de comiat a la casa del carrer Great Peter. La seva mare havia plorat.

Seria com la núvia que torna a casa després de passar la lluna de mel i anuncia que es divorcia. Semblava pitjor la humiliació que el risc de morir al Vietnam.

Què faria?





39


El Club de Joves Saint Gertrud havia canviat. Lili recordava que als inicis era més aviat inofensiu. El govern de l’Alemanya Oriental consentia les danses tradicionals, encara que es ballessin al soterrani d’una església. I al govern li agradava que un pastor protestant com Odo Vossler xerrés amb els joves sobre relacions sexuals, atès que els seus punts de vista de ben segur que serien tan puritans com els seus.

Al cap de dos anys, el grup ja no era tan innocent. Ja no començaven la vetllada amb un ball tradicional. Escoltaven música rock i ballaven al ritme d’un estil enèrgic i individualista que segons els joves d’arreu del món era «frenètic». Després Lili i Karolin tocaven la guitarra i cantaven cançons de llibertat. La vetllada sempre acabava amb una xerrada, dirigida pel pastor Odo, i aquestes xerrades normalment es desviaven i s’endinsaven en un territori prohibit: democràcia, religió, els defectes del govern de l’Alemanya Oriental i la irresistible atracció per la vida d’Occident.

Aquesta mena de converses era habitual a casa de Lili, però per a alguns joves, sentir criticar el govern i qüestionar les idees del comunisme era una experiència nova i alliberadora.

I no era l’únic lloc on es feien trobades d’aquesta mena. Tres o quatre tardes per setmana, Lili i Karolin agafaven les guitarres i anaven a una altra parròquia o a una casa particular, ja fos a Berlín mateix o a la rodalia. Totes dues sabien que això era perillós, però sentien que hi tenien poc a perdre. Karolin sabia que, mentre el Mur de Berlín continués dret, mai no es tornaria a reunir amb Walli. Pel que fa a Lili, després que Walli i Karolin fossin notícia als diaris nord-americans, l’Stasi va castigar la família expulsant-la de l’institut. Des d’aleshores la noia treballava de cambrera en un menjador del Ministeri de Transport. Cap de les dues joves no permetria que el govern les silenciés. Amb el temps s’havien fet un nom entre els joves que s’oposaven calladament als comunistes. Les noies gravaven les cançons en cassets que circulaven entre els fans. Lili tenia la sensació que totes dues mantenien viva la flama.

Per a Lili hi havia un altre atractiu al Saint Gertrud: Thorsten Greiner. Tenia vint-i-dos anys i una cara de nen com la de Paul McCartney; semblava més jove. Amb ell compartien la passió per la música. Thorsten acabava de trencar amb Helga, una noia que —a parer de Lili— no era prou intel·ligent per a ell.

Una nit de l’any 1967, Thorsten va portar al Saint Gertrud l’últim disc dels Beatles. En una cara hi havia «Penny Lane», un tema alegre i animós, el so del qual tots van ballar enèrgicament. A l’altra cara, una cançó extraordinàriament fascinant: «Strawberry Fields Forever». Lili i tota la colla es van deixar emportar pel ball lent, balancejant-se al so de la música i brandant els braços i les mans com si fossin plantes marines. Van posar les dues cares del disc una vegada i una altra.

Quan la gent va preguntar a Thorsten com havia aconseguit el disc, ell es va segellar els llavis amb el dit índex ben recte i va guardar silenci. Però Lili sabia la veritat. Un cop per setmana Horst, l’oncle de Thorsten travessava la frontera i entrava al Berlín Occidental amb una furgoneta carregada de rotllos de tela i roba barata; era l’exportador més important del Berlín Est. Horst sempre regalava als vigilants fronterers una part del carregament de còmics, discos, maquillatge i roba moderna que duia de tornada.

Els pares de Lili consideraven la música una frivolitat. Per a ells, només comptava la política. Però no hi havia manera que entenguessin que per a la Lili i la seva generació la música era política, fins i tot quan les cançons parlaven d’amor. Les noves maneres de tocar la guitarra i de cantar anaven lligades a les cabelleres llargues i a una manera de vestir diferent, a la tolerància racial i la llibertat sexual. Totes i cadascuna de les cançons dels Beatles o de Bob Dylan deien a les generacions més velles: «Nosaltres no fem les coses a la vostra manera». Per als adolescents de l’Alemanya de l’Est aquest missatge contenia una agitadora càrrega política, el govern ho sabia i en prohibia els discos.

Els joves es movien frenèticament al ritme de «Strawberry Fields Forever» quan va arribar la policia.

Lili ballava mirant Thorsten. Com que entenia l’anglès estava encuriosida per la lletra de John Lennon: «Que fàcil que es viure amb els ulls tancats, i mal interpretar tot el que veus». Per a Lili, la frase descrivia vívidament els alemanys orientals.

Lili va ser de les primeres a veure venir els uniformes per la porta del carrer. La noia va saber des del primer instant que finalment l’Stasi havia caçat el Club de Joves Saint Gertrud. Era inevitable: quan els joves feien una cosa emocionant ho xerraven. Ningú no sabia quants ciutadans de l’Alemanya Occidental eren informadors de la policia secreta, però la mare de Lili deia que n’hi havia més que a la mateixa Gestapo. «Ara no podríem actuar com fèiem a la guerra», havia dit Carla; amb tot, quan Lili li preguntava què havia fet durant la guerra, la mare callava com una tomba, com sempre. De tota manera, sabien de feia temps que l’Stasi s’acabaria assabentant del que passava al soterrani de l’església de Saint Gertrud.

Lili va deixar de ballar de seguida i va buscar Karolin amb la mirada, però no la va trobar. A Odo tampoc no se’l veia. Devien haver abandonat el soterrani. En un racó, just a la paret oposada a la porta del carrer, hi havia una escala de caragol que comunicava directament amb la casa del pastor adossada a l’església. Segurament havien fugit per allà per un motiu o altre.

—Vaig a buscar l’Odo —va dir Lili a Thorsten.

La noia es va obrir pas entre la munió de ballarins i es va esmunyir abans que la gent s’adonés de la batuda policial. Thorsten la va seguir. Van arribar a dalt de l’escala de caragol abans que Lennon cantés: «Let Me Take You Down…» i la música s’aturés bruscament.

Una veu severa de policia va començar a donar ordres al soterrani mentre ells recorrien el passadís de la casa del pastor. Odo tenia sort: la casa era gran per a una sola persona. Lili hi havia estat poques vegades, però sabia que el despatx era a la planta baixa i donava a la façana. Va imaginar que segurament els trobaria allí. La porta estava entreoberta. La va obrir de bat i bat i hi va entrar.

En una habitació folrada de panells de roure i prestatgeries reblertes de llibres d’instrucció bíblica, Odo i Karolin estaven atrapats en una apassionada abraçada, besant-se amb la boca oberta. Les mans de Karolin eren al cap d’Odo, amb els dits ocults entre els llargs i gruixuts cabells del pastor. Odo acariciava i amassava els pits de Karolin. Ella s’arrambava a ell, amb el cos tensament encorbat com un arc.

Lili es va quedar muda, garratibada. Tenia Karolin per la dona del seu germà, que no estiguessin casats era una mera qüestió tècnica. No hauria dit mai que a Karolin li pogués agradar un altre home, i encara menys el pastor! Per uns instants el seu pensament va buscar perdudament una explicació: devien estar assajant una obra o fent exercicis de cal·listènia.

—Déu meu! —va cridar llavors Thorsten.

Odo i Karolin es van separar d’un bot amb una celeritat que quasi resultava còmica. La cara revelava un sentiment de sorpresa i culpa. Després tots dos van parlar alhora:

—T’ho volíem dir —va dir Odo.

—Oh, Lili, ho sento moltíssim… —va fer Karolin.

Per un instant glacial, Lili va ser clarament conscient de tots els detalls: la jaqueta de quadres d’Odo, els incipients mugrons de Karolin a través del vestit, el títol de Teologia d’Odo penjat amb un marc de llautó a la paret, l’antiquada catifa de flors amb un pedaç rosegat just davant la llar de foc.

Aleshores va recordar l’emergència que li havia fet pujar les escales.

—Ha vingut la policia —va dir—. És al soterrani.

—Punyetes! —va exclamar Odo, va fer quatre gambades i Lili el va sentir baixant escales avall.

Karolin mirava Lili. Les dues dones es van quedar sense paraules. Fins que Karolin va trencar el silenci.

—Haig d’anar amb ell —va dir, i va marxar darrere d’Odo.

Lili i Thorsten es van quedar al despatx. Era un lloc agradable per embolicar-se, va meditar Lili amb tristesa: els panells de roure, la llar de foc, els llibres, la catifa. Es va preguntar quantes vegades s’hi havien embolicat Odo i Karolin, i quan havia començat tot. Llavors va pensar en Walli. Pobre Walli.

Els va arribar la cridòria de baix i Lili va reaccionar. No hi havia cap motiu per tornar al soterrani. Només hi tenia l’abric però aquella nit no feia un fred gèlid, podia passar-ne sense. Valia més que fugissin d’allà.

La porta principal de la casa quedava just a l’altre costat de l’entrada al soterrani. Lili es va preguntar si la policia tenia tota la zona acordonada, però finalment va decidir que no l’hi devia tenir.

Va recórrer el passadís i va obrir la porta principal. Ni rastre de la policia.

—Sortim? —va preguntar a Thorsten.

—Sí, de pressa.

Van sortir fora i van tancar la porta cautelosament.

—T’acompanyo a casa —va dir Thorsten.

Van tombar per la primera cantonada apressadament i van alentir el pas quan ja no els podien veure des de l’església.

—Quin impacte deus haver tingut —va dir Thorsten.

—Em pensava que estimava en Walli —es va lamentar Lili—. Com li pot haver fet això?

Llavors la noia es va desfer en plors. Thorsten la va abraçar per l’espatlla mentre caminaven.

—Quant de temps fa que va marxar en Walli?

—Ara farà quatre anys.

—I quines expectatives té la Karolin d’emigrar? Ja són més bones?

Lili va fer que no amb el cap.

—Pitjors.

—Necessita algú que l’ajudi a criar l’Alice.

—Em té a mi, i la meva família!

—Potser creu que l’Alice necessita un pare.

—Però…, el pastor!

—La majoria dels homes no es plantejarien casar-se amb una mare soltera. L’Odo és diferent precisament perquè és pastor.

Lili s’havia deixat la clau a l’abric i un cop a casa va haver de trucar al timbre. Va obrir la porta la seva mare.

—Què diantre ha passat?! —va exclamar Carla en veure la cara de Lili.

Lili i Thorsten van entrar.

—Hi ha hagut una batuda policial a l’església. He anat a avisar la Karolin i me l’he trobat embolicant-se amb l’Odo! —Lili va esclafir a plorar a llàgrima viva.

Carla va tancar la porta.

—Vols dir embolicant-se de debò?

—Com bojos! —va exclamar Lili.

—Aneu tots dos a la cuina i feu-vos cafè.

Tan bon punt van acabar d’explicar els fets, el pare de Lili va marxar amb la intenció de fer tot el que estigués a les seves mans perquè Karolin no fes nit a la garjola. Carla va suggerir a Thorsten que tornés a casa, no fos cas que els seus pares haguessin sentit veus de la batuda i estiguessin amoïnats. Lili el va acompanyar a la porta i ell li va fer un petó als llavis, breu però deliciós, després va emprendre el camí cap a casa.

Les tres dones es van quedar soles a la cuina: Lili, Carla i l’àvia Maud. Alice ja tenia tres anys i dormia a dalt.

—No siguis tan dura amb la Karolin —va dir Carla a Lili.

—Per què no? —va dir Lili—. Ha traït en Walli!

—Ja fa quatre anys…

—L’àvia va esperar quatre anys que arribés l’avi Walter —va recordar Lili—. I això que ella no tenia cap fill!

—Així és —va dir Maud—. Tot i que jo pensava en en Gus Dewar.

—El pare d’en Woody? —va preguntar Carla, sorpresa—. No ho sabia.

—En Walter també va tenir temptacions —va continuar Maud, amb la característica despreocupació de qui té massa anys per passar vergonya—. Amb la Monika von der Helbard. Però no va passar res.

A Lili no li va agradar que la seva àvia tragués importància a l’afer.

—Per a tu és molt fàcil, àvia —va dir—. Ja és aigua passada.

—Tot plegat em sap molt de greu, Lili —va admetre Carla—, però no crec que ens hàgim d’enfadar. En Walli potser no torna mai a casa, i la Karolin potser no surt mai de l’Alemanya Oriental. De debò li hem de demanar que dediqui tota la seva vida a esperar algú que potser no tornarà a veure mai més?

—Em pensava que era el que ella tenia intenció de fer. Em pensava que s’hi havia compromès. —Lili es va adonar llavors que no recordava haver-l’hi sentit dir mai.

—Em sembla que ja ha esperat massa temps.

—Quatre anys és massa temps?

—És prou temps perquè una noia jove es comenci a preguntar si vol sacrificar la seva vida per un record.

Lili es va adonar que tant Carla com Maud es compadien de Karolin, i això no li va agradar.

Van parlar de l’assumpte fins a mitjanit, l’hora en què Werner va tornar a casa, acompanyat de Karolin i Odo.

—Hi ha hagut dos nois que s’han acabat enfrontant amb els agents de la policia —va explicar Werner—. A part d’ells, no ha anat ningú més a la presó. Ara bé, han clausurat el Club de Joves.

Eren a la taula de la cuina. Odo seia al costat de Karolin. Lili va veure amb gran horror que el pastor agafava la mà de la noia davant de tothom.

—Lili, em sap greu que ho hagis descobert per casualitat just quan estàvem a punt de dir-t’ho —va dir Odo.

—Dir-me què? —va contestar ella agressivament, encara que en el fons ja s’ho imaginava.

—Ens estimem —va dir Odo—. Suposo que per a tu és dur acceptar-ho, i ho sentim molt. Però hi hem reflexionat i hem resat.

—Resat? —va repetir Lili, incrèdula—. No he vist mai la Karolin resar per res!

—La gent canvia.

«Les dones dèbils canvien per complaure els homes», va pensar Lili. Però abans que ho expressés en veu alta va intervenir la seva mare.

—Per a nosaltres també és dur, Odo. En Walli estima la Karolin i la filla que mai no ha conegut. Ho sabem per les cartes. I també s’intueix per les cançons dels Plum Nellie, n’hi ha moltes que parlen de la separació i la pèrdua.

—Si voleu, avui mateix deixo aquesta casa —va dir Karolin.

Carla va fer que no amb el cap.

—Per a nosaltres és dur, però per a tu encara ho és més, Karolin. No li puc demanar a una noia com tu que dediqui la seva vida a algú que potser no tornarà a veure, encara que aquesta persona sigui el nostre estimat fill. Amb en Werner n’havíem parlat i sabíem que tard o d’hora això passaria.

Lili es va quedar d’una peça. Els seus pares ho havien previst i no n’hi havien dit res. Com podien ser tan cruels?

O és que eren més raonables? No, Lili no volia pensar que fos així.

—Ens volem casar —va dir Odo.

Lili es va aixecar.

—No! —va exclamar.

—I esperem el vostre consentiment, de tu, Maud, d’en Werner, de la Carla, i sobretot de tu, Lili, que has estat una gran amiga per a la Karolin en tots aquests anys tan difícils.

—Aneu-vos-en tots a fer punyetes! —va etzibar Lili, i va marxar.

Dave Williams empenyia la cadira de rodes de la seva àvia per Parliament Square seguit d’una bandada de fotògrafs. El promotor dels Plum Nellie havia filtrat als diaris que hi aniria, de manera que Dave i Ethel ja esperaven els periodistes i van posar de bon grat davant les càmeres durant deu minuts.

—Gràcies a tothom —va dir Dave, i va entrar a l’aparcament del Palau de Westminster. Es va aturar davant l’entrada de la noblesa, va saludar mentre li feien una última fotografia i va empènyer la cadira per entrar a la Cambra dels Lords.

—Bona tarda, milady —va dir l’uixer.

La baronessa Leckwith, l’àvia Ethel, tenia càncer de pulmó. Es prenia uns medicaments molt forts per controlar el dolor, però tenia el cap clar. Encara podia caminar una mica, per bé que de seguida li faltava l’alè. Tenia molts motius per retirar-se de la política activa. Però aquell dia del 1967 els lords debatien el projecte de llei de delictes sexuals.

Ethel estava molt interessada en aquest tema, en part influïda per Robert, el seu amic gai. Dave no se’n sabia avenir, però el seu pare, a qui veia com un retrògrada, també estava resoludament a favor de reformar la llei. Pel que semblava, Lloyd havia estat testimoni de la persecució nazi dels homosexuals i mai no s’ho havia tret del cap, per bé que es negava a donar-ne els detalls.

Ethel no intervindria en el debat —estava massa malalta—, però estava determinada a votar. I quan Eth Leckwith tenia una forta determinació, no hi havia res que l’aturés.

Dave la va empènyer fins al vestíbul principal, on hi havia el guarda-roba. Cada penjador encara tenia un llacet rosa on els membres del Parlament solien penjar les seves espases. La Cambra dels Lords ni tan sols s’havia molestat a fingir que s’adaptava als nous temps.

A la Gran Bretanya es considerava delicte que dos homes practiquessin el sexe entre ells, i cada any es perseguien, s’engarjolaven els homes que ho feien i els diaris els humiliaven. El projecte de llei que es deliberava aquell dia a la Cambra preveia legalitzar l’homosexualitat consentida entre adults i practicada en privat.

La qüestió era controvertida, ja que la llei no era ben rebuda pel públic en general, però bufaven vents favorables per a la reforma. L’Església d’Anglaterra havia decidit no oposar-se a la reforma de la llei. Encara promulgaven que l’homosexualitat era un pecat, però no un delicte. S’obria una bona oportunitat per a la llei, però els seus defensors temien un canvi d’opinió d’última hora; d’aquí, doncs, la determinació d’Ethel de votar.

—Per què estàs tan orgullós de ser tu qui m’acompanya al debat? —va preguntar Ethel a Dave—. Mai no has mostrat gaire interès per la política.

—El nostre bateria, en Lew, és gai —va explicar Dave utilitzant el terme nord-americà—. Un dia era amb ell en un pub, el Golden Horn, i hi va haver una batuda policial. L’actuació dels policies va ser tan indignant que des d’aquell dia sempre que puc demostro que estic de part dels homosexuals.

—Així m’agrada —va dir Ethel—. Estic contenta de veure que el rock-and-roll no ha esborrat l’esperit activista dels teus avantpassats —va afegir Ethel amb la mordacitat que darrerament la caracteritzava.

Els Plum Nellie estaven al cim de la fama. Havien tret un disc conceptual anomenat For Your Pleasure Tonight que simulava la gravació d’un concert amb grups i estils diferents: clàssics del music-hall, folk, blues, swing, gòspel, motown; però de fet eren els Plum Nellie qui tocaven i n’estaven venent milions de còpies arreu del món.

Un policia va ajudar Dave a transportar la cadira de rodes fins al capdamunt d’un tram d’escales. Dave li va donar les gràcies, no sense preguntar-se si aquell agent no hauria fet cap batuda en un pub gai. Finalment van arribar al vestíbul de la noblesa i Dave el va recórrer amb Ethel asseguda a la cadira de rodes fins al llindar de la sala de debats.

Ethel havia planificat i després consensuat la seva compareixença en cadira de rodes amb el president de la Cambra dels Lords. Però Dave tenia prohibit el pas a la cambra, de manera que van haver d’esperar que un dels companys d’Ethel se’n fes càrrec.

El debat ja havia començat i els lords seien als bancs de pell vermella situats a banda i banda de la sala. La cambra exhibia unes decoracions ridículament sumptuoses, com si fossin en un palau d’una pel·lícula de Disney.

Un lord parlava i Dave l’escoltava.

—La llei és una carta magna dels marietes i fomentarà aquesta mena de criatura tan repugnant: la prostituta masculina —va dir l’home ostentosament—. Augmentarà les temptacions que s’interposen en el bon camí dels adolescents.

«Que estrany», va pensar Dave. Aquell home es pensava que tots els homes eren marietes i que la majoria simplement resistien la temptació?

—No és que jo no tingui compassió per als desgraciats homosexuals —va continuar el lord—, és que tampoc la tinc per als qui cauen en aquesta trampa.

«Que cauen en una trampa? Però quines bestieses», es va dir Dave.

Es va aixecar un home del costat dels laboristes i va agafar els mànecs de la cadira de rodes d’Ethel. Dave va sortir de la cambra i va enfilar les escales que portaven al galliner.

Quan hi va arribar, parlava un altre lord.

—En un dels diaris més populars dels diumenges, fa una setmana va aparèixer una història que segurament ja deu haver vist alguna de ses senyories: un casament homosexual en un país del continent europeu. —Dave havia llegit la història al News of the World—. Crec que cal felicitar el diari implicat per subratllar un esdeveniment tan desagradable com aquest. —Com podia ser una boda un esdeveniment desagradable?—. Només espero que, si aquest projecte de llei acaba en llei, s’apliqui la màxima vigilància sobre les pràctiques d’aquesta mena. No crec que aquestes coses arribin a passar en aquest país, però tot és possible.

«D’on treuen aquests dinosaures?», va pensar Dave.

Sortosament no tots els lords eren tan terribles. Una dona d’aspecte formidable i cabells blancs es va aixecar. Dave l’havia conegut a casa la seva mare: es deia Dora Gaitskell.

—Com a societat —va dir ella—, correm un vel sobre diversos actes perversos que homes i dones cometen en privat. La llei, i la societat, són tolerants amb ells i fan els ulls grossos. —Dave s’havia quedat parat. Què en sabia, ella, d’actes perversos entre homes i dones?—. A aquells homes que han nascut homosexuals, o bé s’han vist condicionats o irrevocablement temptats per l’homosexualitat, se’ls hauria de concedir el mateix grau de tolerància que es concedeix a qualsevol suposada perversió entre homes i dones.

«És clar que sí, Dora», va pensar Dave.

Però la preferida de Dave era una altra dona gran, també de cabells blancs, aquesta amb els ulls espurnejants. També havia estat una convidada al carrer de Great Peter: es deia Barbara Wootton. Després que un dels homes hagués parlat profusament de la sodomia, ella hi va posar un toc d’ironia.

—I jo em pregunto: «De què tenen por aquests opositors al projecte de llei?» —va dir—. No poden tenir por que aquestes pràctiques tan repugnants es facin a la seva cara, perquè aquests actes només seran legals si tenen lloc en privat. No poden tenir por que la joventut es corrompi, perquè aquests actes només seran legals amb consentiment i entre adults. Només puc pensar que els opositors al projecte de llei tenen por de viure turmentats imaginant què passa en altres llocs. —Barbara Wootton deixava entendre clarament que els homes que intentaven criminalitzar l’homosexualitat ho feien per controlar les seves pròpies fantasies, i Dave va esclafir a riure. Un uixer el va apressar a guardar silenci.

La votació es va fer a dos quarts de set. Dave tenia la sensació que s’havia parlat més en contra que a favor del projecte de llei. El procés de la votació va durar un temps excessivament llarg. En comptes d’esmunyir paperetes en una urna, o prémer botons, els lords s’havien d’aixecar, sortir de la cambra i recórrer un dels vestíbuls, ja fos el de «Conformes» o el de «No conformes». Un lord va empènyer la cadira de rodes d’Ethel al vestíbul de «Conformes».

El projecte de llei va prosperar per cent onze vots a quaranta-vuit. Dave hauria volgut cridar un visca, però es va reprimir perquè no hauria quedat bé, talment com aplaudir en una església.

Dave es va retrobar amb la seva àvia a l’entrada de la Cambra i va recuperar la cadira de rodes de les mans d’un company d’Ethel. Feia cara victoriosa però se la veia esgotada; Dave no va poder evitar preguntar-se quant de temps li quedava en aquest món.

«Déu n’hi do, quina vida!», va pensar mentre la conduïa amb la cadira de rodes pels ornamentats passadissos camí de la sortida. Haver passat de ser el burro de la classe a una estrella del pop no era res en comparació amb el viatge que havia fet ella: d’una casa rural de dues habitacions al costat d’una pila d’escòria a Aberowen a l’hemicicle daurat de la Cambra dels Lords. I havia sabut transformar el país tan bé com ella mateixa. Havia lluitat i guanyat batalles polítiques —pel vot de la dona, pel benestar, per la sanitat gratuïta, per l’educació de les noies, i ara per la llibertat d’una minoria perseguida: els homosexuals. Dave havia escrit cançons estimades arreu del món, però la seva gesta semblava ben poca cosa al costat del que havia aconseguit la seva àvia.

Un home gran que caminava amb dos bastons els va aturar en un passadís ple de panells. Tenia un aire d’elegància decrèpita que a Dave li sonava: l’havia vist una vegada, a la mateixa Cambra dels Lords, el dia que Ethel havia esdevingut baronessa, feia cinc anys ben bons.

—Bé, Ethel —va dir l’home en un to enriolat— veig que has aconseguit que prosperés el teu projecte de llei sodomita. Et felicito.

—Gràcies, Fitz —va contestar.

Dave ho va recordar tot. Tenia al davant Earl Fitzherbert, l’antic amo d’una gran casa d’Aberowen anomenada Ty Gwyn, actualment una escola de formació permanent.

—M’han arribat veus que has estat malalta. Em sap greu, Ethel —va dir Fitz. Semblava afectuós amb ella.

—A tu t’ho puc dir sense embuts —va fer Ethel—: em queda poc temps. Segurament no em tornaràs a veure.

—No saps que trist que em deixes. —Dave es va sorprendre en veure com les llàgrimes regalimaven per la cara arrugada del vell comte, que es va treure de la butxaca de pit un gran mocador blanc per eixugar-se els ulls. En aquell moment el noi va rememorar l’última vegada que havia presenciat una trobada entre Fitz i Ethel: una intensa emoció, difícil de controlar, el va commoure.

—M’alegra haver-te conegut, Fitz —va dir Ethel, en un to que suggeria que ell suposava el contrari.

—Sí? —va dir Fitz—. Mai no vaig estimar ningú com et vaig estimar a tu —va afegir.

Dave es va quedar estupefacte.

—Ni jo tampoc —va respondre Ethel, doblant l’estupefacció de Dave—. Ho puc dir ara que el meu estimat Bernie ja no hi és. Ell era la meva ànima bessona, però tu eres diferent.

—Em fas molt feliç.

—Només lamento una cosa —va dir Ethel.

—Ho sé —va dir Fitz—. El noi.

—Sí. Tinc una última voluntat: que li donis la mà.

Dave es preguntava qui devia ser «el noi». Segur que ell, no.

—Sabia que m’ho demanaries —va dir el comte.

—Sisplau, Fitz.

El comte va assentir.

—Suposo que a la meva edat hauria de saber admetre que em vaig equivocar.

—Gràcies —va dir ella—. Ara que ho sé, ja em puc morir feliç.

—Espero que hi hagi una altra vida —va dir ell.

—Això si que no ho sé —va confessar Ethel—. Adéu, Fitz.

L’home gran es va vinclar amb dificultat i li va fer un petó als llavis.

—A reveure, Ethel —va dir quan es va haver incorporat.

Dave va empènyer la cadira de rodes.

—Aquest era l’Earl Fitzherbert, oi? —va dir ell al cap d’un minut.

—Sí —va confirmar Ethel—. El teu avi.

L’únic problema de Walli eren les noies.

Joves, guapes i sexis d’una manera íntegra, que a ell li resultava exclusivament americana, s’arremolinaven en ramats a la seva porta, deliroses d’anar-se’n al llit amb ell. El fet que es mantingués fidel a la seva nòvia del Berlín Est encara el feia més desitjable.

—Compreu-vos una casa —havia dit Dave als membres del grup—. Després, quan la bombolla esclati i ja ningú no vulgui saber res dels Plum Nellie, almenys tindreu un lloc on viure.

Walli començava a adonar-se que Dave era molt llest. Des que havia establert les dues empreses, Nellie Records i Plum Publishing, el grup tenia molts més ingressos. Walli encara no era el milionari que la gent es pensava, tot i que ho seria quan comencés a rebre els drets d’autor de For Your Pleasure Tonight. Mentrestant, però, es podia permetre comprar una casa. I se la va comprar a principis del 1967. Era una casa victoriana de façana corba situada a San Francisco, a la confluència del carrers Haight i Ashbury. En aquest barri, el valor de la propietat s’havia ensorrat arran d’una llarga batalla per projectar-hi una autopista que mai no es va construir. Els lloguers baixos van atreure estudiants i gent jove que van crear un ambient peculiar que de retruc va captivar músics i actors. En aquell barri hi vivien membres dels Grateful Dead i de Jefferson Airplane. Era habitual veure-hi estrelles del rock, i Walli podia caminar pel barri quasi com si ningú no el conegués.

Els Dewar, les úniques persones que Walli coneixia a San Francisco, es pensaven que només mantindria la façana de l’edifici i modernitzaria l’interior; però va pensar que els antics sostres cassetonats i les parets recobertes de panells de fusta quedaven originals, hi ho va conservar tot, si bé ho va pintar de blanc.

Va instal·lar-hi dos banys de luxe i una cuina equipada amb rentaplats. Va comprar un equip de televisió i un tocadiscos d’última generació. Pel que fa a la resta, la va equipar amb el mínim mobiliari. Va posar estores i coixins sobre el terra de fusta enllustrat, i a les habitacions, matalassos i penjadors. Per seure només tenia sis tamborets com els que utilitzaven els guitarristes als estudis de gravació.

Tant Cameron com Beep Dewar estudiaven a Berkeley, seu de la Universitat de Califòrnia a San Francisco. Cam era una noi estrany que vestia com un home de mitjana edat i era més conservador que Barry Goldwater. Però Beep era divertida i havia presentat a Dave els seus amics, alguns dels quals vivien al seu barri.

Walli vivia allí quan no estava de gira amb la banda o gravant a Londres. A San Francisco, dedicava la major part del dia a tocar la guitarra. Per tocar amb tanta desimboltura com aparentava quan era dalt de l’escenari havia de tenir encara més habilitat, i no deixava passar ni un dia en què no practiqués com a mínim dues hores. Després es dedicava a compondre cançons: provava acords, sumava fragments melòdics i es prenia el temps que calia per decidir quins eren una meravella i quins eren només harmoniosos.

Escrivia a Karolin un cop per setmana. Li costava saber què dir-li. Trobava que era cruel parlar-li de la mena de pel·lícules, concerts i restaurants dels quals ella mai no gaudiria.

Amb l’ajut de Werner havia aconseguit enviar diners perquè Karolin i Alice es poguessin mantenir. Amb una mòdica pensió en moneda estrangera compraves un reguitzell de coses a l’Alemanya Oriental.

Karolin li responia per carta un cop al mes. Havia après a tocar la guitarra i formaven un duo amb Lili. Interpretaven cançons de protesta i feien circular cassets amb la seva música. D’altra banda, la vida de Karolin li semblava buida en comparació amb la seva, i la majoria de les coses que li escrivia eren sobre Alice.

Com la majoria de la gent del barri, Walli no tancava la porta de casa i hi entraven tant els amics com els desconeguts. Guardava les guitarres preferides en una habitació tancada amb clau a l’última planta de la casa. Pel que fa a la resta, tenia poca cosa de valor. Un cop per setmana, una botiga de queviures li omplia la nevera i els armaris. Els convidats se servien ells mateixos, i quan el menjar s’acabava, Walli anava al restaurant.

A la nit anava al cinema i a veure obres de teatre, escoltava grups de música en directe o es trobava amb altres músics. Aleshores bevien cervesa i fumaven marihuana, a casa dels altres o a la seva. Hi havia molta cosa a veure als carrers: actuacions espontànies, teatre de carrer, performances artístiques que la gent anomenava «happening». L’estiu del 1967, de sobte el barri es va fer famós com a centre mundial del moviment hippie. Quan les escoles i els instituts tancaven per vacances, joves de tot Amèrica del Nord feien autoestop fins a San Francisco i es dirigien de dret a la confluència dels carrers Haight i Ashbury. La policia va decidir fer com qui no veu l’ús generalitzat de marihuana i LSD, ni les persones fent l’amor més o menys públicament al Buena Vista Park. Totes les noies prenien píndoles anticonceptives.

L’únic problema de Walli eren les noies.

Tammy i Lisa eren normals. Havien vingut de Dallas, Texas, amb la línia d’autobusos Greyhound. Tammy era rossa; Lisa, hispana; totes dues tenien divuit anys. Les noies només hi anaven amb la intenció de demanar a Walli un autògraf però es van quedar parades en trobar la porta de la casa oberta i ell assegut a terra sobre un coixí gegant tocant una guitarra acústica.

Després d’haver fet el trajecte amb autobús necessitaven dutxar-se, van dir, i ell els va indicar que anessin tot recte. Les noies es van dutxar plegades sense tancar la porta del lavabo. Walli se’n va adonar quan, en un moment de distracció, pensant en les harmonies, va entrar a fer-hi un riu. Va ser coincidència que en aquell moment Tammy ensabonés amb les mans blanques els menuts pits de pell d’aram de Lisa?

Walli va sortir i va utilitzar l’altre lavabo, tot i que li va costar esforç.

El carter va portar el correu, hi havia les cartes que des de Londres li reenvia Mark Batchelor, el mànager dels Plum Nellie. En un dels sobres hi havia la lletra de Karolin i un segell de l’Alemanya Oriental. Walli la va deixar a un costat per llegir-la més tard.

Era un dia com qualsevol altre a Haight-Ashbury. Un amic músic s’hi va acostar i van començar a escriure una cançó plegats, que va quedar en res. Dave Williams i Beep Dewar van passar a saludar: Dave vivia a casa dels seus pares i buscava una casa per comprar-la. Un traficant que es deia Jesus li va entregar una lliura de marihuana i Walli la va amagar gairebé tota a l’interior d’un amplificador de guitarra. No li feia res compartir-la, però si no la racionava al capvespre ja hauria volat.

A la nit, Walli va sortir a sopar amb uns amics, i es va endur Tammy i Lisa. Feia quatre anys que havia deixat el bloc soviètic i encara es meravellava de l’abundància de menjar als Estats Units: grans bistecs, hamburgueses sucoses, piles de patates fregides, muntanyes d’amanides cruixents, batuts espessos, tot per quatre rals, i barra lliure de cafè! No era que aquest menjar fos car a l’Alemanya Oriental, sinó que simplement no existia. Els carnissers mai no tenien el millor tall de carn i els restaurants servien de mala gana minses racions de menjar poc vistós. A Alemanya Walli mai no havia vist un batut.

Mentre sopaven, va assabentar-se que el pare de Lisa era un metge al servei de la comunitat mexicana de Dallas, i que ella volia estudiar medicina i seguir les seves passes. La família de Tammy regentava una benzinera rendible; els seus germans n’assumirien el càrrec i ella aniria a una escola artística a estudiar disseny de moda, tenia intenció d’obrir una botiga de roba. Eren noies normals i corrents; era l’any 1967, prenien anticonceptius i volien fer l’amor.

Feia una càlida nit d’estiu. Després de sopar, van anar tots al parc. Van seure amb un grup de gent que cantava gòspel. Walli s’hi va afegir i ningú no el va reconèixer en la foscor. Tammy estava cansada del trajecte amb autobús i va recalcar el cap a la falda de Walli. Ell li va acariciar la llarga cabellera rossa i la noia es va adormir.

Pocs minuts després de la mitjanit, la gent va començar a marxar. Walli se’n va anar cap a casa sense adonar-se que Tammy i Lisa encara eren amb ell.

—Teniu algun lloc on passar la nit? —va preguntar Walli.

—Podríem dormir al parc —va dir Tammy amb el seu accent de Texas.

—Si voleu podeu dormir a casa, a terra —va dir Walli.

—T’agradaria dormir amb alguna de les dues? —va preguntar Lisa.

—O amb les dues —va suggerir Tammy.

—No —va dir Walli fent un somriure—. Tinc nòvia a Berlín, la Karolin.

—És veritat, doncs? —va preguntar Lisa—. Ho vaig llegir als diaris, però…

—Sí, és veritat.

—I tens una filla?

—Ara té tres anys. Es diu Alice.

—Però ja no hi creu ningú, en la fidelitat i aquestes bestieses, no? I encara menys a San Francisco. «All You Need Is Love», oi?

—Bona nit, noies.

Walli va pujar a la seva habitació i es va despullar. Sentia les noies traginar per baix. A dos quarts de dues es va ficar al llit; molt d’hora per a un músic.

Aquell era el moment del dia en què li agradava llegir i rellegir les cartes de Karolin. Pensar en ella el tranquil·litzava; sovint s’adormia afigurant-se que estava entre els seus braços. Es va acomodar al matalàs, amb l’esquena estintolada contra la paret amb un coixí, i va estirar els llençols fins a sota la barbeta. Llavors va obrir el sobre i va llegir la carta.


Benvolgut Walli,

Que estrany. Karolin normalment escrivia «Estimat Walli» o «Amor meu».


Sé que aquesta carta et causarà dolor i patiment, i em sap tant de greu que el meu cor està a punt de trencar-se.

Què diantre havia passat? Walli va llegir amb celeritat.


Vas marxar fa quatre anys i no hi ha cap possibilitat que puguem estar junts en el futur més immediat. Sóc dèbil i no puc afrontar tota la vida sola.

Karolin posava punt i final a la relació, trencava amb ell. Era l’última cosa que Walli s’esperava.


He conegut una persona, un bon home que m’estima.

I tenia un nòvio! La cosa encara era pitjor. L’havia traït. Walli va començar a sentir ràbia. Lisa tenia raó: ningú ja no creia en la fidelitat ni en totes aquestes bestieses.


L’Odo és el pastor de l’església de Saint Gertrud, a Berlín-Mitte.

—Un capellà malparit! —va cridar Walli.


Ell estimarà i es cuidarà de la meva filla.

—Ara li dius «la meva filla». Però Alice, si també és meva!


Ens casarem. Els teus pares estan tristos, però són molt amables amb mi, com sempre ho han estat amb tothom. Fins i tot la teva germana Lili ho intenta entendre, tot i que li costa.

«Ja ho crec», va pensar Walli. «A Lili li durarà més».


Em vas fer feliç un temps breu i em vas donar la meva preciosa Alice, per això sempre t’estimaré.

Walli notava el regalim de les càlides llàgrimes a les galtes.


Espero que en els pròxims anys trobis en el teu cor la manera de perdonar-me a mi, i a l’Odo, i que un dia ens retrobem com a amics, potser quan ja siguem grans i tinguem els cabells blancs.

—Sí, potser a l’infern —va etzibar Walli.


Amb amor,

KAROLIN



La porta es va obrir i van entrar Tammy i Lisa.

Walli hi veia borrós per les llàgrimes, però li feia l’efecte que les dues anaven nues.

—Què passa? —va preguntar Lisa.

—Per què plores? —va fer Tammy.

—La Karolin m’ha deixat —va explicar Walli—. Es casarà amb un pastor.

—Ho sento molt —va dir Tammy.

—Pobret —va fer Lisa.

Walli se sentia avergonyit per les llàgrimes però no ho podia evitar. Va llançar la carta a terra, es va tombar de costat i va estirar els llençols fins a cobrir-se el cap.

Les noies es van ficar al llit. Una a cada costat. Walli va obrir els ulls. Tammy estava de cara i li acariciava les llàgrimes amb un dit afectuós. Per darrere, Lisa va arrambar el seu càlid cos contra l’esquena de Walli.

—No em ve de gust —va aconseguir dir Walli.

—No hauries d’estar sol —va dir Tammy—, ni tan trist. Només ens abraçarem. Tu tanca els ulls.

Walli es va rendir i va tancar els ulls. Lentament el seu sofriment es va convertir en atordiment. La ment es va alliberar i va entrar en un estat d’abaltiment.

Quan es va despertar, Tammy li besava la boca i Lisa li xuclava el penis.

Va fer l’amor amb totes dues, primer amb una i després amb l’altra. Tammy era tendra i dolça; Lisa era activa i apassionada. Els estava agraït que l’haguessin consolat en aquell moment tan dolorós.

Així i tot, per més que ho va intentar, no va arribar a l’orgasme.





40


El gos detector de mines es començava a cansar. Era un noi vietnamita prim que només portava uns pantalons curts de cotó. Jasper Murray no creia que tingués més de tretze anys. Aquell matí, el noi havia comès l’error d’endinsar-se a la selva per collir fruita seca just quan un escamot de la Companyia D —«Desperadoes», «proscrits»— sortia de missió.

Tenia les mans lligades a l’esquena amb una corda de trenta metres de llarg subjectada al cinturó militar d’un caporal. El noi caminava per la sendera davant de la companyia. Però el matí havia estat llarg i només era un nen, les cames li fallaven i feia que els homes ensopeguessin amb ell sense voler. Quan això passava, el sergent Smithy li llançava una bala, al cap o a l’esquena, i el nen feia un crit i caminava més de pressa.

Els camins de la selva estaven minats i plens de paranys posats per la resistència, els insurgents del Vietcong, que normalment anomenaven «Charlie». Les mines eren totes improvisades: projectils d’artilleria nord-americana recarregats, mines de molla «Bouncing Betties» velles de l’exèrcit dels Estats Units; bombes que no havien explotat reconvertides en autèntiques; fins i tot mines de pressió franceses abandonades als anys cinquanta.

Utilitzar un pagès vietnamita com a gos detector no era insòlit, encara que als Estats Units no ho reconegués ningú. De vegades els d’ulls ametllats sabien quins trams de la pista estaven minats. De vegades, eren capaços de detectar senyals d’advertència invisibles per als soldats. I si el gos detector fracassava, la mina el matava a ell i no als soldats. Tot eren avantatges.

A Jasper l’horroritzava, però en els sis mesos que havia passat al Vietnam havia vist coses pitjors: els homes, de qualsevol país, eren capaços de comportar-se de manera cruelment salvatge, sobretot quan tenien por. Sabia que l’exèrcit britànic havia comès atrocitats esfereïdores a Kenya: el seu pare hi havia estat i, sempre que sortia a la conversa, empal·lidia i murmurava alguna cosa poc convincent sobre la brutalitat de tots dos bàndols.

Tanmateix, la Companyia D era especial.

Formava part de la Tiger Force, la Unitat de les Forces Especials de la Divisió Aèria 101. El comandant en cap, el general William Westmoreland, els anomenava amb orgull «els meus bombers». En lloc dels uniformes habituals duien roba de combat amb ratlles de tigre i sense insígnia. Podien deixar-se barba i portar les pistoles a la mà. La seva especialitat era la pacificació.

Feia una setmana que Jasper s’havia unit a la Companyia D. Probablement aquella assignació havia estat un error burocràtic: Jasper no tenia aptituds especials per formar-ne part, però la Tiger Force era una barreja d’homes de moltes unitats i divisions diferents. Era la primera vegada que sortia de missió amb ells. En aquell escamot hi havia vint-i-cinc homes, meitat negres meitat blancs.

No sabien que Jasper era anglès. La majoria dels soldats no havien conegut mai cap anglès, i ell s’havia cansat de ser objecte de curiositat. Va canviar el seu accent i als altres els sonava canadenc o alguna cosa així. No volia tornar a explicar que no coneixia els Beatles.

La missió d’aquell dia era «netejar» un poble.

Eren a la província de Quang Ngai, a la part nord del Vietnam del Sud coneguda per l’exèrcit com a I Cos Zona Tàctica o senzillament regió septentrional. Si fa no fa com mig Vietnam del Sud, no estava governada pel règim de Saigon sinó per les guerrilles del Vietcong, que organitzaven el govern dels pobles i fins i tot cobraven impostos.

—Els vietnamites no entenen la manera de fer americana —va dir l’home que caminava al costat de Jasper. Es deia Neville, i era un texà alt i irònic—. Quan el Vietcong es va apoderar d’aquesta regió hi havia molta terra sense cultivar, era propietat dels rics de Saigon, que no es prenien la molèstia de treballar-la, de manera que Charlie la va donar als pagesos. Després, quan vam recuperar territori, el govern de Saigon va tornar la terra als seus propietaris originals. Ara els pagesos estan enfadats amb nosaltres. Increïble, oi? No entenen el concepte de propietat privada. Mira si en són, de rucs.

El caporal John Donellan, un soldat negre que anomenaven Donny, el va sentir.

—Ets un comunista de merda, Neville —va dir.

—No és veritat, vaig votar en Goldwater —va replicar Neville sense immutar-se—, perquè prometia mantenir a ratlla els negres arrogants.

Els que el van sentir van riure: aquelles bromes divertien els soldats. Els ajudava a suportar la por. A Jasper també li agradava el sarcasme subversiu de Neville. Però durant el primer descans del matí havia vist que aquest es cargolava un porro i afegia a la marihuana un pessic de l’heroïna sense refinar que ells anomenaven sucre morè. Si Neville encara no era un ionqui, aviat ho seria.

Segons Mao, el president comunista xinès, els combatents guerrillers es movien entre la gent com peixos al mar. L’estratègia del general Westmoreland per derrotar els peixos del Vietcong consistia a arrabassar-los el mar. Havien de capturar tres-cents mil pagesos de Quang Ngai i traslladar-los a seixanta-vuit camps de concentració fortificats, per deixar el paisatge desert i el Vietcong aïllat. I això és el que estaven fent.

Malauradament no funcionava. Com deia Neville: «Quina colla! Es comporten com si no tinguéssim dret a venir al seu país, ordenar-los que marxin de casa seva, que abandonin els seus cultius i que vagin a viure al camps de presoners. De debò que no els entenc!». Molts pagesos esquivaven la captura i es quedaven a prop de la seva terra. Altres es rendien, però després s’escapaven dels camps atapeïts i insalubres, i tornaven a casa. Fos com fos, ara eren blancs legítims als ulls de l’exèrcit.

—Si hi ha gent fora dels camps, i no dins, vol dir que són rojos —deia el general Westmoreland—, que són simpatitzants comunistes.

El tinent que va donar les ordres a l’escamot encara ho va deixar més clar.

—No hi ha amics —va dir—. Em sentiu? No hi ha amics. Aquí no hi hauria d’haver ningú. Dispareu contra tot el que es mogui.

L’objectiu d’aquell matí era un poble que havia estat evacuat i després reocupat. El que havien de fer era buidar-lo i arrasar-lo.

Però primer de tot l’havien de trobar. Orientar-se a la selva no era fàcil. Hi havia pocs punts de referència i la visibilitat era limitada.

I Charlie podia ser en qualsevol lloc, potser a un metre de distància. Com que ho sabien, estaven tots amb els nervis de punta. Jasper havia après a mirar entre el fullatge, rere una capa i la següent, escodrinyant per detectar un color, una forma, una textura fora de lloc. Era difícil mantenir-se alerta quan s’estava cansat, es regalimava suor i s’estava infestat de xinxes, però als homes que abaixaven la guàrdia els mataven al moment més impensat.

A més hi havia diferents menes de selves. Els bosquets de bambú i pastura per a elefants eren impracticables, per molt que l’alt comandament de l’exèrcit es negués a reconèixer-ho. Els boscos de capçada eren més fàcils perquè la manca de llum limitava el creixement del sotabosc. El millor eren les plantacions de cautxú: els arbres en pulcres fileres, el sotabosc retallat i carreteres funcionals. Aquell dia Jasper era en un bosc barrejat, amb banians, mangles i jaquers, el teló verd de fons esquitxat amb els colors brillants de les flors de la selva tropical, orquídies, sarriasses i crisantems. «L’infern no ha estat mai tan bonic», pensava Jasper quan va esclatar la bomba.

Una explosió el va eixordar i el va llançar a terra. L’atordiment no li va durar gaire. Va rodolar per sortir de la pista, es va aturar en el magre recer d’un matoll, va agafar el rifle M16 i va escodrinyar l’entorn.

A terra, a la capçalera de la columna, hi havia quatre cossos. Cap d’ells no es movia. Jasper havia vist la mort en combat diverses vegades d’ençà de la seva arribada al Vietnam, però sabia que no s’hi acostumaria mai. Feia un moment hi havia cinc homes que caminaven, éssers humans que enraonaven i li havien explicat un acudit o li havien donat aigua o li havien allargat la mà per esquivar una trampa, i ara només hi havia un garbuix de trossos de carn ensangonats.

Es podia imaginar el que havia passat. Algú havia trepitjat una mina de pressió oculta. Per què no l’havia activat el gos detector? El noi la devia haver vist i havia tingut la presència d’ànim de callar i esquivar-la. Ara no se’l veia enlloc. S’havia venjat dels que l’havien capturat.

Un altre home va arribar a la mateixa conclusió. Era Jack Baxter «el Foll», un home de l’Oest Mitjà, alt i amb barba fosca.

—El collons d’ametllat ens hi ha portat de pet! —va cridar i va córrer vers el fullatge disparant el rifle inútilment i malgastant munició—. El mataré, aquest fill de puta! —bramava.

Però se li van acabar les vint bales del tambor i va parar.

Tots estaven furiosos, però n’hi havia de més assenyats. El sergent Smithy ja parlava per ràdio, sol·licitava evacuació mèdica. El caporal Donny estava agenollat buscant inútilment el pols d’un dels cossos que hi havia a terra de bocaterrosa. Jasper es va adonar que un helicòpter no podria aterrar en aquella pista tan estreta i es va aixecar d’un bot.

—Buscaré una clariana! —va cridar a Smithy.

—McCain i Frazer, aneu amb en Murray —va ordenar el sergent.

Jasper va assegurar-se que duia un parell de Willie Petes, granades de fòsfor blanc, i tot seguit va sortir del camí seguit pels altres dos.

Va buscar senyals que indiquessin que el terreny es tornava rocós o sorrenc, això voldria dir que la vegetació s’esclaria i formaria una clariana. Per no perdre’s, va estar atent a tots els punts de referència que va trobar. Al cap d’un parell de minuts van sortir de la jungla i es van trobar en el marge alt d’un camp d’arròs.

A l’altra punta del camp Jasper va veure tres o quatre figures que portaven els típics pijames de cotó prim, era la roba de feinejar dels pagesos. Abans que les pogués comptar ja l’havien vist i s’havien fos en la jungla.

Va pensar que podien viure al poble que buscaven. Si era així, sense voler els havia advertit de l’arribada de la companyia. Però no hi podia fer res: salvar els ferits era prioritari.

McCain i Frazer van córrer al voltant del camp d’arròs per convertir-lo en una zona segura. Jasper va fer esclatar un Willie Pete. Va incendiar l’arròs, però les tiges estaven verdes i les flames es van apagar de seguida. Amb tot, l’espessa columna de fum de fòsfor blanc es va alçar senyalant la seva situació.

Jasper va mirar al voltant. Charlie sabia que quan els nord-americans es concentraven a atendre els seus morts i ferits era un bon moment per atacar-los. Jasper va sostenir el seu M16 amb les dues mans i va escodrinyar la jungla, a punt per llançar-se a terra i respondre si els disparaven. Va veure que McCain i Frazer feien el mateix. En cas d’atac el més probable era que cap del tres no tingués temps d’ajupir-se. Un tirador situat als arbres tindria tot el temps del món per apuntar i disparar un tret mortalment precís. «En aquesta merda de guerra sempre és així», va pensar Jasper. «Charlie ens veu però nosaltres no el veiem a ell. Ataca i fuig. L’endemà el tirador està arrencant males herbes en un camp d’arròs com si fos un pobre pagès que no sabés ni per on s’agafa un Kalàixnikov».

Mentre esperava va pensar en casa seva. «Ara podria estar treballant per al Western Mail», va cavil·lar, «còmodament assegut en una confortable casa consistorial, pesant figues mentre un regidor dóna la tabarra amb els perills de la mala il·luminació dels carrers, en lloc de suar en un camp d’arròs patint per si entomaré una bala en els pròxims segons».

Va pensar en la seva família i els seus amics. La seva germana s’havia fet un nom en el món editorial arran del descobriment d’un gran escriptor rus dissident que feia servir el pseudònim d’Ivan Kuznétsov. Evie Williams, que quan era adolescent va estar enamorada de Jasper, era una estrella del cinema i vivia a Los Angeles. Dave i Walli eren estrelles del rock milionàries. Jasper, en canvi, era un soldat d’infanteria en el bàndol perdedor d’una guerra cruel i estúpida, que tenia lloc a milers de quilòmetres de tot arreu.

Va pensar en el moviment contra la guerra dels Estats Units. Feien progressos? La ciutadania encara es deixava enganyar per la propaganda que deia que els opositors eren tots comunistes i drogoaddictes que només volien perjudicar els Estats Units? L’any següent, el 1968, hi havia d’haver eleccions presidencials. Les perdria Johnson? Posaria fi a la guerra, el guanyador?

L’helicòpter va aterrar i Jasper va guiar l’equip de baiarders per la selva fins al lloc de l’explosió. Recordava els punts de referència i va trobar l’escamot sense dificultats. Tan bon punt va arribar va veure, pel posat dels homes, que tots els ferits havien mort. L’equip d’evacuació mèdica s’enduria cinc bosses de cadàvers.

Els supervivents treien fum pels queixals.

—Aquell ametllat fill de puta ens ha portat de cap a la trampa —va dir el caporal Donny—. No esteu molt emprenyats?

—Emprenyadíssims —va admetre Jack el Foll.

Com sempre, Neville va fer veure que hi estava d’acord alhora que insinuava el contrari.

—Pobre nano, es devia pensar que el mataríem quan ja no ens fes servei —va dir—. Que estúpid, oi?, no adonar-se que el sergent Smithy tenia pensat endur-se’l a Filadèlfia i matricular-lo a la universitat.

Ningú no va riure.

Jasper va explicar a Smithy que havia vist uns pagesos al camp d’arròs.

—El nostre poble deu ser en aquella direcció —va dir Smithy.

La companyia va anar a l’helicòpter amb els cadàvers. Quan es va enlairar, Donny va treure un llançaflames M2 per cremar amb napalm el camp d’arròs i tota la collita es va socarrimar en pocs minuts.

—Ben fet —va dir Smithy—. Ara saben que si tornen no tindran res per menjar.

—L’helicòpter deu haver advertit els vilatans, suposo —va dir Jasper—. Segurament trobarem el poble buit.

«O, potser hi trobarem una emboscada», va pensar, però no ho va dir.

—Si està buit, millor —va comentar Smithy—. L’arrasarem igualment. I la intel·ligència diu que hi ha túnels. Hem de localitzar-los i destruir-los.

Des del 1946, al començament de la guerra contra els colonitzadors francesos, els vietnamites no havien parat d’excavar túnels. Per tota la selva hi havia literalment centenars de quilòmetres de passatges, polvorins de munició, dormitoris, cuines, tallers i fins i tot hospitals. Eren difícils de destruir. Trampes d’aigua a intervals regulars protegien els habitants de ser foragitats amb fum. Els bombardejos aeris no encertaven el blanc gaire sovint. L’única manera de perjudicar-los era des de dins.

Però primer s’havia de trobar el túnel.

El sergent Smithy va guiar l’escamot per la pista des del camp d’arròs fins a la petita plantació de cocoters. Quan van sortir d’entre les palmeres van veure el poble, un centenar de cases, si fa no fa, amb camps cultivats al davant. No hi van veure senyals de vida, però igualment hi van entrar amb precaució.

Semblava desert.

Els homes van anar casa per casa cridant Didi mau!, que volia dir «Sortiu!» en vietnamita. Jasper va mirar dins d’un dels habitatges i va veure l’altar que era el centre de gairebé totes les cases vietnamites: espelmes, pergamins, pots d’encens i tapissos dedicats als avantpassats de la família. Aleshores el caporal Donny va treure el llançaflames. La casa tenia parets de fusta de bambú revestida de fang i una teulada de fulles de palmera; el napalm ho va encendre tot en un tres i no res.

Caminant cap al centre del poble, amb el rifle a punt, a Jasper el va sorprendre sentir un soroll rítmic i sord. Es va adonar que sentia el repicar d’un tambor, segurament un mo, un instrument de fusta buit que es picava amb una vareta. Es va imaginar que algú havia fet servir el mo per avisar els vilatans que havien de fugir. Però, per què continuava picant?

Van seguir el soroll fins al mig del poble. Celebraven un estrany cerimonial amb flors de lotus davant d’un petit dinh, l’edifici que era el centre de la vida del poble: temple, sala de reunió i escola.

A dins, assegut amb les cames encreuades sobre la terra batuda, hi havia un monjo budista amb el cap rapat picant un peix de fusta de mig metre. Els va veure entrar però no es va aturar.

La companyia tenia un soldat que parlava una mica de vietnamita. Era un americà blanc d’Iowa, i li deien Slope.

—Slope, pregunta a l’ametllat on són els túnels —va dir Smithy.

Slope va cridar al monjo en vietnamita. L’home el va ignorar i va continuar picant.

Smithy va fer un cop de cap a Jack el Foll, que va fer un pas endavant i va colpejar el monjo a la cara amb una pesant bota de combat a la jungla M-1966, de l’exèrcit dels Estat Units. L’home va caure enrere, la sang li rajava de la cara i el nas, i el tambor i la vareta van volar en direccions contràries. Misteriosament, l’home no va fer cap soroll.

Jasper va empassar-se la saliva. Havia vist com torturaven guerrillers del Vietcong per extreure’n informació: era habitual. No li agradava, però ho trobava raonable perquè eren homes que el volien matar a ell. Qualsevol home de més de vint anys capturat en aquella zona probablement era un guerriller o, si mes no, donava suport activament a la guerrilla, i Jasper acceptava que es torturés aquests homes encara que no tinguessin cap prova que haguessin combatut mai contra els americans. Aquell monjo no semblava un combatent, però Jasper havia vist una nena de deu anys llançant una granada a un helicòpter aparcat.

Smithy va agafar el monjo i el va aguantar dret, de cara als soldats. Tenia els ulls tancats però respirava. Slope li va tornar a fer la pregunta.

El monjo no va respondre.

Jack el Foll va agafar el peix de fusta, el va subjectar per la cua i va colpejar el monjo. Li va picar el cap, les espatlles, el pit, l’engonal i els genolls; de tant en tant s’aturava perquè Slope repetís la pregunta.

Jasper no sabia on mirar. Només pel fet de ser-ne testimoni cometia un crim de guerra, però no era la il·legalitat el que més l’amoïnava: sabia que quan els investigadors de l’exèrcit dels Estats Units examinaven les al·legacions d’atrocitats no trobaven mai proves suficients. El fet era que no creia que aquell monjo s’ho meresqués. Jasper estava angoixat i es va girar d’esquena.

No culpava els homes. A tot arreu, en totes les èpoques, en tots els països hi havia homes que feien aquesta mena de coses si les circumstàncies ho propiciaven. Jasper culpava els oficials que sabien el que passava i no hi feien res, els generals que mentien a la premsa i la població des de Washington i, sobretot, els polítics que no tenien valor per aixecar-se i dir: «Això no pot ser».

—Para, Jack, que el cabronàs és mort —va dir Slope al cap d’un moment.

—Merda —va dir Smithy. Va deixar anar el monjo, que va caure inert a terra—. Hem de trobar els túnels, collons.

El caporal Donny i quatre homes més van entrar al temple arrossegant tres vietnamites: un home i una dona de mitjana edat i una noia d’uns quinze anys.

—Aquesta família es pensava que es podia amagar al cobert dels cocos —va dir Donny.

Els tres vietnamites van mirar amb horror el cadàver del monjo, la túnica xopa de sang, la cara aixafada que amb prou feines semblava humana.

—Digues-els que acabaran així si no ens diuen on són els túnels —va dir Smithy.

Slope va traduir. El pagès va contestar.

—Diu que en aquest poble no hi ha túnels —va dir Slope.

—Cabró mentider —va etzibar Smithy.

—Vols que…? —va preguntar Jack.

—Fes-te la noia, Jack —va dir Smithy, després de rumiar un moment—. Que els pares ho vegin.

Jack semblava impacient. Va arrencar el pijama a la noia, que va xisclar. La va tirar a terra. Tenia el cos pàl·lid i esvelt. Donny la va retenir. Jack va treure el penis, ja mig erecte i se’l va acariciar per endurir-lo.

Jasper tornava a estar horroritzar, però no sorprès. La violació no era una cosa habitual, però sí massa freqüent. De vegades els soldats les denunciaven, sobretot quan acabaven d’arribar al Vietnam. L’exèrcit investigava i concloïa que no hi havia proves que avalessin les acusacions, és a dir que tots els altres soldats deien que no volien saber-ne res i que no havien vist res, i així l’assumpte quedava resolt.

La dona va començar a parlar, una lletania de mots suplicants i histèrics.

—Diu que la noia és verge i només és una nena —va dir Slope.

—No és una nena —va dir Smithy—. Mira quina tofa negra que té al conyet.

—La mare jura per tots els déus que aquí no hi ha túnels. Diu que no dóna suport al Vietcong perquè abans feia d’usurera del poble i Charlie la va obligar a deixar-ho.

—Fes-ho, Jack —va dir Smithy.

Jacks es va estirar sobre la noia tapant el cos menut amb la seva còrpora. Semblava tenir dificultats per penetrar-la. Els altres homes el van animar a crits i van fer bromes. Jack va empènyer amb força i la noia va xisclar.

Va empènyer vigorosament un minut. La mare va continuar suplicant tot i que Slope no es prenia la molèstia de traduir. El pare estava en silenci però Jasper veia les llàgrimes que li lliscaven per la cara. Jack va grunyir un parell de vegades, es va aturar i es va retirar. A les cuixes de la noia hi havia sang d’un roig brillant sobre la seva pell d’ivori.

—Qui és el següent? —va dir Smithy.

—Jo mateix —va dir Donny, abaixant-se la cremallera.

Jasper va sortir del temple.

Allò no era normal. Qualsevol pretext de fer parlar el pare era redundant: si sabia res, ho hauria dit abans que comencés la violació. Jasper ja no tenia excuses per justificar el que feien els homes del seu escamot. Estaven descontrolats. El general Westmoreland havia creat un monstre i l’havia deixat en llibertat expressament. Estaven totalment embogits. No eren ni animals; eren pitjor que les bèsties, eren dimonis perversos i enfollits.

Neville el va seguir a fora.

—Recorda-ho, Jasper —va dir—, això és necessari per guanyar-nos els cors i les ments del poble vietnamita.

Jasper sabia que aquella era la manera que tenia Neville de suportar l’insuportable, però en aquell moment trobava intolerable el seu humor.

—Per què no calles d’una puta vegada —va dir, i es va allunyar.

No era l’únic angoixat per l’escena del temple. La meitat de l’escamot era a fora, contemplant com cremava el poble. Un taüt de fum negre planava sobre el poble com un sudari. Jasper sentia cridar la noia dins del temple, però al cap d’una estona va parar. Minuts després, va sentir un tret i després un altre.

Però què hi podia fer? Si ho denunciava, no serviria de res, només que l’exèrcit trobaria la manera de castigar-lo per agitador. Però potser ho faria de tota manera. Fos com fos, es va jurar que quan tornés als Estats Units dedicaria la resta de la seva vida a denunciar els mentiders i malparits que havien fet possibles aquelles atrocitats.

Llavors va sortir Donny del temple i va anar cap a on ell era.

—L’Smithy et demana —va dir.

Jasper va seguir el caporal a l’interior del temple.

La noia estava estirada a terra amb una bala al front. Jasper també va notar que tenia una mossegada en un dels seus diminuts pits.

El pare també era mort.

La mare estava agenollada, segurament suplicant clemència.

—Encara no has tingut la teva cirereta, Murray —va dir Smithy.

Volia dir que Jasper encara no havia comès cap crim de guerra.

Jasper sabia què vindria a continuació.

—Mata la vella —va dir Smithy.

—Vés a la merda, Smithy —va dir Jasper—. Mata-la tu mateix.

Jack el Foll va aixecar el rifle i va prémer la punta del canó en un cantó del coll de Jasper.

De sobte tots van quedar quiets i callats.

—Mata la vella o en Jack et matarà a tu —va dir Smithy.

Jack no tenia cap dubte que Smithy estava desitjant donar l’ordre i que Jack l’obeiria. I va entendre per què. Necessitaven que fos el seu còmplice. Quan hagués mort la dona seria tan culpable com tots ells i això li impediria denunciar els altres.

Jasper els va mirar a tots. Tots el miraven a ell. Ningú no va protestar i no se’ls veia neguitosos. Era evident que era un ritu que havien fet altres vegades. Sens dubte el feien amb tots els nouvinguts a la companyia. Jasper es va preguntar quants homes s’havien negat a complir l’ordre i havien mort. Els devien fer constar com a morts per l’enemic. Tot eren avantatges.

—No triguis gaire a decidir-te, que tenim feina —va dir Smithy.

Jasper sabia que la matarien de totes maneres. No la salvaria negant-se ell a matar-la. Sacrificaria la seva vida per res.

Jack li va enfonsar una mica més el rifle al coll.

Jasper va aixecar el seu M16 i va apuntar al front de la dona. Va veure que tenia els ulls marró fosc i una mica de gris als cabells negres. No es va apartar de la seva arma, ni tan sols es va encongir, sinó que va continuar pronunciant mots suplicants que ell no entenia.

Jasper va tocar el fiador del cantó esquerre de l’arma, i el va passar de «Bloquejat» a «Semi», cosa que permetia disparar una sola bala.

Tenia les mans força fermes.

Va prémer el gallet.





SISENA PART


Flor

1968





41


Jasper Murray va passar dos anys a l’exèrcit: un any d’instrucció als Estats Units i un de combat al Vietnam. El van llicenciar al gener del 1968 sense que l’haguessin ferit ni una sola vegada. Se sentia afortunat.

Daisy Williams li va pagar el bitllet perquè anés a Londres a veure la seva família. Ara la seva germana era directora editorial de Rowley Publishing. S’havia casat amb Hank Remington, que va demostrar ser més durador que la majoria d’estrelles del pop. La casa del carrer Great Peter estava estranyament silenciosa: tots els joves se n’havien anat i només hi vivien Lloyd i Daisy. Lloyd era ministre del govern laborista i, per tant, passava poc temps a casa. Ethel va morir aquell gener i el seu funeral es va celebrar poques hores abans que Jasper arribés de Nova York.

L’ofici es va celebrar al Calvary Gospel Hall d’Aldgate, la barraqueta on s’havia casat amb Bernie Leckwith feia cinquanta anys, quan Billy, el seu germà, i tants altres nois combatien a les trinxeres enfangades i gèlides de la Primera Guerra Mundial.

La capelleta podia acollir un centenar de persones, i vint o trenta més de dretes al fons, però se’n van presentar un miler per acomiadar-se d’Eth Leckwith.

El pastor va traslladar l’ofici a l’exterior i la policia va tancar el carrer al trànsit. Els oradors es van enfilar en cadires per dirigir-se al públic. Els dos fills d’Ethel, Lloyd Williams i Millie Avery, tots dos amb els cinquanta anys fets, eren a la primera fila amb els néts d’Ethel i un grapat de besnéts.

Evie Williams va llegir la paràbola del bon samarità de l’Evangeli segons sant Lluc. Dave i Walli van portar les guitarres i van cantar «I Miss Ya, Alicia». Hi va assistir la meitat del govern, i també el comte Fitzherbert. Dos autobusos van portar un centenar de veus gal·leses des d’Aberowen per afegir-se al cant dels himnes.

Però la majoria dels assistents eren ciutadans londinencs agraïts a Ethel. Van aguantar el fred del gener, els homes amb els capells a la mà, les dones fent callar els nens, els vells tremolant amb els abrics barats, i quan el pastor va pregar pel descans etern d’Ethel, tots van dir «Amén».

George Jakes tenia un pla senzill per al 1968: Bobby Kennedy seria president i posaria fi a la guerra.

No tots els ajudants de Bobby hi estaven a favor. Dennis Wilson creia que Bobby s’havia de quedar com a senador de Nova York.

—La gent dirà que ja tenim un president demòcrata i que Bobby hauria de donar suport a Lyndon Johnson i no rivalitzar amb ell —va dir—. És inaudit.

Era el 30 de gener de 1968 i eren al National Press Club de Washington, esperant que arribés Bobby per esmorzar amb quinze periodistes.

—No és veritat —va dir George—. Truman es va haver d’oposar a Strom Thurmond i a Henry Wallace.

—D’això fa vint anys. A més, Bobby no pot guanyar la nominació demòcrata.

—Crec que serà més popular que Johnson.

—La popularitat no hi té res a veure —va opinar Wilson—. La major part dels delegats de la convenció estan controlats pels polítics influents i amb poder dels partits: líders sindicals, governadors d’estat i alcaldes. Homes com Daley. —L’alcalde de Chicago, Richard Daley, era un polític de la vella escola de la pitjor mena, despietat i corrupte—. I si Johnson domina alguna cosa és la lluita interna.

George va brandar el cap, fastiguejat. Estava ficat en política per desafiar aquestes estructures antigues de poder, no per rendir-s’hi. Com Bobby, en el fons del fons.

—Bobby arrossegarà tanta gent per tot el país que els polítics influents amb poder no el podran ignorar.

—No n’has parlat amb ell? —Wilson fingia incredulitat—. No li has sentit dir que, si es presenta contra un titular demòcrata, la gent el trobarà egoista i ambiciós?

—Hi ha més gent que creu que és l’hereu natural del seu germà.

—Quan va parlar al Brooklyn College, els estudiants portaven una pancarta que deia: «Falcó, Colom o Gallina?».

Aquesta broma havia fet mal a Bobby i havia deprimit George. Però aquesta vegada George va intentar agafar-se-la pel cantó bo.

—Això vol dir que volen que es presenti! —va dir—. Saben que és l’únic candidat que pot unir vells i joves, negres i blancs, rics i pobres, i pot fer que tots treballin junts per posar fi a la guerra i donar als negres la justícia que es mereixen.

La boca de Wilson es va torçar despectivament, però no va tenir temps de mofar-se de l’idealisme de George perquè va entrar Bobby i tots van seure per esmorzar.

Els sentiments de George envers Lyndon Johnson s’havien invertit. Johnson havia començat molt bé, aprovant la llei dels drets civils el 1964 i la llei del dret de vot el 1965, i també havia planificant la guerra contra la pobresa. Però Johnson, com havia observat Greg, el pare de George, no entenia la política exterior. L’únic que sabia Johnson era que no volia ser el president que havia perdut el Vietnam contra els comunistes. Per això estava immergit en una guerra bruta i mentia al poble americà dient-li que l’estava guanyant.

Les paraules també havien canviat. Quan George era petit, «negre» era un terme vulgar, «de color» era una paraula més fina i «afroamericà» era la paraula educada que utilitzava el liberal New York Times, sempre entre cometes, com «jueu». Ara «afroamericà» es considerava condescendent, i «de color», evasiu, i tothom parlava de persones negres, comunitat negra, orgull negre i fins i tot de poder negre. El negre és bell, deien. George no tenia tan clar que les paraules canviessin res.

No va menjar gaire: tenia massa feina prenent notes de les preguntes i respostes de Bobby per redactar després un informe per a la premsa.

—Com se sent rebent tanta pressió per presentar-se com a candidat a president? —va preguntar un periodista.

George va aixecar el cap i va veure que Bobby feia un somriure breu i trist.

—Malament, malament —va dir.

George es va posar tens. De vegades Bobby era massa sincer per al seu gust.

—Què pensa de la campanya del senador McCarthy? —va preguntar el periodista.

No es referia al famós senador Joe McCarthy que havia perseguit comunistes als anys cinquanta, sinó a un personatge totalment diferent, el senador liberal Eugene McCarthy, que a més de polític era poeta. Feia dos mesos Gene McCarthy havia anunciat la seva intenció d’optar a la nominació demòcrata presentant-se contra Johnson com a candidat contrari a la guerra. La premsa ja l’havia descartat, convençuda que perdria.

—Crec que la campanya d’en McCarthy ajudarà Johnson —va contestar Bobby.

Encara no li agradava referir-se a Lyndon Johnson com a president. Skip Dickerson, l’amic de George que treballava per a Johnson, se’n fumia.

—I què? Es presentarà o no?

Bobby tenia moltes maneres de no contestar aquesta pregunta, tot un repertori de respostes evasives, però aquell dia no en va fer servir cap.

—No —va dir senzillament.

George va deixar caure el llapis. D’on sortia allò, si es podia saber?

—No m’imagino cap circumstància en la qual em podria presentar —va afegir Bobby.

«Aleshores, què hi fotem aquí?», tenia ganes de dir George.

Va veure que Dennis Wilson reia per sota el nas.

Va estar a punt d’aixecar-se i marxar. Però era massa educat. Es va quedar assegut i va continuar prenent notes fins que es va acabar l’esmorzar.

Un cop al despatx de Bobby a Capitol Hill, va redactar l’informe de premsa, treballant com un autòmat. Va canviar la citació de Bobby per «En cas previsible, m’hi presentaria», però això no canviava gairebé res.

Aquella tarda van plegar tres empleats de l’equip de Bobby. No havien anat a Washington per treballar per a un perdedor.

George estava tan enfurismat que també volia plegar, però va callar. Volia pensar. I volia parlar-ne amb Verena.

Era a la ciutat i, com sempre, s’estava al seu pis. Ara tenia un armari per a ella al dormitori, on guardava la roba d’abric que a Atlanta no feia servir.

Aquell vespre estava tan trasbalsada que semblava a punt de plorar.

—Només el tenim a ell! —va dir—. Saps quantes baixes hi va haver al Vietnam l’any passat?

—És clar que ho sé —va dir George—. Vuitanta mil. Ho vaig posar en un dels discursos de Bobby però no va llegir aquella part.

—Vuitanta mil homes morts, ferits o desapareguts —va dir Verena—. És horrorós…, i ara això continuarà.

—Aquest any segur que hi haurà més baixes.

—En Bobby ha perdut l’oportunitat de fer alguna cosa gran. Però per què? Per què ho ha fet?

—Estic massa enfadat per parlar-ne amb ell, però crec que desconfia sincerament dels motius que l’empenyien a fer-ho. Es pregunta si ho faria pel bé del país o per satisfer el seu ego. Aquests dubtes el turmenten.

—Martin també es pregunta si els avalots dels barris marginals són culpa seva —va dir Verena.

—Però en King es guarda aquests dubtes. És el que ha de fer un líder.

—Creus que Bobby havia previst fer aquesta declaració?

—No, va ser un impuls, n’estic segur. És una de les coses que feien difícil treballar amb ell.

—I què faràs ara, tu?

—Plegar, probablement. Encara m’ho estic pensant.

S’estaven canviant per sortir a sopar mentre esperaven que comencessin les notícies a la televisió. Tot nuant-se una corbata ampla amb ratlles grosses, George mirava pel mirall com Verena es posava la roba interior. El seu cos havia canviat d’ençà que l’havia vist nua per primera vegada, feia cinc anys. Estava a punt de fer-ne vint-i-nou, i ja no tenia l’encant d’un poltre de cames llargues. En canvi havia guanyat en posat i gràcia. George pensava que el seu físic madur encara era més atractiu. S’havia deixat créixer els cabells arrissats en un estil anomenat «natural», que d’alguna manera feia destacar l’encant dels seus ulls verds.

Es va asseure per pintar-se els ulls davant del mirall on George s’afaitava.

—Si plegues, podries venir a Atlanta i treballar per Martin —va proposar.

—No —va dir George—. King fa una campanya monotemàtica. Els manifestants protesten, però els polítics canvien el món.

—Què faràs, doncs?

—Presentar-me al Congrés, suposo.

Verena va deixar el rímel i es va girar per mirar-lo.

—Alça! —va fer—. Això sí que no m’ho esperava.

—Vaig venir a Washington a lluitar pels drets civils, però la injustícia que pateixen els negres no és solament una qüestió de drets —va dir George. Feia temps que s’ho rumiava—. També els afecten els problemes d’allotjament i l’atur i la guerra del Vietnam, on moren joves negres cada dia. En darrer terme als negres els afecten fins i tot els esdeveniments a Moscou i Pequín. Un home com King inspira la gent, però per tenir influència de debò cal ser un polític tot terreny.

—Suposo que necessitem totes dues coses —va dir Verena, i va continuar pintant-se els ulls.

George es va posar el vestit més bo que tenia, això sempre el feia sentir millor. Més tard es prendria un martini, potser dos. Feia set anys que la seva vida estava inextricablement unida a la de Robert Kennedy. Potser era hora de canviar.

—No penses de vegades que la nostra relació és ben peculiar? —va preguntar.

—I tant! —Verena va riure—. Vivim separats i ens veiem cada mes o cada dos mesos per tenir relacions sexuals apassionades. I això des de fa anys!

—Un home casat podria trobar-se amb la seva amant en viatges de negocis —va comentar George—. I seria normal.

—No et pensis, que la idea m’agrada —va dir ella—. Carn amb patates a casa, i una mica de caviar a fora.

—M’alegro de ser el caviar, doncs.

—Mmm, que gustós —va fer Verena llepant-se els llavis.

George va somriure. Aquell vespre va decidir que no pensaria més en Bobby.

Van començar les notícies a la televisió i George va apujar-ne el volum. Esperava que la declaració de Bobby fos la primera notícia, però havien passat coses més importants. Durant les vacances del nou any, que els vietnamites anomenaven Tet, el Vietcong havia llançat una ofensiva massiva. Havien atacat cinc de les sis ciutats més grans, trenta-sis capitals de província i seixanta ciutats petites. L’assalt havia agafat per sorpresa els militars nord-americans per l’envergadura: ningú no s’imaginava que la guerrilla tingués capacitat per portar a terme una operació a gran escala.

El Pentàgon afirmava que les forces del Vietcong havien estat rebutjades, però George no s’ho creia.

El presentador va dir que l’endemà s’esperaven més atacs importants.

—Això podria afavorir la campanya de Gene McCarthy —va comentar George a Verena.

Beep Dewar va convèncer Walli Franck de fer un discurs polític.

Al començament s’hi va negar. Era guitarrista, i li feia por quedar com un imbècil, com si un senador es posés a cantar cançons pop en públic. Però venia d’una família polititzada i la seva educació no li permetia ser apàtic. Recordava com els seus pares desdenyaven els alemanys occidentals que no protestaven contra el Mur de Berlín i el govern repressiu de l’Alemanya Oriental. Eren tan culpables com els comunistes, deia la seva mare. Per això Walli creia que si no aprofitava aquella ocasió per dir unes paraules en favor de la pau, seria tan criticable com Lyndon Johnson.

A més, trobava que Beep era irresistible.

Per tant, va dir que sí.

La noia el va passar a buscar amb el Dodge Charger vermell de Dave i el va portar a la seu de la campanya de Gene McCarthy a San Francisco, on Walli va parlar a un petit exèrcit de joves entusiastes que s’havien passat el dia trucant a portes.

Estava nerviós quan es va posar davant del públic. Havia preparat unes primeres paraules. Va parlar lentament, però de manera informal.

—Hi ha gent que m’ha consellat que no em fiqui en política, perquè no sóc nord-americà —va dir en un to informal. Després va arronsar les espatlles i va continuar—: Però aquesta mateixa gent creu que està bé que els nord-americans vagin al Vietnam i matin gent, i per això penso que també està bé que un alemany vingui a San Francisco i parli…

El va sorprendre sentir rialles i aplaudiments. Potser tot aniria bé.

D’ençà de l’Ofensiva del Tet, el jovent havia anat en massa a donar suport a la campanya de McCarthy. Anaven tots ben vestits. Els nois s’havien afaitat i no portaven els cabells gaire llargs. Les noies portaven rebeques i sabates de cordons. S’havien mudat per convèncer els votants que McCarthy era el president que calia, no sols per als hippies, sinó també per al nord-americà mitjà. El seu eslògan era: «Net i polit per Gene».

Walli va fer una pausa per deixar-los en suspens i després es va tocar els rulls rossos que li arribaven a l’espatlla.

—Perdó pels meus cabells —va dir.

Tothom va tornar a riure i a aplaudir. Walli va entendre que allò era com una actuació. Si eres una estrella, t’estimaven per ser més o menys normal. Als concerts dels Plum Nellie, el públic embogia literalment per qualsevol cosa que Walli o Dave diguessin pel micròfon. I un acudit esdevenia deu vegades més divertit quan l’explicava un famós.

—No sóc polític, i no puc fer un discurs polític…, però suposo que vosaltres ja esteu tips de sentir-ne, de discursos polítics.

—Ja ho pots ben dir! —va cridar un dels nois, i tothom va tornar a riure.

—Però tinc una mica d’experiència. Abans vivia en un país comunista. Un dia la policia em va enxampar cantant una cançó de Chuck Berry que es deia «Back in the USA», i em va destrossar la guitarra.

El públic va callar.

—Era la primera guitarra que vaig tenir. En aquella època era l’única que tenia. Em van trencar la guitarra i em van trencar el cor. O sigui que, de comunisme, hi entenc. Segurament més que Lyndon Johnson. Detesto el comunisme. —Va alçar una mica la veu—. I, tot i això, estic en contra de la guerra.

El van tornar a aclamar.

—Sabeu que hi ha persones que creuen que Jesús tornarà a la Terra algun dia. No sé si és veritat o no. —Els nois es van neguitejar una mica, com si no sabessin com s’ho havien de prendre. Walli va dir—: Si ve als Estats Units, segurament el titllaran de comunista.

Va mirar Beep, que reia com els altres. Portava un jersei i una faldilla curta però decent, i els cabells li arribaven a les espatlles. De tota manera, continuava sent sexi: això no ho podia amagar.

—Segurament l’FBI arrestaria Jesús per activitats antiamericanes —va continuar Walli—. Però a ell no el sorprendria: tornaria a passar per un cosa semblant al que va viure la primera vegada que va venir a la Terra.

Walli només s’havia preparat les primeres frases i ara improvisava sobre la marxa, però els nois estaven captivats. Tot i això, va decidir deixar-ho quan encara els tenia a la butxaca.

Havia preparat el final.

—Només he vingut per dir-vos una cosa: Gràcies. Gràcies en nom dels milions de persones d’arreu del món que volen que s’acabi aquesta guerra perversa. Us agraïm la feina ingrata que feu. Continueu així, espero que guanyeu. Bona nit.

Es va apartar del micròfon. Beep va anar al seu costat, el va agafar de bracet i van sortir junts per la porta del darrere, encara se sentien els crits i els aplaudiments.

—Renoi, que bé que ho has fet! —va exclamar Beep tan bon punt van arribar al cotxe de Dave—. T’hauries de presentar a president!

Walli va somriure i va arronsar les espatlles.

—A la gent li agrada veure que una estrella del pop és un ésser humà. Només és això.

—Però has parlat sincerament i amb molt d’enginy!

—Gràcies.

—Potser has heretat aquest do de la teva mare. Em vas dir que es dedicava a la política, oi?

—De fet, no. A l’Alemanya Oriental no es fa política normal. Abans del comunisme, era regidora. Escolta, se’m notava l’accent?

—Només un pèl.

—Em feia por. —El seu accent era un tema sensible. La gent l’associava amb els nazis de les pel·lícules bèl·liques. Walli intentava parlar com els nord-americans, però no se’n sortia del tot.

—La veritat és que és encantador —va dir Beep—. M’agradaria que Dave t’hagués sentit.

—On és, si es pot saber?

—A Londres, crec. Em pensava que ho sabies.

Walli va arronsar les espatlles.

—Sé que ha anat a algun lloc per alguna cosa de feina. Apareixerà quan ens calgui compondre cançons, o fer una pel·lícula, o tornar a la carretera. Em pensava que us casaríeu.

—I ens casarem. Però no ens hem pogut planejar res perquè sempre està ocupat, i com que als meus pares els sembla bé que dormim junts quan és aquí, no tenim cap pressa per anar-nos-en de casa.

—Que bé. —Van arribar a Haight-Ashbury i Beep va parar el cotxe davant la casa de Walli—. Vols prendre un cafè?

Walli no sabia per què ho havia dit: li havia sortit i prou.

—I tant. —Beep va apagar el motor roncador.

La casa estava buida. Tammy i Lisa havien ajudat Walli a superar el seu dolor pel trencament de Karolin i el noi sempre els estaria agraït, però tots tres havien viscut una vida de fantasia que va durar mentre elles van ser de vacances. Quan l’estiu va donar pas a la tardor les noies se’n van tornar a casa i a la universitat, com la majoria dels hippies d’aquell 1967.

Mentre va durar, va ser idíl·lic.

Walli va posar el nou àlbum dels Beatles, Magical Mystery Tour, va fer cafè i es va cargolar un porro. Es van asseure sobre un coixí gegant, Walli amb les cames encreuades i Beep amb els peus sota el cos, i es van passar el peta. Walli es va deixar endur per aquell estat d’ànim plàcid que tant li agradava.

—Odio els Beatles —va dir al cap d’una estona—. Són bons de collons!

Beep va riure.

—Fan lletres rares —va dir Walli.

—Oi que sí?

—Què significa això de «Quatre de peix i pastissos de dits»? A mi em sona a canibalisme.

—Això m’ho va explicar en Dave —va dir Beep—. A Anglaterra tenen restaurants de marisc que venen peix arrebossat i patates fregides. En diuen fish and chips. I «quatre de peix» vol dir el que t’entri de peix per quatre penics.

—I els «pastissos de dits»?

—Bé, això és quan un noi fica el dit dins de…, d’això, de la vagina d’una noia.

—I quina relació té?

—Vol dir que si li compres fish and chips a una noia et deixarà que li fiquis el dit.

—Recordes quan això era un sacrilegi? —va recordar Walli amb nostàlgia.

—Ara tot és diferent, afortunadament —va reconèixer Beep—. Les normes d’abans ja no serveixen. L’amor és lliure.

—Ara tens sexe oral a la primera cita.

—Què t’agrada més? —va mussitar Beep—. Fer-lo o que te’l facin?

—Quina pregunta més difícil! —Walli no estava segur que hagués de parlar d’aquelles coses amb la promesa del seu millor amic—. Però crec que millor que me’l facin. —No va poder resistir la temptació d’afegir—. I a tu?

—Prefereixo fer-lo —va dir ella.

—Per què?

Beep va dubtar. De sobte semblava sentir-se culpable: potser ella tampoc no ho tenia clar que hagués de xerrar així amb ell, per molt que parlés de l’amor lliure com els hippies. Va fer una bona xuclada al porro i va deixar anar el fum. Se li va relaxar l’expressió de la cara i va dir:

—La majoria dels nois ho fan tan malament que mai no és tan excitant com hauria de ser.

Walli li va agafar el porro.

—Si poguessis dir als nois dels Estats Units el que necessiten saber sobre el sexe oral, què els diries?

Beep va riure.

—Home, d’entrada, que no comencin llepant.

—Ah, no? —Walli estava sorprès—. Em pensava que es tractava precisament de llepar.

—No, home no! Primer has de ser subtil. Només petons!

Llavors Walli va saber que estava perdut.

Va mirar les cames de Beep. Tenia els genolls molt junts. Una postura defensiva?, un senyal d’excitació?

O totes dues coses?

—No m’ho havia dit mai cap noia —va dir, i li va tornar el porro.

Sentia una onada irresistible d’excitació sexual. També ella la sentia o només jugava amb ell?

Beep va xuclar la punta del porro i el va deixar al cendrer.

—La majoria de les noies són massa tímides per dir el que volen —va raonar—. La veritat és que fins i tot un petó pot ser massa de bon començament. De fet… —El va mirar directament, i en aquell moment Walli va saber que ella també estava perduda. En veu més baixa va dir—: De fet, la pots fer vibrar només bufant.

—Mare meva.

—Millor encara —va dir— és respirar-hi a sobre, a través del cotó de les calcetes.

Es va moure una mica i va separar els genolls i ell va veure que sota la faldilla curta portava unes calcetes blanques.

—És increïble —va dir Walli amb veu ronca.

—Ho vols provar? —va preguntar Beep.

—Sí —va dir Walli—. I tant.

Quan Jasper Murray va tornar a Nova York va anar a veure la senyora Salzman. Ella li va aconseguir una entrevista amb Herb Gould per a una feina d’investigador al programa de notícies This Day.

Llavors estava en situació d’oferir una altra cosa. Feia dos anys era un sol·licitant, un periodista universitari desesperat per aconseguir una feina, algú a qui ningú no devia res. Ara era un veterà que havia arriscat la vida pels Estats Units. Era més gran i més savi i, sobretot, els homes que no havien combatut estaven en deute amb ell. Va aconseguir la feina.

Era estrany. Havia oblidat què era el fred. La roba, el vestit i la camisa blanca cordada fins a dalt i la corbata li feien nosa. Les sabates Oxford per anar a treballar eren tan lleugeres que li feia la sensació d’anar descalç. Quan anava caminant a l’oficina escodrinyava la vorera buscant-hi mines amagades.

D’altra banda, estava molt enfeinat. El món civil no tenia els llargs i desesperants períodes d’inactivitat que caracteritzaven la vida a l’exèrcit: esperar ordres, esperar transport, esperar l’enemic. Des del primer dia, Jasper feia trucades, repassava expedients, buscava informació a les biblioteques i feia entrevistes preparatòries.

A l’oficina de This Day Jasper es va trobar una sorpresa desagradable. Sam Cakebread, el seu antic rival al diari universitari, treballava per al programa. No havia perdut temps combatent a la guerra i, per tant, ja era periodista. Era irritant, però Jasper sovint havia de fer recerca per als reportatges que Sam presentava davant de la càmera.

Jasper treballava en moda, successos, música, literatura i empresa. Va investigar per a un reportatge sobre Congelació —el best-seller que havia publicat la seva germana, i l’autor del qual s’amagava darrere un pseudònim—, en què s’especulava sobre quin dels coneguts dissidents soviètics podia haver-lo escrit basant-se en l’estil i les experiències al camp de concentració, i va concloure que segurament ningú no n’havia sentit a parlar.

Després van decidir fer un programa sobre la increïble operació del Vietcong que havia estat batejada com a Ofensiva del Tet.

Jasper encara estava furiós pel que havia vist al Vietnam. La ira li cremava dins de les entranyes com en una caldera humida, però no havia oblidat res, i menys que res la seva resolució de denunciar públicament els homes que havien mentit a la població nord-americana.

Quan el combat va començar a minvar, durant la segona setmana de febrer, Herb Gould va dir a Sam Cakebread que preparés un informe resumit, avaluant com l’ofensiva havia canviat el curs de la guerra. Sam va presentar unes conclusions preliminars en una reunió editorial a la qual assistia l’equip sencer, investigadors inclosos.

Sam va dir que l’Ofensiva del Tet havia fracassat per als vietnamites del nord per tres motius.

—Primer, a les tropes comunistes se’ls va donar una ordre general: «Avanceu fins a la victòria final». Ho sabem pels documents que portaven a sobre alguns dels soldats enemics capturats. Segon, si bé el combat encara continua a Hue i Khe Sanh, el Vietcong ha estat incapaç de retenir ni una sola ciutat. I, tercer, han perdut més de vint mil homes, i tot plegat per a res.

Herb Gould va mirar al seu voltant esperant els comentaris.

Jasper era molt nou al grup, però no es va poder estar de parlar.

—Tinc una pregunta per a en Sam —va dir.

—Endavant, Jasper —va dir Herb.

—En quin coi de món vius?

Hi va haver un moment de silenci tens a causa de la grolleria.

—Hi ha molta gent que es mostra escèptica sobre aquesta qüestió, Jasper —va dir finalment Herb, amb calma—, però ens pots explicar per què…, potser sense ofendre?

—En Sam només ens ha donat la versió del president Johnson sobre el Tet. Des de quan aquest programa és una agència de propaganda per a la Casa Blanca? No hauríem de posar en dubte el punt de vista del govern?

Herb no va dir que no.

—Com ho faries?

—Primer, els documents trobats als soldats capturats no es poden prendre al peu de la lletra. Les ordres escrites que els donen no són una guia fiable dels objectius estratègics de l’enemic. Aquí en tinc una traducció: «Posa en actiu el teu heroisme revolucionari al màxim superant totes les penalitats i dificultats». Això no és una estratègia, això és una arenga.

—Quin era el seu objectiu, doncs? —va demanar Herb.

—Demostrar el seu poder i l’àrea fins a on arribaven per desmoralitzar el règim del Vietnam del Sud, les nostres tropes i la població nord-americana. I ho van aconseguir.

—Però no van prendre cap ciutat —es va defensar Sam.

—No necessiten fer-se forts a les ciutats, ja hi són, a les ciutats. Com et penses que van arribar a l’ambaixada nord-americana de Saigon? No s’hi van llançar amb paracaigudes, van venir de la cantonada! Segurament vivien a una travessia de distància. No capturen les ciutats perquè ja les tenen.

—I del tercer punt d’en Sam, què me’n dius? —va continuar Herb—. De les baixes.

—Cap de les xifres del Pentàgon sobre el nombre de baixes de l’enemic no és fiable —va dir Jasper.

—Seria un gran pas per al nostre programa dir a la població americana que el govern menteix sobre això.

—Tothom, des d’en Lyndon Johnson fins a l’últim soldat que patrulla per la selva, menteix sobre això, perquè tots necessiten xifres de morts elevades per justificar el que fan. Però jo ho sé perquè hi he estat. Al Vietnam, qualsevol mort compta com a baixa de l’enemic. Llances una granada en un refugi antiaeri, mates tots els que són dins, dos homes, quatre dones, un vell i un nadó, i tens vuit membres del Vietcong morts a l’informe oficial.

—Com pots estar segur que això és veritat? —va preguntar Herb, dubtós.

—Pregunta-ho a qualsevol veterà —va dir Jasper.

—Costa de creure.

Jasper tenia raó i Herb ho sabia, però el director no estava segur de voler emprendre un camí tan bel·ligerant. Tanmateix, Jasper va pensar que el podia convèncer.

—Mira… —va començar Jasper—, ara fa quatre anys que vam enviar la primera remesa de soldats d’infanteria al Vietnam del Sud. Durant tot aquest temps, el Pentàgon ha estat informant d’una victòria darrere l’altra, i This Day ha repetit les seves afirmacions al poble nord-americà. Si hem tingut quatre anys de victòries, com és que l’enemic pot penetrar fins al centre de la capital i encerclar l’ambaixada dels Estats Units? Obre els ulls, sisplau.

Herb no n’estava convençut.

—Però Jasper, si tu tens raó i en Sam s’equivoca, quin reportatge farem?

—És fàcil —va dir Jasper—. El reportatge és on queda la credibilitat de l’administració després de l’Ofensiva del Tet. El novembre passat, el vicepresident Humphrey ens va dir que estàvem guanyant. Al desembre, el general Palmer va dir que el Vietcong estava derrotat. Al gener, el secretari de Defensa McNamara ens va dir que els nord-vietnamites estaven perdent la voluntat de guanyar. El mateix general Westmoreland va explicar als periodistes que els comunistes eren incapaços de muntar una ofensiva important. Aleshores, un matí, el Vietcong va atacar gairebé totes les ciutats importants del país al Vietnam del Sud.

—No hem qüestionat mai l’honestedat del president —va intervenir Sam—. No ho ha fet mai cap programa de televisió.

—Ja ha arribat l’hora de qüestionar-la —va dir Jasper—. Menteix, el president? Mig país s’ho pregunta.

Tots els presents van mirar Herb. Era decisió seva. Va estar callat un moment.

—D’acord —va dir finalment—. Aquest serà el títol del reportatge. «Menteix, el president?». Fem-ho.

Dave Williams va agafar un vol a primera hora a Nova York per anar a San Francisco i va esmorzar pancakes americans amb cansalada a primera classe.

La vida el tractava bé. Els Plum Nellie tenien èxit i no hauria de tornar a fer un examen en tota la seva vida. Estimava Beep i s’hi casaria tan bon punt tingués temps.

Era l’únic del grup que encara no s’havia comprat una casa, però esperava fer-ho aquell dia. Això sí, seria alguna cosa més que una casa. La seva idea era comprar una casa al camp, amb terreny, i construir un estudi de so. Hi podria viure tot el grup mentre enregistraven un àlbum, que tal com anaven les coses necessitava mesos. Dave sovint recordava amb un somriure que havien gravat el primer àlbum en un dia.

Dave estava engrescat: no s’havia comprat mai una casa. Li feia molta il·lusió veure Beep, però primer volia acabar la feina per poder estar amb ella sense entrebancs. Mortimer Schulman, el seu assessor financer, el va rebre a l’aeroport. Dave havia contractat Morty perquè li portés les finances personals a part de les del grup. Morty era un home de mitjana edat que duia roba informal, a l’estil californià: americana blau marí i camisa blava oberta. A Dave, que només tenia vint anys, sovint els advocats i els comptables el tractaven amb condescendència i intentaven donar-li instruccions en comptes d’informació. Morty, en canvi, el tractava com el que era, el seu cap, i li presentava diferents alternatives sense oblidar que només Dave podia prendre les decisions.

Van pujar al Cadillac de Morty, van travessar el pont de la Badia i van fer cap al nord, passant per la ciutat universitària de Berkeley, on estudiava Beep.

—He rebut una proposta per a tu —va dir Morty, mentre conduïa—. No és feina meva, però suposo que s’han pensat que jo devia ser el teu agent.

—Quina proposta?

—Un productor de televisió que es diu Charlie Lacklow vol parlar amb tu per oferir-te un programa propi.

Dave es va quedar parat. No s’ho hauria imaginat mai.

—Quina mena de programa?

—Com el Danny Kaye Show o el Dean Martin Show, una cosa així.

—No fotis!

Era sensacional. De vegades a Dave li semblava que l’èxit li queia al damunt com la pluja: cançons que eren número u, àlbums de platí, gires amb totes les entrades venudes, pel·lícules d’èxit…, i ara això.

Cada setmana hi havia una dotzena o més de programes de varietats a la televisió nord-americana, la majoria encapçalats per una estrella de cine o un humorista. El presentador portava un convidat i xerraven un minut, després el convidat cantava el seu últim èxit o feia un número còmic. El grup havia anat de convidat a molts d’aquests programes, però Dave no veia com encaixaven en aquell format com a presentadors.

—O sigui que faríem el Els Plum Nellie Show?

—No, Dave Williams and Friends. No volen el grup, només a tu.

Dave no ho va veure clar.

—Em fa gràcia, però…

—És una gran oportunitat, si vols saber el que penso. Els grups de pop acostumen a tenir una vida curta, i aquesta és la teva oportunitat de reconvertir-te en un artista apte per a tota la família, i és un paper que pots fer fins als setanta.

Això el va fer tocar de peus a terra. Dave havia pensat què faria quan els Plum Nellie no tinguessin èxit. Els passava a la major part de grups pop, si bé hi havia excepcions: Elvis encara era famós. Dave es volia casar amb Beep i tenir fills, una perspectiva que l’aclaparava una mica. Podia arribar un moment que necessités guanyar-se la vida d’una altra manera. Creia que podia ser productor musical i mànager d’artistes: havia fet bé tots dos papers per als Plum Nellie.

Però era massa aviat. Al cap i a la fi el grup tenia molt d’èxit de moment, i encara feien molts diners.

—No puc —va dir a Morty—, es desfaria el grup i no m’hi puc arriscar ara que ens va tan bé.

—Li dic a Charlie Lacklow que no t’interessa, doncs?

—Sí. I que gràcies.

Van travessar un altre pont i es van endinsar en un paisatge de turons amb arbres fruiters als vessants baixos, on hi havia pruners i ametllers coberts d’escuma de flors roses i blanques.

—Som a la vall del riu Napa —va explicar Morty.

Es va desviar per una pista polsegosa que pujava serpentejant. Al cap d’un quilòmetre i mig va travessar una tanca oberta i va parar davant d’una casa que era com un ranxo.

—Aquesta es la primera de la meva llista, la més propera a San Francisco —va dir Morty—. No sé si és l’estil que tenies pensat.

Van baixar del cotxe. Era una casa de fusta, caòtica i molt gran. Semblava que haguessin afegit dos o tres construccions a l’habitatge principal en èpoques diferents.

—Uau —va fer Dave—. A la Beep li encantarà.

Els camps cultivats s’estenien més enllà dels terrenys que envoltaven la finca.

—Què hi cultiven? —va preguntar Dave.

—Raïm.

—No vull fer de pagès.

—En series l’amo. Dotze hectàrees estan arrendades.

Van entrar a la casa, que estava escassament moblada: només hi havia taules i cadires que no feien joc, i no hi havia llits.

—Hi viu algú? —va preguntar Dave.

—No. A la tardor, durant unes setmanes, hi dormen els veremadors.

—I si m’hi instal·lo jo…

—El pagès trobarà un altre allotjament per als temporers.

Dave va donar un cop d’ull a la casa. Estava desballestada i plena de deixalles, però era preciosa. La fusta semblava sòlida. La casa principal tenia els sostres alts i una escala elegant.

—Em moro de ganes d’ensenyar-la a la Beep —va dir.

El dormitori de matrimoni tenia una vista espectacular de la vall. Es va veure llevant-se al matí amb Beep i contemplant-la junts, fent cafè i esmorzant tots dos, amb dos o tres nens descalços corrent pel voltant. Era perfecta.

Hi havia espai per a mitja dotzena d’habitacions de convidats. La gran quadra separada, que era plena de maquinària agrícola, tenia la mida perfecta per a un estudi de so.

Dave la volia comprar immediatament, però es va dir a si mateix que era millor no entusiasmar-se abans del compte.

—Quant en demanen?

—Seixanta mil dòlars.

—És molt.

—Només les vinyes ja valen vuit-cents dòlars l’hectàrea, segons el preu de mercat —va dir Morty—. I les venen amb la casa.

—Cal fer-hi moltes reformes.

—Ja ho pots ben dir. Calefacció, instal·lació elèctrica, aïllament, cambres de bany… T’hi podries gastar seixanta mil dòlars només per reformar-la.

—Posem cent mil dòlars, sense comptar l’equip d’enregistrament.

—Són molts diners.

Dave va somriure.

—Sort que m’ho puc permetre.

—Sí que pots, sí.

Quan van sortir, una furgoneta aparcava davant la casa. L’home que en va baixar tenia les espatlles amples i la cara colrada. Semblava mexicà però parlava sense accent.

—Em dic Danny Medina, sóc el pagès —es va presentar.

Es va eixugar les mans amb els pantalons abans d’encaixar.

—Estic pensant a comprar la casa —va dir Dave.

—Me n’alegro. Estarà bé tenir veïns.

—On viu, senyor Medina?

—Tinc una caseta a l’altra punta de la vinya, sobre aquell sortint del turó; no es veu des d’aquí. És europeu, vostè?

—Sí, sóc anglès.

—Als europeus els acostuma a agradar el vi.

—En fa, de vi?

—Una mica. La major part del raïm el venem. Als americans no els agrada el vi, excepte si és d’origen italià, i aquest l’importen. Aquí agraden més els còctels o la cervesa. Però el vi que fem és bo.

—Blanc o negre.

—Negre. Li agradaria endur-se’n un parell d’ampolles per tastar-lo?

—I tant que sí.

Danny va anar a la caixa de la furgoneta i en va treure dues ampolles. Les va donar a Dave, que en va mirar l’etiqueta.

—Daisy Farm Red? —va dir.

—És el nom de la finca, no t’ho havia dit? —va dir Marty—. Daisy Farm.

—La meva mare es diu Daisy.

—Potser és un bon presagi. —El pagès va tornar a pujar al vehicle—. Sort.

—M’agrada aquest lloc —va comunicar Dave, quan Danny ja s’allunyava—. Comprem-la.

—Encara te n’he d’ensenyar cinc més! —va protestar Morty.

—Em moro de ganes de veure la meva promesa.

—Podria ser que una de les altres t’agradés més que aquesta.

Dave va gesticular cap a les vinyes.

—N’hi ha cap que tingui aquesta vista?

—No.

—Tornem a San Francisco.

—Tu manes.

De tornada, Dave es va començar a espantar amb el projecte en què s’havia embarcat.

—Em caldrà trobar un constructor —va rumiar.

—O un arquitecte —va dir Morty.

—No fotis? Només per fer reformes?

—Un arquitecte parlaria amb tu sobre el que vols, faria uns quants plànols i després oferiria la feina a diferents contractistes. En teoria, també supervisaria les obres, tot i que per experiència sé que acostumen a perdre l’interès en aquesta etapa.

—Entesos —va dir Dave—. En coneixes cap?

—Vols una empresa d’arquitectura de tota la vida o un arquitecte jove i enrotllat?

Dave s’ho va rumiar.

—Què et sembla un arquitecte jove i enrotllat que treballi per a una empresa de tota la vida?

Morty va riure.

—Ho consultaré.

Van tornar a San Francisco i, poc abans de migdia, Morty va deixar Dave davant la casa dels Dewar a Nob Hill.

Va obrir la mare de Dave.

—Benvingut! —va exclamar—. Arribes d’hora i m’alegro de veure’t, però la Beep no hi és.

Dave es va decebre però no el va sorprendre. Esperava passar el dia veient propietats amb Morty, i havia dit a Beep que no l’esperés fins a última hora de la tarda.

—Deu haver anat a la universitat —va dir Dave.

Beep feia segon a Berkeley. Els seus pares no sabien que no estudiava gaire i corria el perill de suspendre els exàmens i de ser expulsada, però Dave, sí.

Va anar a l’habitació que compartien i va deixar la maleta. Les pastilles anticonceptives de Beep eren sobre la tauleta. Era despistada i de vegades es descuidava de prendre-se-la, però això a Dave tant li feia. Si es quedava embarassada, es casarien a corre-cuita i llestos.

Va tornar a baix, va seure a la taula de la cuina amb Bella i li va explicar la troballa de Daisy Farm. Li va encomanar l’entusiasme i Bella frisava per veure-la.

—Vols dinar? —va oferir—. Estava a punt de fer sopa i un sandvitx.

—No, gràcies. M’he atipat bé a l’avió. —Dave estava neguitós—. Aniré a veure en Walli per explicar-li això de Daisy Farm.

—Tens el cotxe al garatge.

Dave va pujar al seu Dodge Charger vermell i va travessar San Francisco des del barri més benestant fins al més pobre.

Dave pensava que a Walli li encantaria la idea de tenir una casa als afores on poguessin viure junts i compondre música. Tindrien tot el temps del món per perfeccionar els enregistraments. Walli es delia per treballar amb un dels nous enregistradors de nou pistes —i la gent ja parlava de màquines encara més grans, de setze pistes—, però llavors la música era més complexa i es tardava més a gravar. Les hores d’estudi eren cares, i els músics tenien la pressió d’acabar al més aviat possible. Dave creia que havia trobat la solució.

Tot conduint li va venir una melodia al cap i es va posar a cantar.

—«Anirem tots a Daisy Farm». —Va somriure. «Daisy Farm Red» seria un bon títol. Podia ser una noia o un color o una classe de marihuana. Va cantar—: «Veurem tots Daisy Farm Red, on la fruita penja del cep». Va aparcar davant la casa de Walli a Haight-Ashbury. Com era costum, la porta no estava tancada amb clau. A la sala de baix no hi havia ningú, però estava plena de deixalles de la nit abans: capses de pizza, tasses brutes de cafè, cendrers plens i ampolles de cervesa buides.

Decebut, Dave va pensar que Walli encara no s’havia llevat. Es moria de ganes de parlar amb ell de Daisy Farm i va decidir despertar-lo.

Va pujar al pis de dalt. La casa estava en silenci. Era possible que Walli s’hagués llevat i hagués marxat sense endreçar-la. La porta de l’habitació estava tancada. Dave va trucar i la va obrir.

—«Anirem tots a Daisy Farm» —va cantar, en entrar, però es va aturar en sec.

Walli era al llit, mig assegut i evidentment sobresaltat.

Al seu costat, al matalàs, hi havia Beep.

En un primer moment Dave va quedar massa impactat per dir res.

—Ei, hola… —va dir Walli.

A Dave se li va fer un buit a l’estómac, com si estigués en un ascensor que baixava massa de pressa. Va tenir un moment de pànic en què es va sentir ingràvid. Beep era al llit amb Walli i a Dave la terra l’engolia.

—Què collons és això? —va dir estúpidament.

—Res, home…

L’estat de xoc es va transformar en fúria.

—Com t’atreveixes? Ets al llit amb la meva promesa! Com vols que no sigui res!

Beep es va asseure més dreta. Tenia els cabells embullats. Li va relliscar el llençol i els pits van quedar al descobert.

—Deixa que t’ho expliqui, Dave —va dir.

—Endavant, explica-m’ho —va dir Dave, plegat de braços.

Beep es va aixecar. Estava nua. Amb la força i l’impacte d’un cop de puny a la cara, la bellesa perfecta del seu cos va fer entendre a Dave que l’havia perduda. Tenia ganes de plorar.

—Per què no fem un cafè i… —va dir Beep.

—Cafè, no —va dir Dave, parlant amb aspresa per estalviar-se la humiliació de les llàgrimes—. Explica’t.

—Si vaig despullada!

—És clar, perquè t’has tirat el millor amic del teu promès. —Dave va intentar que les paraules irades emmascaressin el dolor que sentia—. Has dit que m’ho volies explicar. Encara m’espero.

Beep es va apartar els cabells dels ulls.

—Escolta, posar-se gelós està passat de moda.

—I això què vol dir?

—T’estimo i em vull casar amb tu, però també m’agrada en Walli, i m’agrada ficar-me al llit amb ell, i l’amor és lliure, oi? Per què hem de mentir, doncs?

—Ja està? —va dir Dave amb incredulitat—. Aquesta és la teva explicació?

—Calma’t, tio, em sembla que encara em dura el viatge —va dir Walli.

—Us vau prendre un àcid ahir? Per això sou al llit junts? —Dave va veure un resquill d’esperança. Si només ho havien fet una vegada…

—T’estima, tio. Només passa l’estona amb mi quan tu no hi ets.

L’esperança de Dave es va esclafar. No era l’única vegada. Feia temps que durava.

Walli es va aixecar i es va posar uns texans.

—Aquesta nit m’han crescut els peus —va dir—. Que estrany.

Dave va ignorar la xerrera al·lucinada de Walli.

—Cap dels dos no ha dit que li sàpiga greu!

—No ens en sap —va dir Walli—. Teníem ganes de cardar i ho vam fer. Això no canvia res. La fidelitat ja no es porta. Només necessitem amor, o no vas entendre aquella cançó? —Va mirar Dave amb intensitat—. Sabies que tenies una aura? Com una aureola. No m’hi havia fixat mai. És blava, crec.

Dave també havia pres LSD i sabia que no valia la pena intentar treure res de bo de Walli en aquell estat. Va mirar Beep, que semblava que no estigués tan col·locada.

—Et sap greu?

—No crec que el que hem fet estigui malament. He superat els prejudicis.

—O sigui que ho tornaries a fer?

—Dave, no trenquis amb mi.

—Què vols que trenqui? —va dir Dave amb vehemència—. No tenim una relació. Et tires el primer tio que trobes. Viu així, si vols, però això no és un matrimoni.

—Has de deixar enrere aquestes idees antigues.

—El que haig de fer és sortir d’aquesta casa. —La ràbia de Dave s’estava transformant en tristesa. Sabia que havia perdut Beep: l’havia perdut per les drogues i l’amor lliure, l’havia perdut per la cultura hippie que la seva música havia contribuït a crear—. El que he de fer és allunyar-me de tu. —Es va girar.

—No te’n vagis —va dir Beep—. Sisplau.

Dave va sortir.

Va baixar l’escala corrent i va sortir de la casa. Va pujar al cotxe i se’n va anar rugint. Va estar a punt d’atropellar un noi de cabells llargs que feia tentines pel carrer Ashbury, amb un somriure absent, totalment col·locat a mitja tarda. «A la merda els hippies», va pensar Dave, «i Walli i Beep més que tothom». No els volia tornar a veure mai més.

Es va adonar que els Plum Nellie estaven acabats. Ell i Walli eren l’essència del grup, i ara que s’havien barallat no hi havia grup. «Que sigui el que hagi de ser», va pensar Dave. Començaria la seva carrera en solitari avui mateix.

Va veure una cabina i va parar. Va obrir la guantera i va treure el rotllo de monedes de vint-i-cinc que tenia sempre a punt. Va marcar el número de l’oficina de Morty.

—Ei, Dave —va dir Morty—, ja he parlat amb la immobiliària. Els he ofert cinquanta mil dòlars i hem quedat en cinquanta-cinc. Què te’n sembla?

—És genial, Morty —va dir Dave. Necessitaria un estudi de so per a la seva feina en solitari—. Escolta, com es deia aquell productor de televisió?

—Charlie Lacklow. Però no m’havies dit que no volies provocar esquerdes al grup?

—Tot d’un plegat, m’ha deixat de preocupar tant —va dir Dave—. Queda amb ell.

Pel març el futur de George i dels Estats Units era descoratjador.

El dimarts 12, el dia de les primàries a New Hampshire, el primer enfrontament important entre aspirants demòcrates rivals, George era a Nova York amb Bobby Kennedy. A última hora, Bobby estava sopant amb vells amics al restaurant de moda, el «21» del carrer 52. Mentre Bobby era al menjador del pis de dalt, George i altres ajudants sopaven a baix.

George no s’havia resignat. Bobby semblava alliberat després d’anunciar que no es presentaria a president. Arran de l’Ofensiva del Tet, George va escriure un discurs que atacava obertament el president Johnson i, per primera vegada, Bobby no l’hi va censurar, sinó que va pronunciar totes i cada una de les seves frases brillants. «Mig milió de soldats americans amb set-cents mil aliats vietnamites, amb el suport d’immensos recursos i l’armament més modern, són incapaços de protegir ni una sola ciutat dels atacs d’un enemic que té una força d’uns dos-cents cinquanta mil homes!».

Precisament quan Bobby semblava haver recuperat l’energia, a George el va desil·lusionar del tot el president Johnson arran de la reacció que va tenir respecte a les conclusions de la Comissió Kerner, encarregada d’estudiar les causes de la inquietud racial durant el llarg i calorós estiu del 1967. L’informe de la comissió anava al gra: deia que la causa dels aldarulls era el racisme dels blancs. L’informe era contundentment crític amb el govern, els mitjans de comunicació i la policia, i exigia mesures radicals quant a allotjament, ocupació i segregació. Es va publicar com a llibre de butxaca i se’n van vendre dos milions d’exemplars. Però Johnson va rebutjar l’informe. L’home que havia defensat heroicament la llei dels drets civils el 1964 i la llei del dret de vot el 1965 —els pilars fonamentals d’avenços per als negres— havia abandonat la lluita per la causa.

Un cop va haver decidit no presentar-se, Bobby es va continuar mortificant, a la seva manera característica, per si havia fet bé. En parlava amb molts dels seus millors amics i amb els seus coneguts, amb els seus assessors més pròxims —com George— i també amb els periodistes. Van començar a circulars rumors que havia canviat de parer, però George no estava disposat a creure-s’ho fins que no ho sentís de llavis del mateix Bobby.

Les primàries eren conteses entre persones del mateix partit que aspiraven a ser el candidat presidencial del partit. Les primeres primàries demòcrates se celebraven a New Hampshire. Gene McCarthy era l’aspirant dels joves, però anava malament en les enquestes, molt lluny del president Johnson, que es volia presentar a la reelecció. McCarthy no tenia gaires diners. Deu mil joves voluntaris entusiastes havien arribat a New Hampshire per treballar en la seva campanya, però George i els altres ajudants de la taula del «21» estaven convençuts que el resultat de la nit seria una victòria per a Johnson per un ampli marge.

George esperava amb il·lusió i inquietud les eleccions presidencials del novembre. Pel bàndol republicà, el moderat George Romney havia abandonat la contesa, deixant el camp obert a l’impresentable conservador Richard Nixon. Per tant, les eleccions presidencials probablement es dirimirien entre Johnson i Nixon, tots dos favorables a la guerra.

Cap al final d’aquell àpat tan depriment un empleat que tenia el resultat de New Hampshire va telefonar a George.

Tothom s’havia equivocat. El resultat era absolutament inesperat. McCarthy havia obtingut un quaranta-dos per cent dels vots, sorprenentment a prop del quaranta-nou de Johnson.

George es va adonar que a Johnson se’l podia vèncer.

Va pujar corrents a donar la notícia a Bobby.

La reacció de Bobby va ser pessimista.

—És massa! —va dir—. Com puc demanar ara a McCarthy que plegui?

En aquell moment George va entendre que, finalment, Bobby es presentaria.

Walli i Beep van anar al míting de Bobby Kennedy per sabotejar-lo.

Tots dos estaven enfadats amb Bobby. S’havia passat mesos negant-se a presentar-se com a candidat presidencial. Creia que no podia guanyar i —pensaven ells— no tenia pebrots per intentar-ho. Mentrestant Gene McCarthy havia tret el cap i ho havia fet tan bé que tenia una possibilitat real de vèncer el president Johnson.

Fins en aquell moment. Perquè Bobby Kennedy havia presentat la seva candidatura i s’havia ficat pel mig per aprofitar tota la feina que havien fet els simpatitzants de McCarthy i apropiar-se de la victòria. Pensaven que era un oportunista cínic.

Walli el menyspreava. Beep estava que trinava. La reacció de Walli era més moderada perquè veia la realitat política rere la moral personal. Les bases de McCarthy eren majoritàriament estudiants i intel·lectuals. El seu gest magistral havia estat convertir els seus joves seguidors en un exèrcit de treballadors voluntaris per a la seva elecció; això li havia donat un impuls que ningú no s’esperava. Però serien suficients aquells voluntaris per dur-lo a la Casa Blanca? Des de petit que sentia parlar els seus pares d’eleccions, no les de l’Alemanya Oriental, que eren una farsa, sinó les de l’Alemanya Occidental, França i els Estats Units.

El suport que Bobby tenia era més ampli. Atreia els negres, que creien que els defensaria, i l’extensa classe treballadora catòlica: irlandesos, polonesos, italians i hispans. Walli detestava la poca consistència moral de Bobby, però havia de reconèixer —per molt rabiosa que es posés Beep— que tenia més possibilitats que Gene de vèncer el president Johnson.

Fos com fos, estaven d’acord que el que havien de fer aquella nit era xiular Bobby Kennedy.

Entre el públic hi havia moltes persones com ells: joves amb els cabells llargs i barbes, hippies descalces. Walli es preguntava quants hi havien anat per escarnir-lo. També hi havia negres de totes les edats: els joves portaven l’estil de pentinat que ara anomenaven «afro», i els seus pares, els vestits virolats de mudar que es posaven per anar a l’església. L’abast de la simpatia que despertava Bobby es manifestava en una minoria substancial de blancs de classe i edat mitjanes que duien pantalons de cotó i jerseis per aguantar la fredor de la primavera de San Francisco.

El mateix Walli portava els cabells recollits sota una gorra texana i ulleres de sol perquè no el reconeguessin.

L’escenari estava sorprenentment buit. Walli esperava que hi hagués banderes, banderins, pòsters i fotografies gegants del candidat, com havia vist en altres mítings de campanya per televisió. Bobby només tenia un escenari buit i un micròfon. En un altre candidat hauria estat un senyal que s’havia quedat sense diners, però tothom sabia que Bobby tenia accés il·limitat a la fortuna dels Kennedy. Què volia transmetre, doncs? Per a Walli era: «Sense artificis, aquest sóc jo». «No està malament», va pensar.

En aquell moment el faristol estava ocupat per un demòcrata local que escalfava el públic per rebre la gran estrella. A Walli tot allò li recordava un espectacle. El públic reia i aplaudia, i augmentava la impaciència perquè aparegués la persona que havia anat a veure. Era la mateixa raó per la qual actuava un grup teloner als concerts dels Plum Nellie.

Però els Plum Nellie ja no existien. A hores d’ara el grup hauria d’estar treballant en un nou àlbum per al Nadal, i Walli tenia algunes cançons que havien arribat a la fase en què volia tocar-les davant Dave i que aquest pogués canviar un verb o modificar un acord o dir: «Que bona, per què no la titulem: “Petó de l’ànima”».

Però Dave s’havia esfumat.

Havia enviat una nota freda i educada a la mare de Beep per donar-li les gràcies per haver-lo deixat viure a casa seva i demanar-li que li guardés la roba fins que la passés a buscar un dels seus ajudants. Per una trucada a Daisy, a Londres, Walli sabia que Dave estava reformant una casa a la vall de Napa i pensava construir-hi un estudi de so. I Jasper Murray havia telefonat a Walli per intentar confirmar el rumor que corria que Dave estava preparant un especial de televisió sense el grup.

Dave estava gelós, i la gelosia estava passada de moda segons les idees hippies. S’havia d’adonar que les persones no podien estar lligades, que havien de poder fer l’amor amb qui volguessin. Però per més que Walli s’ho cregués, no podia evitar sentir-se culpable. Ell i Dave eren bons amics, es queien bé i es tenien confiança; no s’havien separat des de l’època del Reeperbahn. A Walli li dolia haver fet mal al seu amic.

Tampoc no era que Beep fos la dona de la seva vida. Li agradava molt —era bonica i divertida i genial al llit, i eren una parella molt admirada—, però no era l’única noia al món. Segurament Walli no s’hi hauria ficat al llit si hagués sabut que això destruiria el grup. Però no havia pensat en les conseqüències, sinó que va viure el moment, com s’havia de fer. I era molt fàcil rendir-se a aquests impulsos despreocupats quan s’anava col·locat.

Beep encara estava afectada pel trencament amb Dave. Potser per això ella i Walli estaven bé junts: ella havia perdut Dave i ell havia perdut Karolin.

El cap de Walli divagava, però va tornar al present de cop quan van anunciar la intervenció de Bobby Kennedy.

Bobby era més menut del que Walli s’havia imaginat, i menys segur de si mateix. Es va dirigir al faristol amb un mig somriure i un gest gairebé tímid. Es va ficar una mà a la butxaca de l’americana i a Walli li va recordar el president Kennedy, que feia exactament aquell mateix gest.

Algunes persones del públic van alçar pancartes immediatament. Walli va llegir-hi: ENDAVANT, BOBBY!, i BOBBY AL PODER. Beep es va treure un rotllo de paper del camal dels pantalons i ella i Walli el van desplegar i el van aguantar enlairats. Només hi deia: TRAÏDOR.

Bobby va començar a parlar ajudant-se d’un petit feix de fitxes que es va treure de l’infern de l’americana.

—Permeteu-me que comenci amb una disculpa —va dir—. Vaig participar en la presa de moltes de les primeres decisions sobre el Vietnam, decisions que ens van posar en l’atzucac on som ara.

—Ja ho pots ben dir! —va cridar Beep, i la gent del voltant va riure.

Bobby va continuar parlant amb el seu accent distingit de Boston.

—Estic disposat a assumir la meva responsabilitat. Però un error del passat no és excusa per perpetuar-lo. La tragèdia és un mitjà perquè els vius creixem en saviesa. «Tots cometem errors», va dir l’antic grec Sòfocles. «Però un home bo cedeix quan sap que s’ha equivocat, i repara el mal que ha fet. L’únic pecat és l’orgull».

Això va agradar al públic, que va aplaudir. Mentre aplaudien, Bobby va mirar les seves notes, i això a Walli li va semblar un error d’escenificació. S’havia d’establir un intercanvi. El públic volia que el seu ídol el mirés i fos conscient de l’entusiasme que despuntava. Bobby semblava avergonyit. Walli va veure que aquells mítings polítics no li resultaven fàcils.

Bobby va continuar parlant del Vietnam, però malgrat l’èxit inicial de la confessió d’obertura, no se’n sortia gaire bé. Vacil·lava, quequejava i es repetia. Es mantenia tan immòbil que semblava de fusta, com si es negués a moure el cos o gesticular amb les mans.

Alguns opositors entre el públic el van esbroncar, però Walli i Beep no s’hi van afegir. No calia, Bobby s’estava suïcidant sense necessitat d’ajuda.

Durant un moment de silenci, un nen va plorar. De cua d’ull, Walli va veure una dona que s’aixecava i se n’anava cap a la sortida. Bobby es va interrompre a mitja frase.

—No se’n vagi, sisplau, senyora —va dir.

El públic va riure nerviós. La dona es va girar al passadís i va mirar Bobby a dalt de l’escenari.

—Estic acostumat als plors dels nens —va dir Bobby.

Tothom va riure: sabien que tenia deu fills.

—A més a més —va afegir—, si se’n va, els diaris diran que vaig expulsar despietadament una dona i el seu fill de la sala.

El van ovacionar: molts joves detestaven la premsa per la informació esbiaixada que donava de les manifestacions.

La dona va somriure i va tornar a seure.

Bobby va mirar les notes. Per un moment havia donat la impressió de ser una persona normal. En aquell punt podia haver-se guanyat el públic, però el tornaria a perdre si continuava pronunciant el discurs que portava preparat. Walli va pensar que havia perdut l’oportunitat.

Semblava que Bobby hagués pensat el mateix, ja que llavors va mirar el públic.

—Tinc fred. Que teniu fred?

Tothom va rugir afirmativament.

—Aplaudiu —va dir—. Au, va, que us escalfareu. —Va començar a picar de mans i la gent el va imitar, rient.

Al cap d’un minut va parar.

—Ja estic millor —va dir—. I vosaltres?

I tothom va cridar que sí.

—Vull parlar de decència —va dir. Havia tornat al discurs, que duia preparat però ja no mirava les notes—. Hi ha persones que pensen que els cabells llargs són indecents, i els peus descalços i fer-se petons al parc. Us diré el que penso. —Va alçar la veu—. La pobresa és indecent! —La gent va tornar a cridar entusiasmada—. L’analfabetisme és indecent! —Van tornar a aplaudir—. I dic que aquí, a Califòrnia, el que és indecent és que un home treballi al camp amb les mans, doblegant l’esquena, i no tingui cap esperança de poder enviar el seu fill a la universitat.

A la sala ningú tenia cap dubte que Bobby creia en el que deia. Havia deixat de banda els apunts. S’havia tornat apassionat, gesticulava, picava el faristol amb el puny, i els oients van respondre a la força de la seva emoció, aclamant les seves frases. Walli mirava les cares i reconeixia les expressions que ell mateix veia quan era a l’escenari, nois i noies que el miraven fascinats, amb els ulls esbatanats, la boca oberta, la cara lluent d’adoració.

Ningú no havia mirat mai així Gene McCarthy.

En un moment determinat, Walli es va adonar que ell i Beep havien abaixat discretament la pancarta de TRAÏDOR, que era a terra.

Bobby parlava de pobresa.

—Al delta del Mississipí he vist canalla amb la panxa inflada i nafres a la cara a causa de la desnutrició. —Va aixecar la veu—. No crec que això sigui acceptable!

»Els indis que viuen a les seves miserables i pelades reserves tenen tan poca esperança per al futur que la principal causa de mortalitat entre els adolescents és el suïcidi. Crec que podem fer-ho millor!

»Les persones que viuen als guetos negres sentien grans promeses d’igualtat i justícia però s’amunteguen en les mateixes habitacions ronyoses infestades de rates i els seus fills van a escoles desballestades. Estic convençut que als Estats Units ho podem fer molt millor!

Walli va veure que estava pujant el to.

—Avui he vingut a demanar la vostra ajuda —va dir Bobby—. Si vosaltres també creieu que la pobresa és indecent, doneu-me el vostre suport.

El públic va cridar que l’hi donaria.

—Si també creieu que és inacceptable que al nostre país els nens morin de fam, treballeu per la meva campanya.

Hi va haver més crits de «Visca».

—Creieu com jo que als Estats Units ho podem fer millor?

El públic va rugir que sí.

—Doncs treballeu amb mi i els Estats Units ho faran millor!

Es va apartar del faristol i la gent es va tornar boja.

Walli va mirar Beep. Veia que se sentia com ell.

—Guanyarà, oi? —va dir Walli.

—Sí —va dir Beep—. Arribarà a la Casa Blanca.

Durant la gira, que va durar deu dies, Bobby es va passejar per tretze estats. Al final de l’últim dia, ell i el seu seguici van pujar a un avió a Phoenix per anar a Nova York. En aquells moments George Jakes estava convençut que Bobby seria president.

La reacció del públic havia estat abassegadora. Milers de persones s’amuntegaven als aeroports i s’apinyaven al carrer per veure passar el seu comboi de cotxes. Bobby sempre anava al seient de darrere d’un descapotable, i George i els altres assessors s’asseien al terra del cotxe i li subjectaven les cames perquè la gent no el pogués estirar i treure’l del vehicle d’una estrebada. Colles de nens corrien al costat del cotxe cridant «Bobby!». Sempre que el vehicle s’aturava, la gent s’abraonava sobre seu. Li arrencaven els botons de puny, les agulles de la corbata i els botons de l’americana.

A l’avió, Bobby va seure i va buidar les butxaques. Va caure una pluja de paper, com si fos confeti, i George en va recollir alguns bocins de terra. Eren notes, dotzenes de notes, pulcrament escrites, plegades amb compte i entaforades per força a les butxaques de Bobby. El convidaven a actes de graduació de les universitats o a visitar nens malalts en hospitals municipals, i li deien que resaven per ell i li encenien espelmes a les esglésies dels pobles.

Bobby es va treure l’americana i es va arromangar les mànigues de la camisa, com acostumava a fer. Llavors George li va veure els braços. Bobby tenia els braços peluts, però no es això el que va alarmar George. Tenia les mans inflades i una teranyina de rascades vermelles rabioses a la pell. Les hi feia la gent quan el tocava. No li volien fer mal, però l’adoraven de tal manera que li feien sang.

La gent havia trobat l’heroi que necessitava, però Bobby també s’havia trobat a si mateix. Per això George i els altres ajudants van batejar la gira «Per fi lliure». Bobby havia trobat un estil que era propi. Tenia una versió nova del carisma dels Kennedy. El seu germà era encantador però contingut, serè, discret, el que es demanava el 1963. Bobby era més obert. Quan tenia un bon dia, donava al públic la sensació que els estava ensenyant l’ànima nua, que confessava que era un ésser humà amb defectes que volia fer-ho bé encara que no sempre estigués segur d’aconseguir-ho. La frase de moda el 1968 era «Que tot es vegi». Bobby estava còmode amb aquest esperit i l’estimaven per això.

La meitat de les persones que anaven a l’avió cap a Nova York eren periodistes. Durant deu dies havien fotografiat i filmat les multituds extasiades, i enviat informes sobre com el Bobby Kennedy nou i renascut s’estava guanyant els cors dels votants. Els polítics influents i amb poder del Partit Demòcrata podien no estar d’acord amb el liberalisme juvenil de Bobby, però no podien ignorar el fenomen de la seva popularitat. Com podrien escollir l’insípid Lyndon Johnson per tornar-se a presentar quan el poble americà aclamava Bobby? I si presentaven un altre candidat favorable a la guerra —el vicepresident Humphrey, posem per cas, o el senador Muskie— prendria vots a Johnson sense que minvés el suport a Bobby. George no veia que Bobby pogués perdre la nominació.

I Bobby guanyaria al candidat republicà. Segurament seria «Tricky» Dick Nixon, una vella glòria que ja havia perdut una vegada davant d’un Kennedy.

El camí a la Casa Blanca semblava net d’obstacles.

Quan l’avió s’acostava a l’aeroport John F. Kennedy de Nova York, George rumiava què farien els opositors de Bobby per intentar aturar-lo. El president Johnson tenia programada una aparició a la televisió nacional aquell vespre, mentre l’avió volava. George tenia ganes de saber què havia dit Johnson. No se li acudia que res del que digués pogués canviar la situació.

—Li deu fer efecte —va dir un dels periodistes a Bobby— aterrar en un aeroport que porta el nom del seu germà.

Va ser un comentari malintencionat i intrusiu, del qual el periodista esperava una resposta irada que li donés un bon article. Però Bobby ja hi estava acostumat.

—Tant de bo encara es digués Idelwild —va dir només.

L’avió va avançar per la pista. Abans que apaguessin el senyal lluminós que indicava als passatgers que podien descordar-se el cinturó de seguretat, una figura coneguda va pujar a bord i va avançar pel passadís fins a trobar Bobby. Era el president del partit demòcrata de l’estat de Nova York.

—El president no es presentarà! —va cridar abans d’arribar al seu costat—. El president no es presentarà!

—Què diu? —va dir Bobby.

—El president no es presentarà!

—No pot ser.

George estava atònit. Lyndon Johnson, que odiava els Kennedy, s’havia adonat que no podia guanyar la nominació demòcrata, probablement per les mateixes raons que havia pensat George, però esperava que un altre demòcrata partidari de continuar la guerra vencés Bobby, de manera que havia decidit que l’única manera de sabotejar el camí de Bobby a la presidència era retirar-se ell de la contesa.

Totes les apostes eren sobre la taula.





42


Dave Williams sabia que la seva germana en portava alguna de cap.

Estava preparant el pilot de Dave Williams and Friends, el seu programa de televisió. D’entrada no s’ho va prendre seriosament, quan l’hi van proposar, li semblava que era un complement superflu a l’onada d’èxits dels Plum Nellie, però ara que el grup s’havia desfet, Dave necessitava el programa. Tot just començava la seva carrera en solitari. Havia de sortir bé.

El productor va proposar que hi convidessin la germana de Dave, una estrella del cinema. Evie tenia més èxit que mai. La seva última pel·lícula, una comèdia sobre una noia esnob que contractava un advocat negre, triomfava a les pantalles.

Evie els va proposar de cantar un duet amb Percy Marquand, el coprotagonista a la pel·lícula. A Charlie, el productor, la idea li va semblar estupenda, però volia que triessin bé la cançó. Charlie era un homenet bel·ligerant de veu rasposa.

—Ha de ser una cançó de comèdia —va dir—. No poden cantar «True Love» o «Baby, It’s Cold Outside».

—És més fàcil dir-ho que fer-ho —va dir Dave—; la majoria dels duets són romàntics.

Charlie va brandar el cap.

—Deixem-ho córrer. Això és la televisió. No podem ni insinuar que hi hagi sexe entre una blanca i un negre.

—Podrien cantar «Anything You Can Do, I Can Do Better». És còmica.

—No. La gent es pensaria que fa referència als drets civils.

Charlie Lacklow sabia el que es feia, però a Dave no li queia bé. No queia bé a ningú. Era un perdonavides malhumorat, i els seus intents ocasionals de ser simpàtic encara feien més por.

—Què et sembla «Mockingbird»?

Charlie s’ho va rumiar.

—«Si aquella merla no canta, em regalarà un anell de diamants» —va cantar. Després va tornar a parlar—: Crec que aquesta pot servir.

—I tant que servirà —va dir Dave—. L’enregistrament original el va fer un duo de germans, Inez i Charlie Foxx. Ningú no va pensar que fes referència a l’incest.

—D’acord.

Dave va parlar amb Evie dels temes que agradaven al públic de la televisió nord-americana, li va parlar de la cançó que havien triat i ella hi va estar d’acord, però tenia una lluïssor als ulls que Dave coneixia perfectament. Volia dir que hi hauria complicacions. Era la mateixa cara que va fer just abans de la funció de Hamlet a l’escola, quan va fer d’Ofèlia nua.

També van parlar de la seva ruptura amb Beep.

—Tothom reacciona com si fos el típic enamorament adolescent que no dura —es va queixar Dave—. Però jo vaig deixar de tenir enamoraments adolescents abans de deixar de ser adolescent i no m’ha agradat mai lligar perquè sí. Amb la Beep anava de debò. Volia tenir fills.

—Vas créixer més de pressa que la Beep —va dir Evie—. Jo vaig créixer més de pressa que en Harry Remington. En Harry s’ha aparellat amb l’Anna Murray, i diuen que ja no lliga amb ningú més. Potser la Beep farà el mateix.

—Però per a mi serà massa tard, com ho va ser per a tu —va protestar Dave amb amargor.

Mentre l’orquestra afinava, l’Evie es maquillava i Percy es posava el vestit, Tony Peterson, el director, va demanar a Dave que enregistrés la presentació.

El programa era en color i Dave portava un vestit de vellut color borgonya. Va mirar la càmera, es va imaginar que Beep tornava a la seva vida amb els braços estesos per abraçar-lo i va somriure afectuosament.

—Tothom ben atent, que hi ha sorpresa especial. Tenim les dues estrelles de la pel·lícula que està arrasant, La meva clienta i jo: Percy Marquand i la meva germana, Evie Williams! —Va aplaudir. L’estudi estava en silenci però abans d’emetre el programa s’afegiria el so de públic aplaudint a la pista d’àudio.

—El somriure és perfecte, Dave —va dir Tony—. Torna-hi.

Dave ho va repetir tres vegades i el director va dir que n’estava satisfet.

En aquell moment va entrar Charlie acompanyat d’un home de quaranta anys i escaig, vestit de gris. Dave va veure immediatament que Charlie li feia la rosca.

—Dave, et vull presentar el nostre patrocinador —va dir—. Albert Wharton, el director de National Soap i un dels empresaris més importants del país. Ha vingut des de Cleveland, a Ohio, per conèixer-te. Quin detall, no trobes?

—Ja ho crec, que sí —va dir Dave.

La gent recorria mig món per veure’l cada vegada que feia un concert, però ell sempre es comportava amb agraïment.

—Tinc dos fills adolescents —va explicar Wharton—, un noi i una noia. És moriran d’enveja quan sàpiguen que l’he conegut personalment.

Dave intentava concentrar-se a fer un bon programa i l’última cosa que necessitava era que un magnat del detergent l’interrompés, però era conscient que havia de ser educat.

—Li signaré un parell d’autògrafs per als seus fills —va dir.

—Els farà molta il·lusió.

Charlie va fer petar els dits per cridar la seva secretària, la senyoreta Pritchard, que el seguia.

—Jenny, reina —va dir, tot i que era una dona de quaranta anys molt tocada i posada—. Vés a buscar un parell de fotos d’en Dave al despatx.

Wharton semblava el típic empresari conservador, duia els cabells curts i roba avorrida. Això va empènyer Dave a preguntar-li una cosa.

—Què el va decidir a patrocinar el meu programa, senyor Wharton?

—El nostre producte estrella és un detergent que es diu Escuma —va començar Wharton.

—N’he vist els anuncis —va dir Dave amb un somriure—. «Escuma renta més net que blanc!».

Wharton va assentir. Segurament tothom li citava aquell anunci quan ell feia esment de la marca.

—Escuma és conegut i té bona reputació, fa molts anys que la té —va dir—. Per això mateix és una mica antiquat. Les mestresses de casa joves diuen: «Escuma, sí, és el que feia servir la meva mare». Això és bo, però també té riscos.

A Dave li feia gràcia sentir-lo parlar de la personalitat d’una capsa de detergent com si fos una persona. Però Wharton parlava sense rastre d’humor ni d’ironia, i Dave va reprimir l’impuls de prendre-s’ho de broma.

—I jo sóc aquí perquè sàpiguen que Escuma és jove i està en sintonia amb els temps moderns —va dir.

—Això mateix —va dir Wharton. Finalment va somriure—. I al mateix temps portar una mica de música popular i humor sa a les llars americanes.

Dave va somriure.

—Quina sort que no sigui un Rolling Stones!

—Molta sort —va dir Wharton amb absoluta seriositat.

Jenny va tornar amb dues fotografies de Dave de 20 × 25 en color i un retolador.

—Com es diuen els seus fills? —va preguntar Dave a Wharton.

—Caroline i Edward.

Dave va dedicar una foto a cada un i va signar.

—Preparats per al segment de «Mockingbird» —va dir Tony Peterson.

Per a aquell número s’havia decorat un petit plató. Semblava un racó d’una botiga elegant, amb vitrines plenes d’articles rutilants de luxe. Percy hi va entrar, duia un vestit fosc i una corbata platejada, com un cap de departament. Evie era una clienta rica, amb barret, guants i bossa de mà. Es van situar als seus llocs a cada costat del taulell. Dave va somriure en veure com Charlie s’havia esforçat perquè la relació entre Evie i Percy no semblés amorosa.

Van assajar amb l’orquestra. La cançó era alegre i optimista. La veu de baríton de Percy i la de contralt d’Evie harmonitzaven agradablement. En els moments adequats, Percy va treure de sota el taulell una gàbia d’ocell i una safata d’anells.

—En aquest punt afegirem riures enllaunats, perquè la gent sàpiga que té intenció humorística —va explicar Charlie.

Ho van fer per a les càmeres. La primera presa va ser perfecta, però la van repetir per seguretat, com sempre.

Dave se sentia més bé a mesura que arribaven al final. Era un entreteniment familiar ideal per al públic nord-americà. Va començar a pensar que el programa tindria èxit.

A l’últim compàs de la cançó, Evie es va inclinar sobre el taulell, es va posar de puntetes i va fer un petó a Percy a la galta.

—Meravellós! —va exclamar Tony entrant al plató—. Gràcies a tothom. Prepareu l’escenari per a la pròxima presentació de Dave, sisplau.

Se’l veia incòmode i tenia pressa per acabar; Dave no entenia per què.

Evie i Percy van sortir del plató.

—No podem emetre aquest petó —va dir el senyor Wharton, darrere de Dave.

Abans que Dave pogués dir res, Charlie Lacklow es va avançar llagoterament.

—És clar que no, senyor Wharton, no pateixi. El traurem, el podem tallar i posar Dave aplaudint, per exemple.

—A mi m’ha semblat un petó encantador i totalment innocent —va opinar Dave tranquil·lament.

—Ah, sí? —va dir Wharton amb veu severa.

Dave es va preguntar amb aprensió si això seria un problema.

—Deixa-ho estar, Dave —va dir Charlie—. No podem treure un petó entre una noia blanca i un noi negre a la televisió americana.

Dave es va sorprendre. Però, pensant-ho bé, era evident que un blanc rares vegades tocava cap dels negres que sortien a la televisió.

—Es tracta d’una norma? —va preguntar.

—És més aviat una regla no escrita —va admetre Charlie—. No escrita però infranquejable —va afegir amb fermesa.

Evie els va sentir i va voler intervenir-hi.

—I això per què? —va preguntar en to desafiant.

Dave li va veure la cara i va gemegar interiorment. Evie no ho deixaria passar. Volia brega.

Hi va haver un moment de silenci. Ningú no sabia ben bé què dir, sobretot davant de Percy.

A la fi, Wharton va respondre a la pregunta d’Evie amb el seu to sec de comptable.

—Al públic no li agradaria —va dir—. La majoria dels nord-americans creu que no hi ha d’haver casaments interracials.

—Exacte —va afegir Charlie—. El que passa a la televisió és com si passés a casa, al menjador de casa davant dels fills i la sogra.

Wharton va mirar Percy i va recordar que estava casat amb Babe Lee, una dona blanca.

—No el voldria ofendre, senyor Marquand, em sap greu —va dir.

—Hi estic acostumat —va contestar Percy amb calma. No va simular que no l’havia ofès, però va refusar donar-hi més importància del compte.

Dave va pensar que tenia una actitud molt digna.

—Potser la televisió hauria de fer alguna cosa per canviar els prejudicis de la gent —va dir Evie amb indignació.

—No sigui ingènua —va etzibar Charlie amb grolleria—. Si els ensenyem coses que no els agraden, senzillament canviaran de canal.

—Aleshores tots els canals haurien de fer el mateix, i mostrar que els Estats Units pot ser un país on tots els homes siguin iguals.

—No funcionaria —va dir Charlie.

—Potser no —va admetre Evie—. Però bé ho hauríem de provar, no et sembla? Tenim una responsabilitat. —Els va mirar un per un: Charlie, Tony, Dave, Percy i Wharton. Dave se sentia culpable, perquè sabia que tenia raó—. Tots —va continuar—. Fem programes de televisió que influeixen en la manera de pensar de la gent.

—No necessàriament… —va dir Charlie.

Dave el va interrompre.

—Va, home, va, Charlie. És clar que influïm. Si no, el senyor Wharton estaria llançant els diners.

Charlie estava empipat, però no sabia què contestar.

—Ara, avui, tenim l’oportunitat de fer del món un lloc millor —va continuar Evie—. A ningú no li importaria que fes un petó a Bing Crosby a l’hora de màxima audiència. Ajudem la gent a veure que no té importància que la galta on faig el petó sigui d’un color una mica més fosc.

Tots van mirar el senyor Wharton.

Dave va sentir que començaven a suar. No volia que el senyor Wharton se sentís ofès.

—És molt eloqüent, senyoreta —va dir Wharton—. Però jo em dec als meus accionistes i als meus empleats. No sóc aquí per fer del món un lloc millor. Sóc aquí per vendre Escuma a les mestresses de casa. I no me’n sortiré si associo el meu producte al sexe entre blancs i negres, amb tot el respecte pel senyor Marquand. Sóc un gran admirador seu, per cert, Percy, tinc tots els seus discos.

Dave es va recordar de Mandy Love. Estava boig per ella. Era negra, no morena com Percy, sinó d’un color marró fosc i preciós. Dave li havia besat la pell fins que li havien fet mal els llavis. Li hauria demanat per casar-s’hi, si ella no hagués tornat amb el seu antic xicot. I ara Dave es trobaria en la mateixa posició que Percy, esforçant-se per tolerar una conversa que l’escarnia a causa del seu matrimoni.

—Crec que el duet és un símbol preciós d’harmonia interracial i que en absolut insinua l’espinós tema del sexe entre persones de diferents races —va dir Charlie—. Crec que hem fet una feina fantàstica, sempre que tallem el petó.

—Molt bonic, Charlie, però això són bestieses —va dir Evie.

—És la realitat.

—Has dit que el sexe era un «tema espinós», Charlie? —va dir Dave per distendre una mica l’ambient—. Té gràcia.

Ningú no va riure.

Evie va mirar Dave.

—A més d’acudits, què penses fer, Dave? —va continuar Evie, gairebé desafiant-lo—. A tu i a mi ens van educar per defensar el que és correcte. El nostre pare va combatre a la Guerra Civil Espanyola. La nostra àvia va lluitar pel vot per a les dones. Et rendiràs ara?

—Tu ets l’estrella, Dave —va intervenir Percy Marquand—. Et necessiten. Sense tu, no hi ha programa. Tens poder. Utilitza’l per a una cosa bona.

—Siguin realistes —es va entossudir Charlie—. Sense National Soap no hi ha programa. Tindrem dificultats per trobar un altre patrocinador, sobretot quan la gent sàpiga per què s’ha retirat el senyor Wharton.

Dave va notar que Wharton no havia dit en cap moment que retiraria el seu patrocini si sortia el petó. Charlie tampoc no havia dit que seria impossible trobar un altre patrocinador, només havia dit que seria difícil. Això volia dir que si Dave insistia a mantenir el petó, no haurien de cancel·lar el programa ni la carrera televisiva de Dave s’estroncaria necessàriament.

No era segur, però.

—És una decisió meva, doncs? —va preguntar.

—Això sembla —va dir Evie.

Estava disposat a assumir el risc?

No, no ho estava.

—El petó va fora —va dir.

A l’abril, Jasper Murray va anar amb avió a Memphis per cobrir una vaga dels treballadors de recollida d’escombraries que estava prenent un caire violent.

Jasper hi entenia, en violència. Creia que tots els homes, inclòs ell mateix, podien ser pacífics o perversos, en segons quines circumstàncies. La seva inclinació natural era fer una vida tranquil·la i respectuosa amb la llei, però en una situació propícia la majoria eren capaços de torturar, violar i assassinar. Ho sabia prou bé.

Per això, quan va arribar a Memphis, va escoltar els dos bàndols. El portaveu de l’Ajuntament va dir que els agitadors exteriors incitaven els vaguistes a la violència. Els manifestants acusaven la policia de brutalitat.

—Qui mana aquí? —va preguntar Jasper.

La resposta va ser Henry Loeb.

Jasper va saber que Loeb, l’alcalde demòcrata de Memphis, era un racista sense embuts. Creia en la segregació, donava suport a les instal·lacions «separades però iguals» per a blancs i negres, i es manifestava públicament contra la integració ordenada per llei.

I resultava que gairebé tots els treballadors de recollida d’escombraries eren negres.

Els sous eren tan baixos que molts tenien dret a cobrar subsidis, a més a més havien de fer hores extres obligatòriament sense cobrar, i l’Ajuntament no reconeixia el seu sindicat.

El que va provocar la vaga, però, va ser la qüestió de la seguretat. Dos homes van morir aixafats pel mal funcionament d’un camió, i Loeb es va negar a retirar els camions obsolets i a millorar les normes de seguretat.

El consell de la ciutat va reconèixer el sindicat i va votar el final de la vaga, però Loeb es va imposar al consell.

La protesta es va escampar i va copsar l’atenció de tot el país quan Martin Luther King es va posar de part dels treballadors.

King va visitar la ciutat per segona vegada el mateix dia que hi va anar Jasper, el dimecres 3 d’abril de 1968. Aquella nit una tempesta va enfosquir la ciutat. Sota una pluja torrencial, Jasper va anar a sentir parlar King en un míting al Mason Temple.

Ralph Abernathy era l’orador que el precedia. Més alt i més fosc que King, menys atractiu i més agressiu, era —segons els rumors— el seu company de gresques i de córrer darrere les dones, a més del seu amic i aliat més pròxim.

El públic estava format pels treballadors de la recollida d’escombraries i els seus familiars i simpatitzants. En veure les sabates gastades i els abrics i barrets vells que duien, Jasper va tenir clar que es trobava entre les persones més pobres dels Estats Units. Eren mig analfabets, havien de fer les pitjors feines i vivien en una ciutat que els considerava ciutadans de segona, negres, criats. Però tenien coratge. No ho pensaven continuar aguantant. Creien en una vida millor. Tenien un somni.

I tenien Martin Luther King.

A pesar que només tenia trenta-nou anys, King semblava més gran. Quan Jasper el va veure parlar a Washington ja era una mica plenet, però els darrers cinc anys s’havia engreixat i estava gras. Si no hagués estat pel vestit tan ben tallat que duia hauria semblat un dependent. Però només fins que va obrir la boca. Quan parlava, creixia com un gegant.

Aquella nit estava d’un humor apocalíptic. Els llampecs il·luminaven les finestres i l’espetec dels trons interrompien el seu discurs; en aquest ambient els va explicar que aquell matí el seu avió havia sortit amb retard per una amenaça de bomba.

—Però ara a mi tant me fa perquè he estat al cim de la muntanya —va dir, i tots van cridar entusiasmats—. Només vull complir la voluntat de Déu. —I llavors les seves mateixes paraules el van commoure i la veu li va tremolar com el dia que parlava als graons del Lincoln Memorial—. I ell m’ha permès pujar la muntanya —va cridar—. I he mirat des d’allà. —Va tornar a alçar la veu—. I he vist la Terra Promesa!

Jasper veia que King estava sincerament commogut. Suava profusament i li queien les llàgrimes. La gent compartia la seva passió i reaccionava cridant «Sí» i «Amén».

—Potser no hi aniré amb vosaltres —va dir King, amb la veu tremolosa de l’emoció, i Jasper va recordar que a la Bíblia Moisès no va arribar a Canà—. Però vull que sapigueu, aquesta nit, que com a poble anirem a la Terra Promesa. —Dues mil persones van esclatar en aplaudiments i amens—. I per això sóc feliç aquesta nit. No em preocupa res. No temo cap home. —Va fer una pausa i després va dir lentament—: Els meus ulls han vist la glòria de la vinguda del Senyor.

Després va recular, vacil·lant, i es va apartar del púlpit. Ralph Abernathy, que era darrere seu, va saltar per sostenir-lo i el va acompanyar al seu seient enmig d’un retruny d’aprovació que feia la competència a la tempesta de fora.

Jasper va dedicar l’endemà a informar d’una disputa legal. La ciutat intentava que el jutjat prohibís una manifestació que King tenia pensat fer dilluns, i King negociava un compromís que garantís una marxa reduïda i pacífica.

Cap al vespre, Jasper va parlar amb Herb Gould, a Nova York. Van estar d’acord que Jasper intentaria que Sam Cakebread pogués entrevistar tant Loeb com King dissabte o diumenge, i Herb enviaria un equip per filmar la manifestació de dilluns per al reportatge que s’emetria aquell mateix dia al vespre.

Després de parlar amb Gould, Jasper va anar al Lorraine Motel, on s’allotjava King. Era un edifici baix, de dos pisos, amb balcons que donaven a l’aparcament. Jasper va veure el Cadillac blanc que el propietari negre d’una funerària de Memphis havia deixat a King, juntament amb un xofer. A prop del cotxe hi havia un grup d’ajudants de King, i entre ells Jasper va veure Verena Marquand.

Estava tan enlluernadorament bonica com feia cinc anys, però havia canviat. Portava els cabells a l’estil afro, i duia collarets i un caftà. Jasper li va veure arruguetes de tensió als ulls, i es va preguntar com seria treballar per a un home com Martin Luther King que era alhora adorat tan apassionadament i odiat amb tanta fúria.

Jasper li va brindar el seu somriure més seductor i es va presentar.

—Ens coneixem —va dir.

—Em sembla que no —va contestar ella amb desconfiança.

—Sí que ens coneixem. Però et perdono que no te’n recordis. Va ser el 28 d’agost de 1963. Aquell dia van passar moltes coses.

—Sobretot el discurs «Tinc un somni» de Martin.

—Llavors jo era un periodista universitari i et vaig demanar que m’aconseguissis una entrevista amb el reverend King. Te’m vas treure de sobre.

Jasper també recordava la fascinació que havia sentit per la bellesa de Verena. I llavors tornava a sentir el mateix encanteri.

Ella es va estovar.

—Suposo que encara vol l’entrevista —va dir amb un somriure.

—Sam Cakebread vindrà aquest cap de setmana. Parlarà amb Herb Loeb. També hauria d’entrevistar King.

—Faré el que pugui, senyor Murray.

—Digue’m Jasper, sisplau.

—Per curiositat, com ens vam conèixer a Washington? —va preguntar Verena amb certa vacil·lació.

—Jo esmorzava amb el congressista Greg Peixkov, un amic de la família. Tu anaves amb en George Jakes.

—I què has fet de llavors ençà?

—Vietnam, bona part del temps.

—Hi vas combatre?

—Vaig ser al front, sí. —No li agradava gens parlar-ne—. Et puc fer una pregunta personal?

—Prova-ho. No prometo contestar.

—Tu i en George encara sou parella?

—No contestaré.

En aquell moment tots dos van sentir la veu de King, i van aixecar el cap. Era al balcó de la seva habitació, mirant a baix i dient alguna cosa a un dels ajudants que eren a prop de Jasper i Verena, a l’aparcament. King es ficava la camisa dins dels pantalons com si s’acabés de dutxar. Segurament es preparava per sortir a sopar, va pensar Jasper.

King va posar les dues mans a la barana i es va abocar, rient i parlant amb algú de baix.

—Ben, aquesta nit vull que cantis «Estimat Senyor» com no l’has cantat mai. Vull que ho cantis bé de debò.

El conductor del Cadillac blanc el va cridar.

—Comença a fer fred, reverend. Agafi un abric aquesta nit.

—D’acord, Jonesy —va dir King, i es va apartar de la barana.

Es va sentir un tret.

King va recular fent tentines, va aixecar els braços com si estigués crucificat, va topar contra la paret del darrere i va caure.

Verena va cridar.

Els ajudants de King es van refugiar darrere el Cadillac blanc.

Jasper es va agenollar. Verena es va ajupir davant seu. Ell la va agafar per darrere, i la va abraçar protectorament mentre intentava esbrinar d’on havia sortit el tret. Hi havia una casa a l’altra banda del carrer que podia ser una pensió.

No es va sentir cap més tret.

Jasper estava atrapat en un dilema, fins que va decidir deixar anar Verena.

—Estàs bé? —va preguntar.

—Oh, Martin! —va dir ella, alçant els ulls cap al balcó.

Es van aixecar amb cautela, però el tiroteig semblava que ja havia acabat.

Sense dir res, tots dos van pujar al balcó per l’escala exterior.

King estava estirat panxa enlaire, amb els peus recolzats a la barana. Hi havia Ralph Abernathy, inclinat sobre el seu cos, i un altre dels treballadors de la seva campanya, el bon jan Billy Kyles, amb les seves característiques ulleres. La gent de l’aparcament que havia presenciat el tiroteig cridava i somicava.

La bala havia destrossat el coll i la mandíbula de King i li havia arrencat la corbata. La ferida era terrible i Jasper va saber immediatament que a King li havien disparat un projectil expansiu conegut com a «dum-dum». La sang es començava a escampar per les espatlles.

—Martin! Martin! Martin! —cridava Abernathy.

Va picar-li la galta i a Jasper li va semblar veure un feble senyal de consciència a la cara de King.

—Martin, sóc jo, en Ralph, estigues tranquil, tot s’arreglarà —va dir Abernathy.

Els llavis de King es van moure però no en va sortir cap so.

Kyles va ser el primer d’agafar el telèfon. Va despenjar, però no hi havia ningú a la centraleta. Kyles es va posar a picar a la paret amb el puny, fent crits.

—Agafeu el telèfon! Agafeu el telèfon! Agafeu el telèfon!

Finalment es va rendir i va sortir al balcó.

—Aviseu una ambulància, han disparat al reverend King —va cridar a les persones que quedaven a l’aparcament.

Algú va embolicar el cap malmès de King amb una tovallola del lavabo.

Kyles va agafar el cobrellit carbassa del llit i va tapar King fins al coll, que estava destrossat.

Jasper havia vist unes quantes ferides. Sabia quanta sang podia perdre una persona, i de què no es podia recuperar.

No tenia esperança que Martin Luther King sobrevisqués.

Kyles va agafar la mà de King, li va obrir els dits i li va treure un paquet de tabac. Jasper no havia vist mai King fumant; evidentment només ho feia en privat. Fins i tot en aquell moment Kyles protegia el seu amic. El gest va commoure Jasper.

Abernathy encara parlava amb King.

—Que em sents? —li deia—. Que em sents?

Jasper va veure com el color de la cara de King canviava espectacularment. La pell marró va empal·lidir i es va tornar d’un torrat grisós. Les faccions atractives van quedar artificialment quietes.

Jasper també coneixia la mort, era allò.

Verena va veure el mateix. Es va girar i va entrar a l’habitació, sanglotant.

Jasper la va abraçar.

Ella es va deixar anar, plorant, i les seves llàgrimes càlides van xopar la camisa blanca de Jasper.

—Em sap tant de greu —va murmurar Jasper—. Tant de greu. —Per Verena, pensava. Per Martin Luther King.

Pels Estats Units.

Aquella nit, les ciutats interiors dels Estats Units van esclatar.

Dave Williams, al bungalou de l’hotel Beverly Hills on vivia, va veure la informació de la televisió amb horror. Hi havia avalots en cent deu ciutats. A Washington, vint mil persones van trencar la barrera policial i van calar foc a diversos edificis. A Baltimore, sis persones van morir i altres set-centes estaven ferides. A Chicago, tres quilòmetres del carrer West Madison estaven en runes.

Tot l’endemà Dave es va quedar a l’habitació, assegut al sofà davant del televisor, fumant. De qui era la culpa? No era només del franctirador, sinó de tots els racistes blancs que atiaven l’odi racial. I de tota la gent que no feia res contra aquella injustícia tan cruel.

Persones com Dave.

En la seva vida li havien donat una oportunitat per plantar cara al racisme. Havia estat feia pocs dies en un estudi de televisió de Burbank. Li havien dit que una dona blanca no podia fer un petó a un negre a la televisió americana. La seva germana havia exigit que desafiés aquesta norma racista. Però ell havia cedit donant pàbul al prejudici.

També ell havia mort Martin Luther King, com ho havien fet Henry Loeb, Barry Goldwater i George Wallace.

El programa s’emetria l’endemà, dissabte, a les vuit del vespre, sense el petó.

Dave va demanar una ampolla de bourbon al servei d’habitacions i es va quedar adormit al sofà.

L’endemà es va despertar d’hora, sabia què havia de fer.

Es va dutxar, es va prendre un parell d’aspirines per a la caparra i es va vestir amb la roba més formal que tenia: americana verda de quadres amb solapes amples i pantalons acampanats. Va demanar una limusina i va anar a l’estudi de Burbank. Hi va arribar a les deu.

Sabia que Charlie Lacklow seria al seu despatx tot i que era cap de setmana, perquè dissabte era el dia d’emissió i sempre hi havia ensurts d’última hora, com el que Dave estava a punt de donar-li.

Jenny, la secretària de mitjana edat de Charlie, era a la seva taula, a l’avantsala del despatx de Lacklow.

—Bon dia, senyoreta Pritchard —va dir Dave. La tractava amb un respecte especial precisament perquè Charlie la tractava amb grolleria. En conseqüència, la dona adorava Dave i hauria fet el que fos per ell—. Em miraria els avions a Cleveland?

—A Ohio?

—Que n’hi ha més? —va dir somrient.

—Hi vol anar avui?

—Com més aviat millor.

—Sap que és lluny, oi?

—Uns tres mil quilòmetres.

La secretària va agafar el telèfon.

—Encarregui una limusina perquè em vingui a recollir a l’aeroport —va afegir Dave.

Ella s’ho va apuntar i va parlar per telèfon.

—Quan és el pròxim vol a Cleveland? Gràcies, m’espero. —Va tornar a mirar Dave—. On vol anar de Cleveland?

—Doni l’adreça de l’Albert Wharton al xofer.

—El senyor Wharton l’espera?

—Serà una sorpresa.

Li va picar l’ullet i va entrar al despatx.

Charlie era darrere la taula. Com que era dissabte portava una americana de xeviot i no duia corbata.

—Pots fer dues còpies del programa? —va demanar Dave—. Una amb el petó i una altra sense?

—Per descomptat —va dir Charlie—. Ja en tenim una còpia sense el petó a punt per emetre. Podríem fer l’altre aquest matí. Però no la farem.

—D’aquí a una estona rebràs una trucada de l’Albert Wharton, demanant-te que emetis el petó. Val més que estiguis preparat. No voldràs decebre el nostre patrocinador.

—És clar que no. Però per què estàs tan segur que canviarà d’opinió?

Dave no n’estava gens segur, però no l’hi va dir.

—Si tens les dues versions a punt, quina és l’hora límit per fer el canvi?

—Vora deu minuts abans de les vuit. Hora de l’est.

Jenny Pritchard va treure el cap al despatx.

—Té reserva al vol de les onze, Dave. L’aeroport és a deu quilòmetres o sigui que se n’hauria d’anar.

—Me’n vaig.

—El vol dura quatre hores i mitja i hi ha una diferència de tres hores, així que arribarà a dos quarts de set. —Li va allargar un paper amb l’adreça del senyor Wharton—. Arribarà a casa seva cap a les set.

—Temps de sobres —va dir Dave. Es va acomiadar de Charlie amb la mà i va dir—: No et separis del telèfon.

Charlie semblava perplex. No estava acostumat a rebre ordres.

—No em mouré d’aquí —va dir.

—La seva dona es diu Susan, i els seus fills, Caroline i Edward —va dir la senyoreta Pritchard des de la seva taula.

—Gràcies. —Dave va tancar la porta del despatx de Charlie—. Senyoreta Pritchard, necessito una secretària si mai es cansa de treballar per a en Charlie.

—Ja n’estic, de cansada —va admetre ella—. Quan vol que comenci?

—Dilluns.

—Vol que vagi a l’hotel Beverly Hills a les nou?

—Millor a les deu.

La limusina de l’hotel va portar Dave a l’aeroport de Los Angeles. La senyoreta Pritchard havia trucat a la companyia aèria, i una hostessa l’esperava per acompanyar-lo per la zona VIP i evitar escenes de fans a la terminal de sortides.

Dave només havia pres un parell d’aspirines per esmorzar, i es va alegrar que li portessin el dinar de bord. L’avió va descendir sobre la plana ciutat al costat del llac Erie, mentre Dave rumiava què diria al senyor Wharton. Seria difícil. Però si ho sabia enfocar bé potser faria canviar Wharton d’opinió. Això compensaria la seva covardia. Volia explicar a la seva germana que s’havia redimit.

Els preparatius de la senyoreta Pritchard van funcionar i un cotxe l’esperava a l’aeroport de Hopkins. El va portar a un barri residencial ple de vegetació, no gaire lluny de l’aeroport. Pocs minuts després de les set la limusina va parar a l’entrada d’una gran casa d’estil ranxo gens ostentosa. Dave es va dirigir a la porta i va tocar el timbre.

Estava nerviós.

El mateix Wharton va sortir a obrir, duia un pul·lòver gris i uns pantalons.

—Dave Williams? —va fer—. Com és que…?

—Bona nit, senyor Wharton —va dir Dave—. Perdoni que em presenti sense avisar, però he de parlar amb vostè.

Un cop superada la sorpresa, Wharton semblava complagut.

—Passi —va dir—. Coneixerà la família.

Wharton va portar Dave al menjador. La família estava acabant de sopar. Wharton tenia una esposa bonica de trenta anys i escaig, una filla de setze i un fill amb aspecte esportiu un parell d’anys més petit.

—Tenim una visita sorpresa —els va anunciar Wharton—. El senyor Dave Williams, dels Plum Nellie.

La senyora Wharton es va tapar la boca amb una mà blanca i petita.

—Déu meu senyor! —va mussitar.

Dave li va donar la mà i després va mirar els joves.

—Tu deus ser la Caroline, i tu, l’Edward.

Wharton es va estarrufar, content que Dave recordés els noms dels seus fills.

Els nens estaven fascinats: no rebien cada dia la visita sorpresa d’una estrella del pop de carn i ossos que havien vist a la televisió. Edward no podia ni parlar. Caroline va tirar enrere les espatlles, els pits endavant i va mirar Dave amb una expressió que ell havia vist en milers de noies adolescents. Deia: «Fes de mi el que vulguis».

Dave va fingir que no se n’adonava.

—Segui, Dave, sisplau —va dir el senyor Wharton—. Sopi amb nosaltres.

—Li ve de gust una mica de postres? —va preguntar la senyora Wharton—. Tenim pastís de maduixes.

—Sí, gràcies —va dir Dave—. Visc en un hotel i una mica de menjar casolà serà com una festa per a mi.

—Ai, pobre —va lamentar la dona i va anar cap a la cuina.

—Ha vingut avui de Los Angeles? —va preguntar Wharton.

—Sí.

—No sols per parlar amb mi, espero.

—De fet, sí. Volia tornar a parlar amb vostè sobre el programa d’avui.

—Entesos —va accedir Wharton, poc convençut.

La senyora Wharton va tornar amb les postres en una safata i va començar a servir.

Dave volia que els nens es posessin a favor seu.

—Al programa que el vostre pare i jo hem fet —va dir, dirigint-se a ells— hi ha una part on Percy Marquand canta un duet amb la meva germana, l’Evie Williams.

—He vit la seva pel·lícula, quina passada! —va dir Edward.

—Al final de la cançó, l’Evie fa un petó a la galta a en Percy. —Dave va callar.

—I què? Ves quina cosa! —va dir Caroline.

La senyora Wharton va alçar una cella amb coqueteria en passar a Dave un bon tall de pastís de maduixes.

—El senyor Wharton i jo vam parlar sobre si això ofendria el públic —va continuar Dave—, que és l’última cosa que voldríem. I vam decidir tallar el petó.

—Crec que va ser una decisió encertada —va dir Wharton.

—Avui l’he vingut a veure, senyor Wharton, perquè crec que d’ençà que vam prendre aquesta decisió, la situació ha canviat —va dir Dave.

—Es refereix a l’assassinat de Martin Luther King.

—A King el van assassinar, però els Estats Units continuen sagnant. —Aquesta frase se li va acudir sense més ni més, a Dave, com li venien de vegades les lletres de les cançons.

Wharton va brandar el cap, i va serrar els llavis amb obstinació. L’optimisme de Dave va perdre gas.

—Tinc més de mil empleats —va dir Wharton pomposament—, i molts són negres, per cert. Si les vendes d’Escuma baixessin perquè hem ofès els espectadors, algunes d’aquestes persones perdrien la feina. No m’hi puc arriscar.

—Tots dos correríem un risc —va respondre Dave—. La meva popularitat també està en joc. Però vull fer alguna cosa per ajudar aquest país a guarir-se.

Wharton va somriure amb indulgència, com si Dave fos un dels seus fills i hagués dit una cosa absurdament idealista.

—I creu que un petó hi contribuirà?

Dave va parlar en veu més baixa i ronca.

—És dissabte a la nit, Albert. Imagini-s’ho: per tot el país, joves negres s’estan plantejant de sortir i calar foc a alguna cosa o esmicolar finestres, o quedar-se a casa tranquil·lament. Abans de decidir-se, molts miraran Dave Williams and Friends, senzillament perquè el presenta una estrella del pop. Com vol que se sentin quan s’acabi el programa?

—Home, evidentment…

—Pensi com vam construir aquell plató per a en Percy i l’Evie. Tot en aquell escenari transmet que blancs i negres han d’estar separats: la roba, els papers que interpreten i el taulell al mig.

—Aquesta era la intenció —va dir Wharton.

—Vam posar èmfasi en el seu distanciament, i no vull refregar-ho a la cara dels negres, i encara menys aquesta nit, que el seu gran heroi ha estat assassinat. En canvi, el petó de l’Evie, just al final, desautoritza tota l’escenificació. El petó diu que no ens hem d’explotar els uns als altres, ni pegar-nos els uns als altres, ni assassinar-nos els uns als altres. Diu que ens podem tocar els uns als altres. No hauria de ser una gran cosa, en altres circumstàncies.

Dave va aguantar la respiració. Sincerament no estava segur que un petó pogués servir per aturar gaires aldarulls. Només volia que hi deixessin el petó perquè mostrava el que era correcte contra el que no ho era. Tot i això, no estava segur que aquell argument convencés Wharton.

—En Dave té raó, pare —va intervenir Caroline—. Ho hauries de fer.

—Sí —va reblar Edward.

Wharton no es va deixar entabanar per les opinions del seus fills, sinó que es va girar cap a la seva dona, cosa que va sorprendre Dave.

—A tu què et sembla, reina? —va preguntar.

—No et diria que fessis res que perjudiqués l’empresa —va dir ella—. Ja ho saps. Però penso que això fins i tot pot beneficiar National Soap. Si et critiquen, digues que ho vas fer per Martin Luther King. Encara seràs un heroi.

—Són tres quarts de vuit, senyor Wharton —va dir Dave—. Charlie Lacklow espera que li truquem. Si li truca ara, tindrà temps de canviar les cintes. La decisió és a les seves mans.

L’habitació va quedar en silenci. Wharton s’ho va pensar un moment. Després es va aixecar.

—Què caram! Potser té raó —va dir.

Va sortir al passadís.

Van sentir com marcava el número de telèfon. Dave es va mossegar el llavi.

—Amb el senyor Lacklow, sisplau… Hola, Charlie… Sí, és aquí, prenent les postres amb nosaltres… N’hem parlat a fons i li truco per dir-li que no talli el petó al programa… Sí, és el que acabo de dir. Gràcies, Charlie. Bona nit.

Dave va sentir el soroll del telèfon en penjar-lo i va deixar que l’amarés una càlida sensació de triomf.

El senyor Wharton va tornar al menjador.

—Fet! —va dir.

—Gràcies, senyor Wharton —va respondre Dave.

—El petó ha tingut molt de ressò, en gran part favorable —va comentar Dave a Evie tot dinant al Polo Lounge, el dimarts següent.

—Així que National Soap se n’ha beneficiat?

—Això diu el meu nou amic, el senyor Wharton. Les vendes d’Escuma han pujat.

—I el programa?

—Un èxit, també. Ja n’han encarregat una temporada sencera.

—I tot perquè vas fer el que calia.

—La meva carrera en solitari comença bé. No està gens malament per a un nen que suspenia tots els exàmens.

Charlie Lacklow se’ls va afegir a la taula.

—Perdoneu que arribi tard —va dir amb una evident falta de sinceritat—. He estat treballant en un comunicat de premsa conjunt amb National Soap. Una mica tard, tres dies després del programa, però volen aprofitar el ressò que ha tingut.

Va passar dos fulls de paper a Dave.

—Els puc veure? —va preguntar Evie.

Sabia que Dave tenia dificultats per llegir. Charlie li va passar els papers a ella.

—Dave! —va dir al cap d’un minut—. Volen que diguis: «Voldria donar les gràcies al senyor Albert Wharton, director general de National Soap, pel valor i la visió que va tenir en insistir perquè s’emetés el programa amb el petó controvertit». Quina barra!

Dave va agafar el paper.

Charlie li va passar un bolígraf.

—OK —va escriure Dave a la part de dalt del full, el va signar i el va tornar a Charlie.

Evie estava enfurismada.

—És indignant! —va protestar.

—Sí que ho és —va corroborar Dave—. És el món de l’espectacle.





43


El dia que el divorci de Dimka va ser oficial, hi havia una reunió dels principals ajudants del Kremlin per debatre la crisi a Txecoslovàquia.

Dimka estava ansiós. Es delia per casar-se amb Natàlia, i l’obstacle que ho impedia havia desaparegut. Es moria de ganes de donar-li la notícia, però quan va arribar a la Sala Nina Onilova ja hi havia uns quants ajudants i es va haver d’esperar.

En entrar-hi Natàlia, amb els cabells rinxolats emmarcant-li la cara d’aquella manera que ell trobava tan captivadora, li va somriure encantat. Ella no sabia per què estava tan content, però li va correspondre amb un gran somriure.

Dimka estava gairebé igual de content pel que passava a Txecoslovàquia. El nou dirigent a Praga, Alexander Dubcek, havia resultat un reformador que pensava com Dimka. Per primera vegada d’ençà que Dimka treballava al Kremlin, un país satèl·lit anunciava que la seva versió de comunisme no seguiria exactament el model soviètic. El 5 d’abril, Dubcek havia anunciat un Programa d’Acció que preveia la llibertat d’expressió, el dret a viatjar a Occident i la fi dels arrestos arbitraris, i més independència per al sector industrial.

Si funcionava a Txecoslovàquia, també podia funcionar a la Unió Soviètica.

Dimka sempre havia pensat que calia reformar el comunisme, i no estava d’acord amb la seva germana i els altres dissidents, que creien que s’havia d’abolir.

Va començar la reunió, i Ievgueni Filípov va presentar un informe del KGB que deia que elements burgesos intentaven soscavar la revolució txecoslovaca.

Dimka va sospirar, cansat. Era típic del Kremlin de Bréjnev. Quan la gent es resistia a la seva autoritat, no es preguntaven mai si tenien raons legítimes per fer-ho, sinó que sempre buscaven —o s’inventaven— motius malignes.

La reacció de Dimka va ser sorneguera.

—No crec que quedin gaires elements burgesos a Txecoslovàquia, després de vint anys de comunisme —va dir.

Com a prova, Filípov va treure dos fulls de paper. Un era una carta de Simon Wiesenthal, director del Centre de Documentació Jueva de Viena, lloant la tasca dels col·legues sionistes de Praga. L’altre era un pamflet imprès a Txecoslovàquia cridant Ucraïna a separar-se de la Unió Soviètica.

A l’altra banda de la taula, Natàlia Smotrova es va mostrar desdenyosa.

—Es veu tant que aquests documents són falsos que fa riure! No és ni remotament plausible que Simon Wiesenthal estigui organitzant una contrarevolució a Praga. Això és el millor que sap fer el KGB?

—En Dubcek ha resultat una serp a l’aguait! —va dir Filípov, enfurismat.

Tenia una mica de raó. Quan l’anterior dirigent txecoslovac va perdre popularitat, Bréjnev va proposar Dubcek per substituir-lo perquè semblava inofensiu i complidor. El seu radicalisme havia sorprès desagradablement els conservadors del Kremlin.

—Dubcek ha permès que els diaris ataquin els dirigents comunistes! —va continuar Filípov amb indignació.

Filípov no trepitjava terra ferma en aquell tema. El predecessor de Dubcek, Novotný, era un estafador.

—Amb les noves llibertats els diaris van publicar que Novotný utilitzava llicències d’importació del govern per comprar cotxes Jaguar que després venia als col·legues del partit i en treia grans beneficis —va dir Dimka, fingint incredulitat—. No em diràs que vols protegir aquesta mena de personatges, camarada Filípov?

—Vull que els països comunistes es governin amb disciplina i rigor —va contestar Filípov—. Els diaris subversius aviat exigiran l’anomenada democràcia a l’estil occidental, en què els partits polítics que representen faccions burgeses rivals creen la il·lusió que el poble escull els polítics al poder però en realitat s’uneixen per reprimir la classe treballadora.

—Cap de nosaltres no ho vol, això —va intervenir Natàlia—. Però sí que volem que Txecoslovàquia sigui un país culturalment avançat i atractiu per als turistes occidentals. Si apliquem mà dura i el turisme baixa, la Unió Soviètica encara haurà de pagar més diners per sostenir l’economia txeca.

—Aquest és el punt de vista del Ministeri d’Afers Estrangers? —va preguntar Filípov, burleta.

—El Ministeri d’Afers Exteriors vol que es negociï amb Dubcek per garantir que el país continua sent comunista, no una intervenció crua que ens enemisti tant amb els països capitalistes com amb els comunistes.

A la fi els arguments econòmics van prevaldre per majoria a la taula. Els ajudants van recomanar al Politburó que a la pròxima reunió de Dresden, a l’Alemanya Oriental, els altres membres del Pacte de Varsòvia qüestionessin Dubcek. Dimka estava exultant: el perill d’una purga de la línia dura s’havia evitat, si més no de moment. La il·lusió per l’experiment txec de comunisme reformat seguia viva.

Acabada la reunió, ja fora de la sala, Dimka va anar a parlar amb Natàlia.

—Tinc el divorci. Ja no estic casat amb Nina: és oficial.

La resposta de la noia va ser apagada.

—Que bé —va dir, però semblava anguniejada.

Feia un any que Dimka vivia separat de Nina i el petit Grigor. Tenia un piset petit, on ell i Natàlia esgarrapaven algunes hores per estar junts un parell de vegades per setmana. Era insatisfactori per a tots dos.

—Em vull casar amb tu —va dir.

—Jo també.

—Parlaràs amb en Nik?

—Sí.

—Aquesta nit?

—Aviat.

—Què et fa por?

—No tinc por per mi —va dir ella—. No m’importa el que em pugui fer a mi. —Dimka va fer una ganyota recordant el llavi partit de Natàlia—. Pateixo per tu —va continuar—. Recorda l’home del magnetòfon.

Dimka se’n recordava. El venedor del mercat negre que havia estafat Natàlia havia rebut una bona pallissa que l’havia enviat a l’hospital. La deducció de Natàlia era que a Dimka li podia passar el mateix si demanava el divorci a Nik.

Dimka no s’ho creia.

—No sóc un criminal de pa sucat amb oli. Sóc la mà dreta del president del Consell de Ministres. En Nik no em pot fer mal. —N’estava segur al noranta-nou per cent.

—No ho sé —va dir Natàlia, moixa—. En Nik també té contactes a les altes esferes.

—Encara tens relacions sexuals amb ell? —va preguntar Dimka, amb veu més apagada.

—No gaire sovint. Té dues noies més.

—T’agrada?

—No!

—I a ell li agrada?

—No gaire.

—Aleshores quin problema hi ha?

—El seu orgull. S’enfadarà si sap que prefereixo un altre home.

—La seva ira no em fa por.

—A mi sí. Però hi parlaré. T’ho prometo.

—Gràcies —va dir Dimka—. T’estimo —va afegir a cau d’orella.

—Jo també t’estimo.

Dimka va tornar al seu despatx i va resumir la reunió dels ajudants per al seu cap, Aleksei Kossiguin.

—Jo tampoc me’l crec, el KGB —va dir Kossiguin—. Andrópov vol eliminar les reformes de Dubcek i s’inventa proves per sostenir la seva posició. —Iuri Andrópov era el nou cap del KGB i un fanàtic de la línia dura. Kossiguin va continuar—: Però necessito informació fiable de Txecoslovàquia. Si no em puc refiar del KGB, a qui puc recórrer?

—Hi podríem enviar la meva germana —va suggerir Dimka—. És periodista de la TASS. A la crisi dels míssils de Cuba va fer arribar a Khruixtxov informació molt valuosa de l’Havana a través del telègraf de l’Exèrcit Roig. Ara pot tornar-ho a fer des de Praga.

—Bona idea —va dir Kossiguin—. Encarrega-te’n, sisplau.

Dimka no va veure Natàlia l’endemà, però al cap de dos dies ella li va trucar just quan sortia del despatx a les set.

—Que has parlat amb en Nik? —va preguntar Dimka.

—Encara no. —Abans que Dimka pogués expressar la seva decepció, va continuar—: Però ha passat una altra cosa, Filípov l’ha vingut a veure.

—Filípov? —Dimka estava estupefacte—. Què pot voler un funcionari del Ministeri de Defensa del teu marit?

—Fer-nos una mala passada. Crec que ha parlat a en Nik de tu i de mi.

—Per què ho hauria de fer? Sé que sempre topem a les reunions, però…

—Hi ha una cosa que no t’havia dit. Filípov se’m va insinuar.

—Que desgraciat! Quan?

—Fa dos mesos, al Riverside Bar. Eres fora, amb Kossiguin.

—És increïble. Es pensava que te n’aniries al llit amb ell només perquè jo era fora?

—Si fa no fa. Va ser molt incòmode per a mi. Li vaig dir que no me n’aniria al llit amb ell encara que fos l’últim home de Moscou. Potser hauria d’haver estat més diplomàtica.

—Creus que ha parlat amb en Nik per venjar-se?

—N’estic convençuda.

—Què t’ha dit en Nik?

—Res. Per això pateixo. Tant de bo em tornés a partir el llavi.

—No diguis això.

—Tinc por per tu.

—Per mi no pateixis.

—Vés amb compte.

—Hi aniré.

—No tornis a casa caminant, agafa el cotxe.

—Sempre l’agafo.

Es van acomiadar i van penjar. Dimka es va posar l’abric gruixut i la gorra de pell i va sortir de l’edifici. El seu Moskvitx 408 era a l’aparcament del Kremlin, allà se sentia segur. Va tornar a casa, amb el dubte de si Nik seria capaç d’envestir el seu cotxe, però no va passar res.

Va arribar a casa i va aparcar al carrer, a una travessia de distància. Aquell era el moment de més vulnerabilitat. Havia d’anar caminant del cotxe a la porta de casa a la llum dels fanals. Si el volien apallissar, aquell era el lloc ideal.

No es veia ningú, però podien estar amagats.

Dimka s’imaginava que no seria el mateix Nik el que l’agrediria. Enviaria un dels seus pinxos. Vés a saber quants. Havia de defensar-se, Dimka? Contra dos homes tenia alguna possibilitat: no era un figaflor. Si eren tres o més, tant se valia que s’arraulís a terra i entomés la pallissa.

Va baixar del cotxe i el va tancar.

Va caminar per la vorera. Sortirien en tromba per la part de darrere d’una furgoneta que hi havia aparcada? De la cantonada de l’edifici següent? Estarien a l’aguait al seu portal?, es preguntava.

Va arribar al bloc de pisos on vivia i hi va entrar. Serien al vestíbul?

Va haver d’esperar l’ascensor una bona estona.

Quan va arribar i les portes es van tancar es va preguntar si serien al seu pis.

Va obrir la porta. Estava silenciós i tranquil. Va mirar a l’habitació, a la sala, a la cuina i al lavabo.

No hi havia ningú.

Va tancar la porta amb pany i clau.

Dimka va passar dues setmanes amb por de ser agredit en qualsevol moment. Un dia va decidir deixar de prendre precaucions. Potser a Nik tant se li’n donava si la seva dona tenia o no una aventura, o potser era massa prudent per enemistar-se amb algú que treballava al Kremlin. Amb el pas dels dies, Dimka es va començar a sentir segur.

Encara l’amoïnaven les ganes de fer mal de Ievgueni Filípov. Com podia estranyar-li que Natàlia el rebutgés? Era anodí i conservador, més aviat lleig, i anava mal vestit: què es pensava que tenia per temptar una dona atractiva que ja tenia un amant a més de marit? Però era evident que els sentiments de Filípov estaven profundament ferits. En qualsevol cas, la seva revenja no semblava haver funcionat.

Però el que ocupava principalment els pensaments de Dimka era el moviment de reforma txec que s’anomenava Primavera de Praga. Havia causat la divisió més profunda al Kremlin d’ençà de la crisi dels míssils. El cap de Dimka, el president soviètic Aleksei Kossiguin, era el líder dels optimistes, que esperaven que els txecs trobessin una sortida al pantà d’ineficàcia i malbaratament típic de l’economia comunista. Sufocant el seu entusiasme per raons pràctiques, van proposar que es vigilés atentament Dubcek, però que s’evités al màxim la confrontació. Tanmateix, conservadors com el cap de Filípov, el ministre de Defensa Andrei Gretxko, i Andrópov, el cap del KGB, estaven irritats amb Praga. Els feia por que les idees radicals minessin la seva autoritat, s’encomanessin a altres països i subvertissin l’aliança militar del Pacte de Varsòvia. Volien enviar els tancs, enderrocar Dubcek, i instal·lar un règim comunista rígid i servilment lleial a Moscou.

L’autèntic cap, Leonid Bréjnev, s’ho mirava des de la barrera, com feia sovint, esperant que s’arribés al consens.

Malgrat que eren uns dels homes més poderosos del món, els alts càrrecs del Kremlin temien desviar-se de la línia marcada. El marxisme-leninisme responia totes les preguntes, per tant, la decisió final seria infal·liblement correcta. En conseqüència, qui defensés un resultat diferent seria culpable d’allunyar-se del pensament ortodox. De vegades, Dimka dubtava que el Vaticà fos pitjor que allò.

Ningú no volia ser el primer d’expressar una opinió oficialment, i per això, prèviament a les reunions del Politburó, els ajudants dels mandataris discutien exhaustivament les qüestions més controvertides.

—No es tracta només de les idees revisionistes de Dubcek sobre la llibertat de premsa —va dir una tarda Ievgueni Filípov a Dimka a l’ample passadís de davant de la Sala del Presídium—. És eslovac i vol cedir més drets a la minoria oprimida a la qual pertany. Imagina’t si aquesta idea s’escampa per llocs com Ucraïna i Bielorússia.

Com sempre, Filípov anava amb deu anys de retard. Quan ja gairebé tothom portava els cabells més llargs, ell continuava amb un tall militar. Dimka va intentar oblidar momentàniament que era un malparit mal intencionat.

—Són perills remots —va argumentar Dimka—. No hi ha una amenaça immediata per a la Unió Soviètica i, per descomptat, res no justifica una intervenció armada improvisada.

—Dubcek ha soscavat el KGB. Ha expulsat uns quants agents de Praga i ha autoritzat una investigació de la mort de l’antic ministre d’Afers Estrangers Jan Masaryk.

—Té dret el KGB a assassinar ministres de governs amics? —va preguntar Dimka—. És aquest el missatge que vols enviar a Hongria i a l’Alemanya de l’Est? Llavors el KGB seria pitjor que la CIA. Almenys els nord-americans només maten persones de països enemics, com Cuba.

Filípov es va posar petulant.

—Què en traurem de permetre aquestes insensateses a Praga?

—Si envaïm Txecoslovàquia, hi haurà una congelació diplomàtica. Ho saps perfectament.

—I què?

—Perjudicarà la nostra relació amb Occident. Estem intentant reduir la tensió amb els Estats Units, per no haver de gastar tant en pressupost militar. Aquest esforç se n’aniria en orris. Una invasió fins i tot podria contribuir a portar Richard Nixon a la presidència, i un cop al poder, podria augmentar el pressupost de defensa nord-americà. Pensa en el que això representaria! —Filípov va intentar interrompre’l, però Dimka no va deixar que el tallés—. La invasió tampoc no agradaria al Tercer Món. Estem enfortint els lligams amb els països no alineats per plantar cara a la Xina, que ens vol substituir com a líder del comunisme global. Per això estem preparant una Conferència Comunista Mundial que tindrà lloc el proper mes de novembre. Aquesta conferència podria convertir-se en un fracàs humiliant si envaïm Txecoslovàquia.

—O sigui que tu deixaries que Dubcek fes el que li vingués de gust? —va dir Filípov amb desdeny.

—Al contrari. —Dimka va expressar la proposta que defensava el seu cap—. En Kossiguin anirà a Praga i negociarà un compromís, una solució no militar.

Llavors Filípov va ensenyar les seves cartes.

—El Ministeri de Defensa donarà suport a aquest pla al Politburó, amb la condició que comencem immediatament els preparatius per a una invasió en cas que la negociació fracassi.

—D’acord —va dir Dimka, que estava segur que els militars farien aquests preparatius de tota manera.

Arribats a aquest acord se’n van anar en direccions contràries. Dimka va entrar al seu despatx just quan la seva secretària, Vera Plétner, despenjava el telèfon, i va veure que la cara se li tornava blanca com el paper que tenia a la màquina d’escriure.

—Què ha passat? —va preguntar Dimka.

La dona li va passar l’aparell.

—La teva exdona —va dir.

Reprimint un gemec, Dimka va agafar el telèfon i va parlar.

—Què hi ha, Nina?

—Vine de seguida! —va cridar—. En Grixa no hi és!

A Dimka se li va aturar el cor. Grigor, que anomenaven Grixa, no tenia ni cinc anys i encara no anava a l’escola.

—Com vols dir que no hi és?

—No el trobo, ha desaparegut. L’he buscat pertot arreu!

Dimka va sentir un dolor opressiu al pit. Va fer un esforç per mantenir la calma.

—Quan i on l’has vist per última vegada?

—Ha pujat a veure ta mare. L’hi he deixat anar sol, com sempre, només són tres pisos amb ascensor.

—Quan ha estat?

—No fa ni una hora… Has de venir!

—Ara vinc. Truca a la policia.

—Vine de pressa!

—Però truca a la policia, entesos?

—Entesos.

Dimka va penjar el telèfon i va marxar. Va sortir corrent de l’edifici. No s’havia aturat a agafar l’abric, però amb prou feines va notar l’aire fred de Moscou. Va pujar al Moskvitx, va posar la primera i va sortir del recinte. Per més que premés l’accelerador a fons, el cotxet no corria.

Nina continuava disposant del pis on havien viscut junts a la Casa del Govern, a menys de quilòmetre i mig del Kremlin. Dimka va aparcar en doble fila i va entrar a tot córrer.

Hi havia un porter del KGB al vestíbul.

—Bona tarda, Dmitri Ílitx —va dir l’home, educadament.

—Has vist el meu fill, en Grixa? —va preguntar Dimka.

—Avui no.

—Ha desaparegut. És possible que hagi sortit?

—D’ençà que he tornat de dinar, a la una, no.

—Han entrat desconeguts avui a la casa?

—Uns quants, com sempre, en tinc una llista…

—Me la miraré després. Si veus en Grixa, truca de seguida al pis.

—Sí, no hi pateixis.

—La policia arribarà de seguida.

—Te’ls enviaré immediatament.

Dimka va esperar l’ascensor. Estava xop de suor, i tan nerviós que es va equivocar de pis en pitjar el botó i va haver d’esperar que l’ascensor es parés al pis de sota. Quan va arribar a la seva planta, Nina era al replà amb Ània, la mare de Dimka.

Ània s’eixugava les mans compulsivament amb el davantal de flors.

—No ha arribat a casa meva —va dir—. No entenc què li ha pogut passar.

—Es pot haver perdut? —va preguntar Dimka.

—Hi ha anat vint vegades —va dir Nina—. Coneix el camí, però sí, alguna cosa el pot haver distret i pot haver acabat en un altre lloc. Té cinc anys.

—El porter està segur que no ha sortit de l’edifici. Per tant hem d’escorcollar-ho tot. Trucarem a totes les portes. No, un moment, gairebé tots els residents tenen telèfon. Baixaré i els trucaré amb el telèfon del porter.

—Pot ser que no sigui en un pis —va dir Ània.

—Vosaltres dues escorcolleu els passadissos, les escales i el quartet de la neteja.

—D’acord —va dir Ània—. Pujarem amb ascensor i anirem baixant des de dalt de tot.

Van pujar a l’ascensor i Dimka va baixar l’escala corrent. Va explicar al porter el que passava i va començar a telefonar als pisos. No estava segur de quants n’hi havia a la finca: cent, potser?

—S’ha perdut un nen petit? L’ha vist? —deia cada vegada que algú contestava.

Tan bon punt sentia «no», penjava i marcava el número del pis següent. Es va apuntar els pisos on no agafaven el telèfon o no en tenien.

Havia fet quatre plantes sense cap indici d’esperança quan va arribar la policia, un sergent gras i un agent jove. Estaven irritantment tranquils.

—Donarem un cop d’ull —va dir el sergent—. Coneixem la casa.

—Es necessitaran més de dos homes per escorcollar-ho tot com cal! —va exclamar Dimka.

—Si cal, demanarem reforços —va dir el sergent.

Dimka no volia perdre el temps discutint amb ells. Va continuar telefonant, però començava a pensar que Nina i Ània tenien més possibilitats de trobar Grixa. Si el nen hagués trucat a un pis equivocat, a hores d’ara el seu ocupant hauria telefonat al porter. Grixa podia estar pujant i baixant escales, perdut. Dimka tenia ganes de plorar només de pensar en la por que devia estar passant el petit.

Quan feia deu minuts que telefonava, els dos policies van pujar de l’escala del soterrani amb Grixa caminant al mig, agafat de la mà del sergent.

Dimka va deixar anar el telèfon i va córrer cap a ell.

—No podia obrir la porta i m’he posat a plorar! —va dir Grixa.

Dimka el va agafar a coll i el va abraçar, maldant per no plorar d’alleujament.

—Què ha passat, Grixa? —va preguntar al cap d’una estona.

—Els policies m’han trobat —va explicar el nen.

Ània i Nina van aparèixer a l’escala i s’hi van acostar corrent, exultants d’alegria. Nina va arrencar Grixa dels braços de Dimka i el va aixafar contra el seu pit.

Dimka va mirar el sergent.

—On l’heu trobat?

L’home semblava complagut amb si mateix.

—Al soterrani, en un traster. La porta no estava tancada amb clau, però ell no arribava a la maneta. Està espantat, no sembla que s’hagi fet mal.

—Digues-m’ho Grixa, per què has baixat al soterrani? —va preguntar Dimka.

—L’home m’ha dit que hi havia un cadell, però no l’he trobat!

—L’home?

—Sí.

—Un home que coneixies?

Grixa va brandar el cap.

El sergent va posar-se la gorra per marxar.

—Tot va bé si acaba bé —va dir.

—Un moment. —Dimka el va aturar—. Ja has sentit el nen. Un home l’ha fet baixar al soterrani parlant-li d’un cadell.

—Sí, ja m’ho ha explicat. Però no s’ha comès cap delicte, que jo sàpiga.

—Han segrestat el nen!

—És difícil de saber exactament què ha passat, sobretot quan la informació ve d’un nen tan petit.

—No n’és gens, de difícil. Un home ha engalipat el nen perquè baixés al soterrani i l’ha abandonat allà.

—Per què hauria de fer una cosa així?

—Mira, t’agraeixo que l’hagis trobat, però no et sembla que t’ho prens massa a la lleugera?

—Cada dia se’n perden, de nens.

Dimka va començar a desconfiar d’ell.

—Com sabies on havies de mirar?

—M’ho he imaginat. Ja he dit que coneixia l’edifici.

Dimka va decidir no dir el que pensava, encara estava en un estat emocional massa fràgil. Es va girar d’esquena al sergent i va tornar a parlar amb Grixa.

—T’ha dit com es deia l’home?

—Sí —va dir Grixa—. Nik.

L’endemà, Dimka va demanar l’expedient del KGB de Nik Smótrov.

Estava enfurismat. Volia agafar una pistola i matar Nik. S’havia de repetir contínuament que havia de mantenir la calma.

No li devia haver costat gaire, a Nik, passar per davant del porter. Podia haver simulat que feia un lliurament, entrar darrere d’uns residents perquè semblés que formava part del grup o senzillament ensenyar un carnet del Partit Comunista. Dimka trobava una mica més difícil d’entendre com sabia Nik que Grixa aniria d’un pis a l’altre tot sol, però després de rumiar-s’ho va decidir que Nik probablement havia explorat l’edifici dies abans. Podia haver parlat amb algun veí, descobert l’horari del nen i aprofitat la millor oportunitat. Segurament també havia pagat els policies. El seu objectiu era donar un ensurt de mort a Dimka.

Se n’havia sortit.

Però se’n penediria.

En teoria, Aleksei Kossiguin, pel fet de ser president del Consell de Ministres, podia veure tots els expedients que volgués. A la pràctica, Iuri Andrópov decidia què podia veure Kossiguin i què no. Tanmateix, Dimka tenia el pressentiment que les activitats de Nik, per delictives que fossin, no tenien una dimensió política, i per tant no hi havia motiu perquè no li deixessin veure el seu expedient. I així va ser, tal com es pensava, va arribar a la seva taula aquella mateixa tarda.

Era gruixut.

Com Dimka ja sospitava, Nik era un comerciant que traficava en el mercat negre; era un oportunista com tants altres. Comprava i venia tot el que li queia a les mans: camises estampades, perfums cars, guitarres elèctriques, roba interior femenina, whisky escocès, qualsevol article de luxe importat il·legalment i difícil d’obtenir a la Unió Soviètica. Dimka va llegir els informes amb atenció, buscant-hi alguna cosa que pogués utilitzar per destruir Nik.

El KGB s’alimentava de rumors i Dimka necessitava una cosa sòlida. Podia anar a la policia, informar-los del que deia l’expedient del KGB i exigir una investigació. Però estava segur que Nik havia subornat la policia, altrament no hauria pogut sortir impune dels delictes que cometia des de feia tant de temps. I els seus protectors, naturalment, voldrien que els suborns els continuessin arribant. Per tant, procurarien que la investigació no anés enlloc.

L’expedient contenia molt de material sobre la vida personal de Nik. Tenia una amant i unes quantes amigues, amb una de les quals fumava marihuana. Dimka es va preguntar què en sabia Natàlia, de les amigues del seu marit. Nik es reunia amb els seus socis de negocis gairebé cada tarda al bar Madrid, proper al Mercat Central. Tenia una esposa bonica que…

Dimka es va quedar de pedra en llegir que la dona de Nik tenia una aventura des de feia temps amb Dmitri Ílitx «Dimka» Dvorkin, ajudant del president Kossiguin.

Veure el seu nom el va fer sentir molt malament. Semblava clar que no hi havia res privat.

Almenys no hi havia ni fotos ni gravacions.

Sí que hi havia una fotografia de Nik. Dimka no l’havia vist mai. Era un home atractiu amb un somriure encantador. A la foto portava una americana amb muscleres, última moda. Segons les notes feia metre vuitanta i tenia una constitució atlètica.

Dimka l’hauria estovat de valent.

Va foragitar les fantasies de revenja i va continuar llegint.

Aviat va trobar el que volia.

Nik comprava televisors a l’Exèrcit Roig.

Els militars soviètics tenien un pressupost colossal que ningú no gosava qüestionar per por a ser titllat de poc patriota. Part dels diners es gastaven en equipament d’alta tecnologia comprat a Occident. Concretament, cada any l’Exèrcit Roig comprava centenars de televisors cars. La seva marca preferida era Franck, del Berlín Occidental; aquells aparells tenien la imatge i el so de qualitat superior. Segons l’expedient, l’exèrcit no necessitava la majoria d’aquells televisors. Els encarregaven un petit grup d’oficials de grau mitjà, que sortien anomenats a l’expedient. A continuació, aquests oficials declaraven obsolets els televisors i els venien barats a Nik, que els tornava a vendre a un preu astronòmic al mercat negre i es repartien els beneficis.

La major part dels negocis de Nik eren de pa sucat amb oli, però amb aquella trama havia guanyat diners a cabassos durant anys.

No hi havia cap prova que tot allò fos veritat, però a Dimka li semblava plausible. El KGB en va informar l’exèrcit, però la investigació que aquest va dur a terme va concloure que no hi havia proves. Dimka s’imaginava que el més probable era que els investigadors haguessin rebut una part dels beneficis del negoci.

Va telefonar a Natàlia a l’oficina.

—Només una cosa —va dir—. Quina marca de televisor teniu a casa?

—Franck —va dir ella immediatament—. És genial. Si en vols un te’l puc aconseguir.

—No, gràcies.

—Per què m’ho preguntes?

—Ja t’ho explicaré. —Dimka va penjar.

Va mirar el rellotge. Eren les cinc. Va sortir del Kremlin i va conduir pel carrer anomenat Sadovaia Samotiotxnaia.

Havia de posar la por al cos a Nik. No seria fàcil, però ho havia de fer. Nik havia d’entendre que no podia amenaçar mai més la família de Dimka.

Va aparcar el Moskvitx, però no en va baixar de seguida. Va recordar l’estat d’ànim que tenia mentre va durar la crisi dels míssils de Cuba, quan havia de mantenir la missió en secret a tota costa. Havia destruït carreres i vides sense dubtar, calia que la missió no fracassés. Ara destrossaria la vida de Nik.

Va tancar el cotxe i es va encaminar al bar Madrid.

Va empènyer la porta i hi va entrar. Es va parar per observar el local; era modern i desolador, fred i ple de plàstic, insuficientment caldejat per una llar de foc elèctrica i amb fotografies de ballarines de flamenc a les parets. El grapat de clients que hi havia el van ullar amb interès. Semblaven petits delinqüents. Cap d’ells no s’assemblava a la fotografia de Nik a l’expedient.

Al fons de tot de la sala hi havia una barra i una porta al costat amb un rètol on deia PRIVAT.

Dimka va travessar el local com si en fos l’amo. Sense aturar-se va parlar amb l’home de darrere la barra.

—En Nik és a dins?

L’home va fer una cara com si estigués a punt de dir a Dimka que esperés un moment, però va tornar a mirar-lo bé i va canviar d’idea.

—Sí —va dir.

Dimka va obrir la porta.

En una petita rebotiga, quatre homes jugaven a cartes. Hi havia molts diners sobre la taula. En un cantó, assegudes en un sofà, dues noies amb vestits de còctel i molt maquillades fumaven cigarrets llargs americans i feien cara d’avorrides.

Dimka va reconèixer Nik immediatament. La cara era tan atractiva com insinuava la fotografia, però la càmera no n’havia copsat la fredor de l’expressió. Nik es va posar dret.

—Aquesta és una sala privada. Fot el camp d’aquí —va etzibar.

—He rebut un missatge teu —va dir Dimka.

Nik va deixar les cartes cap per avall a la taula i es va asseure.

—Qui collons ets?

—Està a punt de passar una cosa dolenta.

Dos dels jugadors de cartes es van posar drets i es van girar de cara a Dimka. Un d’ells va ficar la mà dins l’americana. Dimka va pensar que estava a punt de treure’n una arma. Però Nik va alçar una mà per aturar-lo i l’home va dubtar.

Nik tenia els ulls fixos en Dimka.

—Què t’empatolles?

—Quan passi aquesta cosa dolenta, et preguntaràs qui l’ha causat.

—I tu m’ho diràs.

—T’ho dic ara. En Dmitri Ílitx Dvorkin. Ell és la causa dels teus problemes.

—No en tinc, de problemes, desgraciat.

—No en tenies, fins ahir. Llavors vas cometre un error…, desgraciat.

Els homes que Nik tenia al costat es van posar tensos, però ell va mantenir la calma.

—Ahir? —Va aclucar els ulls—. Ets el malparit que se l’està tirant?

—Quan et trobis tan emmerdat que no sàpigues què fer, recorda el meu nom.

—Ets en Dimka.

—Em tornaràs a veure —va dir Dimka, es va girar a poc a poc i va sortir de l’habitació.

Era el centre de totes les mirades, quan va travessar el bar. Ell tenia els ulls fixos davant seu, esperava una bala a l’esquena en qualsevol moment.

Va arribar a la porta i va sortir al carrer.

Va somriure. Creia que se n’havia sortit.

Ara havia de complir la seva amenaça.

Va conduir deu quilòmetres des del centre de la ciutat fins a l’aeroport de Khodinka i va entrar a l’aparcament de la Intel·ligència de l’Exèrcit Roig. El vell edifici era una mostra grotesca de l’arquitectura de l’era de Stalin: una torre de nou pisos envoltada per una anella exterior de dos pisos. El directori s’havia ampliat i ocupava un edifici proper més nou i de quinze pisos: les organitzacions d’intel·ligència no es reduïen mai.

Dimka va entrar a l’edifici vell amb l’expedient de Nik del KGB sota el braç i va demanar pel general Volódia Peixkov.

—Tens una cita concertada? —va preguntar un guàrdia.

Dimka va alçar la veu.

—No em facis perdre el temps, noi. Truca a la secretària del general i digues-li que sóc aquí.

La seva petició va generar un tràfec ansiós —poca gent s’hi acostava si no l’havien convocat— i finalment el van fer passar per un detector de metalls i el van acompanyar a un ascensor que va pujar a l’últim pis.

Era l’edifici més alt dels voltants i tenia una vista espectacular de les teulades de Moscou. Volódia va saludar Dimka i li va oferir te. Dimka sempre havia apreciat el seu oncle. Tenia més de cinquanta anys i els cabells argentats. Malgrat la mirada dura que desprenien els seus ulls blaus, era un reformador, cosa poc habitual entre els militars, que normalment eren conservadors. Però ell havia viscut als Estats Units.

—Què et passa pel cap? —va preguntar Volódia—. Sembles disposat a matar a algú.

—Tinc un problema —va dir Dimka—. M’he fet un enemic.

—No és estrany en els cercles en què treballes.

—No té res a veure amb la política. Nik Smótrov és un gàngster.

—Com t’ho has fet per emprenyar un personatge així?

—Em fico al llit amb la seva dona.

Volódia va fer cara de pomes agres.

—I ell t’ha amenaçat.

Segurament Volódia no havia estat mai infidel a Zoia, la seva dona, que era una científica i una bellesa, a més d’intel·ligent, i això significava que no empatitzaria gaire amb Dimka, però segur que hauria pensat d’una altra manera si hagués comès l’estupidesa de casar-se amb una dona com Nina.

—Nik va segrestar Grixa —va dir Dimka.

Volódia es va posar molt dret.

—Què? Quan?

—Ahir. El vam trobar de seguida. El va tancar al soterrani de la Casa del Govern, va ser una advertència.

—Has de deixar estar aquesta dona!

Dimka no li va fer cas.

—He vingut a veure’t per una raó concreta, oncle. Tu em podries ajudar i alhora fer un bon servei a l’exèrcit.

—Digues.

—Nik està ficat en un frau que costa milions de rubles a l’exèrcit cada any. —Dimka li va parlar dels televisors. Quan va acabar va deixar l’expedient sobre la taula—. Hi és tot, inclosos els noms dels oficials que organitzen l’entramat.

Volódia no va agafar l’expedient.

—No sóc policia. No puc arrestar Nik. I si suborna els policies no hi puc fer res.

—Però pots arrestar els oficials que hi participen.

—Sí, és clar. Seran als calabossos de l’exèrcit en vint-i-quatre hores.

—I pots posar fi al negoci.

—Ràpidament.

«I això destrossarà Nik», va pensar Dimka.

—Gràcies, oncle —va dir—. M’has ajudat molt.

Dimka era al seu pis fent les maletes per anar a Txecoslovàquia quan va arribar Nik.

El Politburó havia aprovat el pla de Kossiguin. Dimka se n’anava amb ell a Praga per negociar una solució no militar a la crisi. Trobarien una via per permetre que l’experiment de liberalització continués, i alhora tranquil·litzarien els intransigents i els convencerien que no hi havia cap amenaça fonamental per al sistema soviètic. Però el que Dimka esperava era que a la llarga el sistema soviètic canviés.

Al maig, el temps a Praga era suau i plujós. Dimka estava plegant la gavardina quan van tocar el timbre.

A casa seva no hi havia ni porter ni intèrfons. La porta del carrer sempre estava oberta i la gent pujava al pis sense avisar. No era tan luxós com la Casa del Govern, on vivia la seva exdona. De tant en tant, Dimka estava ressentit, però també s’alegrava que Grixa visqués a prop de la seva àvia.

Dimka va obrir la porta i es va quedar de pedra en veure el marit de la seva amant.

Nik era tres dits més alt que ell, i també era més gros, però Dimka no es va acovardir. Va recular una mica i va agafar el primer objecte pesant que va trobar, un cendrer de vidre.

—No cal —va dir Nik, però va entrar al pis i va tancar la porta.

—Fot el camp —va dir Dimka—. Val més que te’n vagis, abans que t’emmerdis més.

El seu to de veu era més decidit de com se sentia en realitat.

Nik el va mirar furiós, amb els ulls plens d’odi.

—M’ho has deixat clar —va dir—. No em tens por. Tens prou poder per destrossar la meva vida. Sóc jo qui he de tenir por de tu. Entesos, tinc por.

No ho semblava.

—Per què has vingut? —va preguntar Dimka.

—Aquella puta tant me fot. M’hi vaig casar perquè la meva mare estigués contenta, i ara ja és morta. Però a qualsevol home li fereix l’orgull que un altre es foti a remenar la seva olla. Tu ja m’entens.

—Vés al gra.

—M’has fotut enlaire el negoci. A l’exèrcit ningú parlarà amb mi, i no em vendran televisors. Homes que s’han construït datxes de quatre habitacions amb els diners que han guanyat gràcies a mi ara passen pel meu costat al carrer sense dirigir-me la paraula…, i això els que no són a la presó.

—No hauries d’haver amenaçat el meu fill.

—Ara ho sé. Em pensava que la meva dona s’obria de cames per un petit apparàtxik. No sabia que era un collons de senyor de la guerra. Et vaig subestimar.

—Doncs vés-te’n a casa a llepar-te les ferides.

—M’he de guanyar la vida.

—Prova de treballar.

—Brometes, no, sisplau. He trobat una altra font de televisors occidentals…, res a veure amb l’exèrcit!

—I a mi què m’importa?

—Puc reconstruir el negoci que has destruït.

—I què?

—Puc passar i seure?

—Ets imbècil o què?

La ràbia va tornar a llampegar als ulls de Nik i Dimka va témer haver anat massa lluny, però el llampec es va apagar.

—Mira, et proposo una cosa —va dir submisament—. Et donaré el deu per cent dels beneficis.

—Vols que faci negocis amb tu? En una trama delictiva? T’has tornat boig.

—Entesos, el vint per cent. I l’únic que has de fer és deixar-me en pau.

—Que no els vull, els teus diners, imbècil. Això és la Unió Soviètica. No pots comprar el que et dóna la gana, com als Estats Units. Les meves relacions valen molt més del que em podries pagar.

—Alguna cosa deus voler.

Fins en aquell moment Dimka havia discutit amb Nik per descol·locar-lo, però tot d’una va veure una oportunitat.

—Ah, sí —va dir—. Sí que vull una cosa.

—Digues.

—Divorcia’t de la teva dona.

—Què?

—Que vull que et divorciïs.

—Que em divorciï de la Natàlia?

—Divorcia’t de la teva dona —va repetir Dimka—. Què és el que no entens? No està prou clar?

—Només això, collons?

—Sí.

—Ja t’hi pots casar. No la tornaria a tocar igualment.

—Si te’n divorcies, et deixaré en pau. No sóc policia, i no dirigeixo cap croada contra la corrupció a la Unió Soviètica. Tinc coses més importants a fer.

—Fet —va dir Nik, tot obrint la porta—. Li diré que pugi.

Això va agafar Dimka desprevingut.

—És aquí, ella?

—Esperant al cotxe. Demà us enviaré les seves coses. No la vull veure mai més a casa meva.

Dimka va alçar la veu.

—No la tornis a tocar. Si li fas mal, s’acaba el tracte.

Nik es va girar a la porta i el va assenyalar amb un dit amenaçador.

—I tu no trenquis la teva promesa. Si intentes fotre’m, li tallaré els mugrons amb unes tisores de cuina.

Dimka se’l va creure. Va reprimir una esgarrifança.

—Surt de casa meva.

Nik va marxar i va deixar la porta oberta.

Dimka respirava amb dificultat, com si hagués corregut. Es va quedar quiet al petit rebedor del pis. Va sentir Nik que baixava les escales. Va deixar el cendrer a la tauleta del rebedor. Tenia les mans relliscoses a causa de la suor i gairebé li va caure.

El que acabava de passar semblava un somni. Nik havia estat realment al seu rebedor i havia acceptat divorciar-se? Dimka li havia ficat realment la por al cos?

Un minut després va sentir una altra mena de passes a l’escala: més lleugeres, més ràpides i pujaven. No va sortir a rebre-la, estava com clavat a terra.

Natàlia va aparèixer al llindar, el seu ampli somriure va il·luminar-ho tot. Se li va llançar al coll. Ell va amagar la cara en els seus cabells rinxolats.

—Ets aquí —va dir.

—Sí —va dir ella—. I no me n’aniré mai més.





44


Rebecca tenia la temptació de ser infidel a Bernd. Però no li podia mentir. Així doncs, empesa pel penediment, l’hi va explicar tot.

—He conegut un home que m’agrada molt —va dir—. I li he fet un petó. Dues vegades. Em sap molt de greu. No ho tornaré a fer.

Tenia molta por del que diria Bernd. Podia demanar-li el divorci immediatament. És el que faria la majoria dels homes. Però Bernd era millor que la majoria dels homes. Amb tot, a Rebecca també li trencaria el cor que se sentís humiliat. Això voldria dir que hauria fet mal a la persona que més estimava al món.

La resposta de Bernd va ser dràsticament diferent de tot el que Rebecca havia temut.

—Fes el que hagis de fer —va dir—. Hauries de tenir una aventura amb aquest home.

Eren al llit, tard a la nit, i ella es va girar per mirar-lo.

—Com pots dir una cosa així?

—Som al 1968, l’era de l’amor lliure. Tothom té relacions sexuals amb tothom. Per què t’ho hauries de perdre?

—No ho dius de debò.

—No pretenia semblar tan frívol.

—Què pretenies, doncs?

—Sé que m’estimes —va dir Bernd—, i sé que t’agrada fer l’amor amb mi, però no hauries de passar tota la teva vida sense experimentar-lo a fons.

—No crec que existeixi una experiència a fons —va dir ella—. Això vol dir coses diferents per a cadascú. Amb tu és molt millor que no pas amb en Hans.

—I sempre ho serà, perquè ens estimem. Però crec que t’aniria bé fer un bon clau.

I ella va pensar que tenia raó. Estimava Bernd i li agradava el sexe peculiar que tenien, però si s’imaginava Claus a sobre d’ella, besant-la i movent-se dintre seu, i a ella mateixa aixecant els malucs per rebre les seves envestides, s’humitejava immediatament. Li feia vergonya tenir aquest sentiment. Era un animal o què? Potser sí que ho era, però Bernd tenia raó: ho necessitava.

—Em sembla que sóc una mica rara —va dir—. Potser és pel que em va passar a la guerra.

A ningú més que a Bernd no li havia explicat que els soldats de l’Exèrcit Roig havien estat a punt de violar-la i que Carla s’havia ofert en comptes d’ella. Les alemanyes no parlaven gaire d’aquella època, ni tan sols entre elles. Però Rebecca no oblidaria mai la imatge de Carla pujant aquella escala, amb el cap ben alt, i els soldats soviètics darrere d’ella com gossos en zel. Rebecca, que tenia tretze anys, sabia què li farien, i havia plorat d’alleujament perquè a ella no li passaria.

—També et sents culpable d’haver-t’ho estalviat i que la Carla n’hagués estat víctima? —va preguntar Bernd, intuïtivament.

—Sí, oi que és estrany? —va dir—. Era petita i també era una víctima, però em sento com si hagués fet una cosa mal feta.

—No és tan estrany —va assenyalar Bernd—. Els homes que sobreviuen a les batalles tenen remordiments perquè ells no han mort i uns altres sí.

Bernd portava la cicatriu al front des de la batalla de Seelower Höhen.

—Quan la Carla i en Werner em van adoptar, em vaig sentir millor —va dir Rebecca—. No sé per què, però això em va tranquil·litzar. Els pares fan sacrificis pels fills, oi? Les dones pateixen en portar fills al món. Potser tot plegat no té ni solta ni volta, però un cop vaig ser la filla de la Carla vaig sentir que hi tenia dret.

—És comprensible.

—De debò que vols que em fiqui al llit amb un altre home?

—Sí.

—Però, per què?

—Perquè l’alternativa és pitjor. Si no ho fas, en el fons sempre sentiràs que t’has perdut alguna cosa per culpa meva, que t’has sacrificat per mi. Prefereixo que ho provis. No cal que me n’expliquis els detalls: només que tornis a casa i em diguis que m’estimes.

—No ho sé —va dir Rebecca, i aquella nit no va dormir bé.

El vespre de l’endemà, estava asseguda al costat de Claus Krohn, l’home que volia ser el seu amant, en una sala de reunions de l’enorme Ajuntament neorenaixentista amb teulada verda d’Hamburg. Rebecca era diputada per la ciutat estat d’Hamburg. La comissió debatia una proposta per enderrocar un barri pobre i construir un nou centre comercial. Però ella no es treia Claus del cap.

Estava segura que després de la reunió Claus la convidaria al bar a prendre una copa. Seria la tercera vegada. La primera ell li havia fet un petó de comiat. La segona havia acabat amb una rebregada apassionada en un aparcament; s’havien besat amb les boques obertes i ell li havia tocat els pits. Estava segura que aquell vespre la convidaria a anar al seu pis.

No sabia què fer. No es podia concentrar en el debat. Va fer gargots a l’agenda. Estava avorrida i neguitosa alhora: la reunió era tediosa, però tampoc no volia que s’acabés perquè li feia por el que passaria a continuació.

Claus era atractiu: intel·ligent, amable i tenia exactament la seva edat, trenta-set anys. La seva dona havia mort en un accident de cotxe feia dos anys i no tenia fills. Tampoc no era una estrella de cine, però tenia un somriure encantador. Aquell vespre portava un vestit blau de polític, però era l’únic home de la sala amb el coll de la camisa obert. Rebecca volia fer l’amor amb ell, se’n moria de ganes. I alhora l’aterria.

La reunió es va acabar i, tal com s’esperava, Claus li va preguntar si volia anar a fer una copa al Yacht Bar, un local tranquil a certa distància de l’Ajuntament. Hi van anar cadascú amb el seu cotxe.

El bar era petit i fosc, concorregut de dia, quan hi anaven els amos dels vaixells, i tranquil i gairebé buit en aquella hora. Claus va demanar cervesa; Rebecca, un vas de Sekt, el vi escumós.

—Li he parlat al meu marit de nosaltres —va dir, tan bon punt van seure.

—Per què? —va preguntar Claus, sobresaltat—. Tampoc no és que hi hagi gaire cosa per explicar —va afegir.

Sigui com sigui, la seva expressió era de culpabilitat.

—No puc mentir a en Bernd —va dir Rebecca—. L’estimo.

—I a mi evidentment tampoc —va dir Claus.

—Perdona.

—No t’has de disculpar per això, al contrari. Gràcies per ser sincera. T’ho agraeixo. —Claus semblava moix, i enmig del garbuix d’emocions que sentia, Rebecca es va alegrar de veure que ella li agradava prou per mostrar-se decebut—. Si t’has confessat amb el teu marit, per què ets aquí amb mi? —va preguntar amb tristesa.

—En Bernd em va donar permís —va dir Rebecca.

—El teu marit vol que em facis petons?

—Vol que sigui la teva amant.

—Quina cosa més estranya. Té a veure amb la paràlisi?

—No —va mentir Rebecca—. L’estat d’en Bernd no afecta la nostra vida sexual. —Era la versió que havia explicat a la seva mare i a les poques amigues íntimes que tenia. Les enganyava pel bé de Bernd: creia que se sentiria humiliat si els altres sabien la veritat.

—Bé —va dir Claus—, si avui és el meu dia de sort, anem directament al meu pis?

—Prefereixo no córrer, si no et fa res.

—És normal que estiguis nerviosa —va dir Claus, posant una mà sobre la d’ella.

—No ho he fet gaire sovint.

Claus va somriure.

—No és una cosa dolenta, crec, encara que visquem a l’era de l’amor lliure.

—Vaig estar amb dos nois a la universitat. Després em vaig casar amb en Hans, que va resultar que era un espia de la policia. Llavors em vaig enamorar d’en Bernd i vam fugir junts. I ja està, aquesta ha estat tota la meva vida amorosa.

—Canviem de tema, si et sembla —va proposar ell—. Els teus pares continuen vivint a l’Est?

—Sí, i no els donaran mai permís per marxar. Quan un home com en Hans Hoffmann, el meu primer marit, es converteix en el teu enemic, no oblida mai.

—Els deus enyorar.

Rebecca no podia expressar fins a quin punt enyorava la seva família. El dia que van construir el Mur els comunistes van bloquejar les trucades a l’Oest, i ja no va poder tornar a parlar amb els seus pares per telèfon. Només rebia cartes, obertes i llegides per l’Stasi, que normalment arribaven endarrerides, sovint censurades, i en cas que continguessin res de valor era requisat per la policia. Havien aconseguit passar algunes fotografies i Rebecca les tenia al costat del llit: el seu pare amb els cabells grisos; la seva mare, més grassa; la Lili convertida en una dona bonica.

—Parla’m de tu —va dir, per evitar manifestar la seva pena—. Què vas fer durant la guerra?

—No gran cosa, fora de morir-me de gana, com la majoria de la canalla —va dir Claus—. La casa del costat va caure i van morir tots, però a nosaltres no ens va passar res. El meu pare és inspector d’obres i va passar la guerra avaluant els danys dels bombardejos i apuntalant edificis.

—Tens germans?

—Un germà i una germana. I tu?

—La meva germana, la Lili, continua al Berlín Oriental. El meu germà, en Walli, va fugir poc després que jo. És guitarrista en un grup que es diu Plum Nellie.

—En Walli és el teu germà?

—Sí. Jo hi era quan va néixer al terra de la nostra cuina, que era l’única habitació caldejada de la casa. Va ser tota una experiència per a una nena de catorze anys.

—I va fugir.

—I va venir a viure amb mi, a Hamburg. Es va unir al grup quan van venir a tocar en un club ronyós del Reeperbahn.

—I ara és una estrella del pop. El veus de tant en tant?

—És clar que sí. Sempre que els Plum Nellie toquen a l’Alemanya Occidental.

—Déu n’hi do! —Claus va mirar el vas de la noia i va veure que era buit—. Vols un altre Sekt?

Rebecca va sentir una opressió al pit.

—No, gràcies, em sembla que no.

—Escolta —va dir Claus—. Has de tenir clara una cosa. Em moro de ganes de fer l’amor amb tu, però sé que tens sentiments contradictoris. Recorda que pots canviar d’opinió quan vulguis. Que no existeix un punt de no retorn. Si no estàs còmoda, digues-ho. No m’enfadaré ni insistiré, t’ho prometo. No m’agradaria gens que creguessis que t’empenyo a fer una cosa que no et ve de gust.

Això era exactament el que necessitava sentir. L’opressió es va desfer. Rebecca tenia por d’embolicar-se massa i després adonar-se que havia pres la decisió equivocada i no saber com sortir-se’n. La promesa de Claus la va tranquil·litzar.

—Anem-nos-en —va dir.

Van pujar cadascú al seu cotxe i Rebecca va seguir Claus. Mentre conduïa sentia una eufòria esbojarrada. Estava a punt de lliurar-se a Claus. Es va imaginar la seva cara quan li descordés la brusa: portava uns sostenidors nous, negres amb el voraviu de puntes. Es va imaginar com es besarien: desficiosament primer, amorosament després. Es va imaginar el sospir de Claus quan se’n fiqués el penis a la boca. Sentia que no havia volgut mai res amb tanta intensitat i va haver de serrar les dents per no posar-se a cridar.

Claus tenia un petit apartament en un edifici modern. Tot pujant amb l’ascensor, a Rebecca li van tornar a venir els dubtes. I si a ell no li agradava el que veia quan li tragués la roba? Tenia trenta-set anys: ja no tenia els pits ferms ni la pell perfecta de l’adolescència. I si ell tenia un cantó fosc ocult? Podia treure unes manilles i un fuet, i tancar la porta…

Es va comminar a no pensar beneiteries. Tenia la capacitat que normalment tenen les dones per reconèixer un sonat, i Claus era deliciosament normal. Fos com fos, va sentir certa aprensió quan ell va obrir la porta del pis i la va fer passar.

Era la típica casa d’un home sol, sense objectes decoratius i amb mobles utilitaris, exceptuant un gran televisor i un tocadiscos car.

—Quant fa que vius aquí? —va preguntar Rebecca.

—Un any.

Com s’imaginava, no era la casa on havia viscut amb la seva dona.

No hi havia dubte que Claus havia planificat el que faria. Ràpidament va encendre la llar de foc de gas, va posar un quartet de corda de Mozart al tocadiscos i va preparar una safata amb una ampolla de schnapps, dues copes i un bol de fruita seca salada.

Es van asseure al sofà.

Rebecca volia preguntar-li quantes noies més havia seduït en aquell sofà. No era de gaire bon gust, però no podia evitar especular. Li agradava estar solter o desitjava tornar-se a casar? Una altra pregunta que no faria.

Claus va servir les copes i Rebecca va beure una mica per fer alguna cosa.

—Si ara ens fem un petó tastarem el licor a la llengua de l’altre —va dir Claus.

—Molt bé —va fer Rebecca somrient.

Es va inclinar cap a ella.

—No m’agrada malgastar —va murmurar.

—M’agrada que siguis tan frugal —va dir Rebecca.

No es van poder fer un petó de seguida perquè es morien de riure.

Però després sí que se’n van fer.

La gent pensava que Cameron Dewar s’havia trastocat quan va convidar Richard Nixon a parlar a Berkeley. Era el campus més radical del país. El crucificaran, deien. Hi haurà una revolta. A Cam tant se li’n donava.

Cam creia que Nixon era l’única esperança per als Estats Units. Era fort i decidit. La gent deia que era poc escrupolós i murri. Però, i què? Els Estats Units necessitaven un líder així. No els convenia que el president fos un home com Bobby Kennedy que no parava de qüestionar-se si el que feia estava bé o malament. El següent president havia d’aixafar els revoltats dels guetos i el Vietcong a la selva, no furgar en la seva consciència.

A la carta que va enviar a Nixon, Cam deia que els liberals i els criptocomunistes del campus acaparaven tota l’atenció dels mitjans de comunicació d’esquerres, però en realitat la majoria dels estudiants eren conservadors que respectaven la llei i anirien en massa a escoltar Nixon.

La família de Cam estava furiosa. Tant el seu avi com el seu besavi havien estat senadors demòcrates. Els seus pares sempre havien votat els demòcrates. La seva germana estava tan indignada que no podia ni parlar.

—Com pots fer campanya per la injustícia, la falsedat i la guerra? —va dir Beep.

—No hi ha justícia sense ordre al carrer, i no hi ha pau mentre ens amenaci el comunisme internacional.

—On has estat els últims anys? Quan els negres no eren violents els atacaven amb porres i gossos! El governador Reagan lloa la policia que apallissa els estudiants que es manifesten!

—Tu estàs en contra de la policia.

—No, no és veritat. Estic en contra dels delinqüents. Els policies que peguen els manifestants són delinqüents i haurien d’anar a la presó.

—Que no ho veus? Per això dono suport a Nixon i a Reagan: perquè els seus opositors volen posar policies a la presó en comptes dels agitadors.

Cam es va alegrar molt quan el vicepresident Hubert Humphrey va anunciar que seria candidat a la nominació demòcrata. Humphrey havia estat quatre anys el comparsa de Johnson, i ningú no es creuria que ell pogués guanyar la guerra o negociar la pau, per tant era poc probable que l’escollissin, però sí que podia fer fracassar Bobby Kennedy, que era més perillós.

La carta de Cam a Nixon va ser contestada per John Ehrlichman, un dels membres de l’equip de campanya; li proposava que es reunissin. Cam es va emocionar. Volia treballar en política: potser això seria el començament!

Ehrlichman era l’home que precedia Nixon als viatges. Era tan alt que intimidava, metre vuitanta-set, amb les celles negres i una calbesa incipient.

—A en Dick li va agradar molt la teva carta —va dir.

Havien quedat en una cafeteria d’aquelles que feien tan bona olor de l’avinguda Telegraph i van seure sota un arbre de fullatge acabat de brotar, mirant com passaven els estudiants amb bicicleta sota un sol radiant.

—Un lloc preciós per estudiar —va comentar Ehrlichman—. Jo vaig anar a l’UCLA.

Va fer moltes preguntes a Cam. L’intrigaven els antecedents demòcrates del noi.

—La meva àvia era l’editora d’un diari que es deia The Buffalo Anarchist —va reconèixer Cam.

—És el senyal que els Estats Units s’estan tornant més conservadors —va dir Ehrlichman.

Cam va descansar quan va saber que la seva família no seria un impediment perquè ell fes carrera al Partit Republicà.

—Dick no parlarà al campus de Berkeley —va dir Ehrlichman—. És massa arriscat.

Cam se’n va endur una decepció. Creia que Ehrlichman s’equivocava: l’acte podia ser un gran èxit.

Anava a discutir-l’hi però Ehrlichman va parlar.

—Però vol que fundis un grup que s’anomeni «Estudiants de Berkeley per Nixon». Per demostrar que no tots els joves es deixen enganyar per Gene McCarthy ni estan enamorats de Bobby Kennedy.

A Cam el va afalagar que el director de campanya presidencial se’l prengués seriosament i va acceptar de seguida fer el que li demanava Ehrlichman.

El seu amic més íntim al campus era Jamie Mulgrove, que, com Cam, estudiava rus i estava afiliat a les Joventuts Republicanes. Van anunciar la creació del grup i el The Daily Californian, el diari de la universitat, se’n va fer ressò, però només s’hi van apuntar deu persones.

Cam i Jamie van organitzar una reunió al migdia per atraure afiliats. Amb l’ajuda d’Ehrlichman, Cam va convocar tres prominents oradors republicans de Califòrnia. Va reservar una sala per a dues-centes cinquanta persones.

Va enviar una nota de premsa i aquesta vegada la va difondre als diaris locals i les emissores de ràdio, atrets per la idea que els estudiants de Berkeley donessin suport a Nixon. Van escriure articles sobre la reunió i van prometre que hi enviarien periodistes.

Sharon McIsaac, del San Francisco Examiner va telefonar a Cam.

—Quants afiliats teniu ara per ara? —va preguntar.

A Cam li va desagradar immediatament el seu to prepotent.

—Això no l’hi puc dir —va dir—. És com un secret militar. Abans d’una batalla, no s’ha de permetre que l’enemic sàpiga quantes armes es tenen.

—Això vol dir que no gaires —va dir ella amb sarcasme.

La reunió anava agafant forma com un acte menor per als mitjans de comunicació.

Malauradament, no van aconseguir vendre les entrades.

Les haurien pogut regalar, però era arriscat: podien atraure estudiants d’esquerres amb la intenció de boicotejar l’acte.

Cam encara creia que hi havia milers d’estudiants conservadors, però es va adonar que, en l’ambient dominant, no estaven disposats a reconèixer-ho. Era una mostra de covardia, però la política no importava gaire a la majoria de la gent i ell ho sabia.

Què faria aleshores?

Quan li va trucar Ehrlichman, la vigília de la reunió, encara li quedaven més de dues-centes entrades.

—Una trucada de comprovació, Cam —va dir—. Com es prepara tot?

—Serà un èxit, John —va mentir Cam.

—La premsa s’hi ha interessat?

—Alguns mitjans. Uns quants periodistes han anunciat que vindrien.

—Has venut moltes entrades? —Era gairebé com si Ehrlichman pogués llegir el pensament de Cam a través del telèfon.

L’havia enxampat en una mentida i no es podia fer enrere.

—Unes quantes més i estarà tot venut.

Amb una mica de sort, Ehrlichman no se n’assabentaria mai.

Aleshores Ehrlichman va deixar caure la bomba.

—Demà seré a San Francisco, o sigui que m’hi acostaré.

—Magnífic! —va exclamar Cam, amb el cor encongit.

—Fins demà.

Aquella tarda, després d’una classe sobre Dostoievski, Cam i Jamie es van quedar a l’auditori rascant-se el cap. On podien trobar dos-cents estudiants republicans?

—No cal que siguin estudiants de veritat —va dir Cam.

—No ens podem permetre que la premsa digui que la reunió estava plena de titelles —va dir Jamie amb neguit.

—Titelles no. Només republicans que no són estudiants.

—Ho continuo trobant arriscat.

—Ja ho sé. Però val més això que fracassar.

—D’on traurem la gent?

—Tens el telèfon de les Joventuts Republicanes d’Oakland?

—Sí.

Van anar a una cabina i Cam va telefonar.

—Necessito dues-centes persones perquè l’acte sigui un èxit —va confessar.

—Miraré què hi puc fer —va dir l’home.

—Però digui’ls que no parlin amb periodistes. No volem que la premsa s’assabenti que Estudiants de Berkeley per Nixon està format majoritàriament per persones que no són estudiants.

—No és una mica deshonest, això? —va dir Jamie, quan Cam va haver penjat.

—Com vols dir?

Cam sabia prou bé què volia dir però no ho pensava reconèixer. No estava disposat a posar en perill la seva gran oportunitat davant d’Ehrlichman per una mentideta de no res.

—Home, diem que els estudiants de Berkeley donen suport a Nixon —va explicar Jamie—, però no és veritat.

—Però és que ara no podem fer-nos enrere!

A Cam li feia por que Jamie volgués anul·lar l’acte.

—Suposo que no —va admetre Jamie, dubtós.

Cam va estar amb l’ai al cor tot l’endemà al matí. A dos quarts d’una només hi havia set persones a la sala. Quan van arribar els oradors Cam se’ls va endur a una habitació adjacent i els va oferir cafè i galetes fetes per la mare de Jamie. A tres quarts d’una la sala estava gairebé buida. Però quan faltaven deu minuts per a la una va començar a entrar gent. A la una la sala estava gairebé plena i Cam va començar a respirar amb més tranquil·litat.

Va convidar Ehrlichman a presidir la reunió.

—No —va dir Ehrlichman—. Quedarà més bé si ho fa un estudiant.

Cam va presentar els oradors, però amb prou feines va sentir el que deien. El seu acte era un èxit i Ehrlichman estava impressionat, però encara es podia esguerrar.

Al final Cam va cloure la reunió dient que la concurrència a l’acte era un senyal del rebuig dels estudiants a les manifestacions, el liberalisme i les drogues. Va rebre un aplaudiment entusiàstic.

Quan es va acabar només desitjava que se n’anessin tots d’una vegada.

La periodista Sharon McIsaac hi era i tenia una mirada lluminosa que a Cam li va recordar la d’Evie Williams, que havia estat l’objecte del seu amor adolescent. Sharon s’estava dirigint als estudiants. N’hi va haver un parell que van refusar parlar amb ella; després Cam va veure amb alleujament que arraconava un dels pocs republicans autèntics de Berkeley. Quan va acabar l’entrevista, tothom se n’havia anat.

A dos quarts de tres Cam i Ehrlichman es van quedar a la sala buida.

—Bona feina —va dir Ehrlichman—. N’estàs segur que tots eren estudiants?

Cam va dubtar.

—Això és oficial?

Ehrlichman va riure.

—Escolta —va dir—. Quan s’acabi el semestre, t’agradaria venir i treballar en la campanya de l’elecció presidencial de Dick? Ens aniria bé un noi com tu.

A Cam li va fer un salt el cor.

—M’encantaria —va dir.

Dave era a Londres, a la casa dels seus pares del carrer Great Peter, quan Fitz va trucar a la porta.

La família era a la cuina: Lloyd, Daisy i Dave; Evie era a Los Angeles. Eren les sis, l’hora de sopar de la canalla, encara que quan ells eren petits en diguessin «te». En aquella època, els pares seien una estona amb els fills i parlaven de com havia anat el dia, abans de tornar a sortir, normalment per assistir a alguna reunió política. Daisy fumava i Lloyd de vegades preparava un còctel. El costum de trobar-se a la cuina per xerrar a aquella hora del dia s’havia mantingut arrelat molt després que els fills fossin massa grans per al «te».

Dave explicava als seus pares la ruptura amb Beep quan va entrar la criada.

—Hi ha el comte Fitzherbert —va anunciar.

Dave va veure que el seu pare es posava tens.

Daisy va posar la mà al braç de Lloyd.

—Tranquil —va dir—. Tot anirà bé.

Dave es moria de curiositat. Ara sabia que el comte havia seduït Ethel quan ella era la minyona de casa seva i que Lloyd era el fill fruit de l’aventura. També sabia que Fitz s’havia negat categòricament a reconèixer Lloyd com a fill seu durant més de mig segle. Què volia, doncs, el comte aquella nit?

Fitz va entrar a la cuina ajudant-se amb dos bastons.

—La Maud, la meva germana, ha mort —va dir.

Daisy es va aixecar immediatament.

—Quin greu que em sap, Fitz —es va lamentar—. Vingui, segui. —El va agafar pel braç.

Però Fitz va dubtar i va mirar Lloyd.

—No tinc dret a seure en aquesta casa —va dir.

Dave va veure que la humilitat no era una de les virtuts de Fitz.

Lloyd intentava dominar una intensa emoció. Aquell era el pare que l’havia rebutjat tota la vida.

—Segui, sisplau —va dir, tibat.

Dave va portar una cadira i Fitz va seure a taula.

—Aniré al funeral —va dir el comte—. És d’aquí a dos dies.

—Vivia a l’Alemanya Oriental, oi? —va dir Lloyd—. Com ha sabut que havia mort?

—La Maud tenia una filla, es diu Carla. Va telefonar a l’ambaixada britànica del Berlín Oriental. Van tenir l’amabilitat de telefonar-me i donar-me la notícia. Vaig ser ministre d’Afers Estrangers fins al 1945, i això encara serveix per a alguna cosa, gràcies a Déu.

Sense que ningú l’hi demanés, Daisy va treure una ampolla de whisky de l’armari, en va servir un parell de dits en un got i el va deixar davant de Fitz amb una gerreta d’aigua de l’aixeta. Fitz es va posar una mica d’aigua al whisky i en va fer un glop.

—Ets molt amable de recordar-te de com m’agrada el whisky, Daisy —va dir.

Dave va recordar que Daisy havia viscut un temps amb Fitz, quan estava casada amb el seu fill, Boy Fitzherbert.

—Lady Maud era la millor amiga de la meva difunta mare —va dir Lloyd una mica més tranquil—. L’última vegada que la vaig veure va ser el 1933, quan la mare em va dur a Berlín. En aquell temps Maud era periodista i escrivia articles que no agradaven a Hitler.

—No he vist la meva germana ni hi he parlat des del 1919 —va dir el comte—. Em vaig enfadar amb ella perquè es va casar sense el meu consentiment i, a sobre, amb un alemany. Per això he passat gairebé cinquanta anys sense parlar-hi. —El seu rostre envellit i pàl·lid reflectia una profunda tristesa—. I ara és massa tard per al perdó. Que estúpid que he estat! —Va mirar Lloyd als ulls—. Estúpid per això i per moltes altres coses.

Lloyd va inclinar breument el cap, a manera de reconeixement tàcit.

Dave va mirar la seva mare de reüll. Sentia que acabava de succeir una cosa important i l’expressió de Daisy l’hi va confirmar. La tristesa de Fitz era tan pregona que li faltaven paraules per expressar-la, però ho havia intentat i, d’alguna manera, s’havia disculpat.

Costava d’imaginar que aquell vellet desvalgut en altres temps s’hagués vist arrossegat per ones impetuoses de passió, però Fitz havia estimat Ethel, i Dave sabia que ella havia sentit el mateix per ell, ja que alguna vegada l’hi havia sentit dir en veu alta. Tanmateix, Fitz havia rebutjat el seu fill i tota la vida havia renegat d’ell, i llavors, tot d’una, mirava enrere i s’adonava de tot el que havia perdut. Tot plegat era d’una tristor insuportable.

—Aniré amb vostè —va dir Dave de manera impulsiva.

—Què dius?

—Al funeral. Aniré a Berlín amb vostè.

Dave no estava segur del perquè del seu espontani oferiment, només vagament intuïa que podria tenir un efecte reparador.

—Ets molt amable, Dave —va dir Fitz.

—Seria meravellós, Dave —va intervenir Daisy.

Dave va mirar el seu pare. Li feia por que s’ho prengués malament, però sorprenentment els ulls de Lloyd estaven plens de llàgrimes.

L’endemà Dave i Fitz van anar a Berlín amb avió. Van passar la nit en un hotel del costat occidental.

—Li fa res si li dic Fitz? —va dir Dave mentre sopaven—. A en Bernie Leckwith li dèiem «avi», encara que sabéssim que era el padrastre del meu pare. I com que de petit no el vaig conèixer, no ho sé, ara és una mica tard per canviar d’avi.

—No estic en condicions de discutir amb tu —va dir Fitz—. I, a més a més, tant me fa.

Van parlar de política.

—Els conservadors teníem raó pel que fa al comunisme —va comentar Fitz—. Vam dir que no funcionaria i no ha funcionat. Però, pel que fa a la socialdemocràcia, ens vam equivocar. Quan l’Ethel deia que havíem de donar educació i atenció sanitària gratuïtes i el subsidi d’atur a tothom, jo li deia que ella vivia en un món de fantasia. Però mira ara: tot el que l’Ethel defensava s’ha imposat i Anglaterra continua sent Anglaterra.

A Dave li va semblar que Fitz tenia una gràcia especial per reconèixer els seus errors. Evidentment el comte no havia estat sempre així: les disputes amb la seva família havien durat dècades. Potser era una qualitat que duia la vellesa.

L’endemà al matí els esperava un Mercedes negre amb xofer, que Jenny Pritchard, la secretària de Dave, havia encarregat per portar-los a l’altre costat de la frontera, a l’Est.

Van arribar a Checkpoint Charlie.

Van travessar la barrera i van entrar en un gran cobert on van haver d’ensenyar el passaport. Llavors els van demanar que s’esperessin.

El guàrdia de frontera va agafar els passaports i se’n va anar. Al cap d’una estona un home alt i encorbat, vestit de civil, els va ordenar que baixessin del Mercedes i el seguissin.

L’home caminava a grans gambades i, en un cert punt, es va girar, irritat per la lentitud de Fitz.

—De pressa, sisplau —va dir en anglès.

Dave va recordar l’alemany que havia après a l’escola i havia millorat a Hamburg.

—El meu avi és gran —va protestar amb indignació.

—No discuteixis amb ell —va dir Fitz en veu baixa—. Aquest malparit arrogant és de l’Stasi. —Dave va alçar una cella: fins llavors no havia sentit Fitz renegar—. Són com el KGB, però una mica més durs encara —va afegir Fitz.

Els van portar a una oficina pelada, on només hi havia una taula de metall i cadires dures de fusta. No els van dir que seguessin, però Dave va acostar una cadira a Fitz, que s’hi va asseure agraït.

L’home alt va parlar en alemany amb un intèrpret que fumava cigarrets mentre traduïa les preguntes.

—Per què vol entrar a l’Alemanya Oriental?

—Per assistir al funeral d’un familiar proper a les onze d’aquest matí —va contestar Fitz. Va mirar el rellotge de polsera, un Omega d’or—. Són les deu, espero que no ens entretinguin gaire.

—Els entretindrem el que calgui. Com es diu la seva germana?

—Per què ho pregunta?

—Ha dit que volia assistir al funeral de la seva germana. Com es diu?

—He dit que volia assistir al funeral d’un familiar proper. No he dit que fos la meva germana. És evident que ja ho sap tot.

Dave va deduir que el policia secret els havia estat esperant, però no entenia per què.

—Respongui la pregunta. Com es diu la seva germana?

—Frau Maud von Ulrich, com els seus espies l’han informat.

Dave va notar que Fitz estava irritat, havia trencat la norma que seguia de parlar el mínim.

—Com és que lord Fitzherbert té una germana alemanya? —va dir l’home.

—Es va casar amb un amic meu que es deia Walter von Ulrich i era diplomàtic alemany a Londres. El va matar la Gestapo durant la Segona Guerra Mundial. Què va fer vostè a la guerra?

Per l’expressió enfurismada d’aquell home alt, Dave va veure que ho havia entès, però el policia no va contestar; en canvi, es va dirigir a Dave.

—On és Walli Franck?

—No ho sé —va respondre Dave, estupefacte.

—I és clar que ho sap. Toca al seu grup de música.

—El grup s’ha desfet. Fa mesos que no veig en Walli. No sé on és.

—Això no és plausible. Són socis.

—Els socis se separen.

—Quin ha estat el motiu de la seva desavinença?

—Diferències personals i musicals.

La veritat era que les diferències eren únicament personals. Dave i Walli no havien tingut mai cap diferència musical.

—I ara vol assistir al funeral de la seva àvia.

—Era la meva tia àvia.

—On va veure en Walli Franck per última vegada?

—A San Francisco.

—L’adreça, sisplau.

Dave va dubtar. Allò estava prenent un caire perillós.

—Respongui, sisplau. En Walli Franck està en cerca i captura per assassinat.

—L’última vegada que el vaig veure va ser al Buena Vista Park. Això és al carrer Haight. No sé on viu.

—És conscient que obstruir la feina de la policia és un delicte?

—I tant.

—I que si comet aquest delicte a l’Alemanya Oriental se’l pot arrestar, jutjar i empresonar?

Dave es va espantar, però va intentar mantenir la calma.

—I llavors milions de fans de tot el món exigiran el meu alliberament.

—No se’ls permetrà interferir en la justícia.

—Està segur que els seus camarades de Moscou veuran amb bons ulls que creï un incident diplomàtic internacional tan important només per això? —va intervenir Fitz.

L’home alt va riure amb desdeny, però la seva riallada no semblava convincent.

Dave va tenir una inspiració.

—Vostè és Hans Hoffmann, oi?

L’intèrpret no ho va traduir.

—El seu nom no l’ha de preocupar —va dir ràpidament.

Però per la cara que va fer l’home alt Dave va saber que l’havia encertada.

—En Walli em va parlar de vostè —va dir—. La seva germana el va fer fora de casa i d’aleshores ençà s’ha estat venjant de la seva família.

—Limiti’s a contestar la pregunta.

—Això forma part de la seva venjança? Intimidar dos homes innocents que van a un funeral? És així com són els comunistes?

—Esperin aquí, sisplau. —Hans i el seu intèrpret van sortir de l’habitació i Dave va sentir que passaven una balda a l’altre costat de la porta.

—Ho sento —va dir Dave—. Sembla que es tracta d’en Walli. Li hauria anat més bé si hagués vingut tot sol.

—No és culpa teva. Només espero arribar a temps al funeral. —Fitz va treure la capsa de cigars—. No fumes, Dave, oi que no?

Dave va brandar el cap.

—No, tabac no.

—La marihuana no et convé.

—En canvi els cigars són saníssims.

Fitz va somriure.

—Touché.

—He tingut la mateixa discussió amb el meu pare. Ell beu whisky. Els parlamentaris ho tenen clar: totes les drogues perilloses són il·legals, excepte les que els agraden a ells. I després es queixen que els joves no els escolten.

—Tens raó, és clar.

Era un cigar gros i Fitz se’l va fumar sencer i va llençar la cendra en un cendrer d’alumini repussat. Van tocar les onze i van passar. No havien pogut assistir al funeral pel qual havien volat des de Londres.

A dos quarts de dotze la porta es va tornar a obrir. Van veure Hans Hoffmann al llindar.

—Poden entrar a l’Alemanya Oriental —va dir amb un petit somriure, i se’n va anar.

Dave i Fitz van tornar al cotxe.

—Val més que anem directament a la casa —va dir Fitz, i va donar l’adreça al xofer.

Van recórrer Friedrichstrasse cap a Unter den Linden. Els antics edificis governamentals es veien en bon estat, però les voreres estaven buides.

—Déu meu —va exclamar Fitz—. Això havia estat un dels carrers més comercials d’Europa. Mira-ho ara. Sembla un cementiri.

El cotxe es va parar davant d’una mansió que estava en millors condicions que les cases del voltant.

—Sembla que la filla de la Maud estigui en una situació econòmica més bona que els seus veïns —va observar Fitz.

—El pare d’en Walli és l’amo d’una fàbrica al Berlín Oest —va explicar Dave—, i d’alguna manera la continua dirigint des d’aquí. Suposo que encara guanya diners.

Van entrar a la casa. La família es va presentar. Els pares de Walli eren Werner i Carla, un home atractiu i una dona lletjota amb faccions dures. Lili, la germana de Walli, tenia dinou anys, era bonica i no s’assemblava gens al seu germà. Dave sentia curiositat per Karolin, que tenia els cabells rossos llargs, pentinats amb la clenxa al mig com dues cortines a cada cantó de la cara. Anava amb Alice, la musa de la cançó, una nena vergonyosa de quatre anys, que duia una cinta negra de dol als cabells. Odo, el marit de Karolin, era una mica més gran, tenia uns trenta anys. Portava els cabells llargs com tothom, però duia un alçacolls.

Dave els va explicar per què s’havien perdut el funeral. Van parlar barrejant llengües, si bé els alemanys parlaven més bé l’anglès que els anglesos l’alemany. Dave va notar que l’actitud de la família respecte a Fitz era ambigua. Era comprensible: al capdavall s’havia comportat amb duresa amb Maud i la seva filla podia pensar que era massa tard per esmenar-ho. Tanmateix, també era massa tard per als retrets i ningú no va parlar dels cinquanta anys de distanciament.

Una dotzena d’amics i veïns que havien assistit al funeral, prenien cafè i menjaven el que Carla i Lili els servien. Dave va parlar amb Karolin de guitarres. Va resultar que ella i Lili eren estrelles underground. No els permetien gravar discos perquè les seves cançons parlaven de llibertat, però la gent enregistrava les seves actuacions en cintes i se les passaven els uns als altres. Era una mica com les publicacions samizdat de la Unió Soviètica. Van parlar de les cintes de casset, un format nou, més pràctic però amb una qualitat de so inferior. Dave es va oferir a enviar unes cintes de casset i una gravadora a Karolin, però ella va dir que s’ho quedaria la policia secreta.

Dave havia donat per descomptat que Karolin era una dona amb el cor de pedra, ja que havia trencat la seva relació amb Walli i s’havia casat amb Odo, però li va resultar sorprenentment simpàtica. Li va semblar intel·ligent i considerada. Parlava de Walli amb molt d’afecte i volia saber-ho tot de la seva vida.

Dave li va explicar per què s’havien barallat. La història la va trasbalsar.

—No és gens propi d’en Walli —va dir—. En Walli no ha estat mai un d’aquells que va lligant pel món. Totes les noies s’enamoraven d’ell i n’hauria pogut tenir una de diferent cada setmana, però no els feia cas.

—Ha canviat —va dir Dave, arronsant les espatlles.

—I la teva expromesa? Com es diu?

—Ursula, però tothom li diu Beep. Si t’he de ser franc, no m’estranya que em fos infidel. És esbojarrada de mena, i això és en part el que la fa tan atractiva.

—Em sembla que encara l’estimes.

—Estava boig per ella. —Dave va donar una resposta evasiva perquè no sabia què sentia en aquell moment. Estava enfadat amb Beep, furiós per la seva traïció, però si ella volgués tornar no sabia què faria.

Fitz es va acostar a on tots dos eren asseguts.

—Dave —va dir—, m’agradaria veure la tomba abans de tornar al Berlín Occidental. Et fa res?

—I ara. —Dave es va aixecar—. Ens n’haurem d’anar aviat, de tota manera.

—Si un dia parles amb en Walli —va dir Karolin a Dave—, dóna-li molts records, sisplau. Digues-li que desitjo que arribi el dia que pugui conèixer l’Alice. Li parlaré d’ell quan sigui una mica més gran.

Tots tenien missatges per a Walli: Werner, Carla i Lili. Dave es va imaginar que hauria de parlar amb Walli per transmetre’ls-hi.

—T’hauries d’emportar alguna cosa de la Maud —va suggerir Carla a Fitz quan marxaven.

—M’agradaria molt.

—Sé exactament què t’has d’endur.

Se’n va anar un moment i va tornar amb un àlbum antic de fotografies enquadernat amb pell. Fitz el va obrir. Les fotos eren en blanc i negre, també n’hi havia algunes sèpia, descolorides. Els peus estaven escrits amb una lletra gran i sinuosa, segurament de Maud. A la més antiga es veia una gran casa de camp. Dave hi va llegir: «Ty Gwyn, 1905». Era la residència al camp dels Fitzherbert; en aquells moments era la seu de l’Escola d’Educació per a Adults d’Aberowen.

En veure fotos d’ell i Maud quan eren joves, Fitz es va posar a plorar. Les llàgrimes lliscaven per la pell envellida i resseca d’aquella cara arrugada i van mullar el coll de la camisa blanca immaculada que duia.

—Els bons temps no tornaran —va dir amb dificultat.

Es van acomiadar. El xofer els va portar a un cementiri municipal sense cap gràcia, on van trobar la tomba de Maud. La terra ja tornava a omplir el clot i formava un petit muntijol, que, tristament, era de la forma i la grandària aproximada d’un ésser humà. Van estar uns minuts sense dir res. L’únic soroll que se sentia era el cant dels ocells.

Fitz es va eixugar la cara amb un gran mocador blanc.

—Anem-nos-en —va dir.

Al control els van tornar a aturar. Hans Hoffmann va observar, somrient, com els escorcollaven i regiraven el cotxe a consciència.

—Què hi busquen? —va preguntar Dave—. Què volen que ens emportem de contraban de l’Alemanya Oriental? No hi tenen res que ningú vulgui.

No li van contestar.

Un agent uniformat va agafar l’àlbum de fotografies i el va donar a Hoffmann, que el va fullejar amb indiferència.

—El nostre departament forense l’haurà d’examinar —va dir.

—És clar —va contestar Fitz amb tristesa.

Se’n van haver d’anar sense l’àlbum.

Quan s’allunyaven, Dave va mirar enrere i va veure que Hans llençava l’àlbum a un cubell d’escombraries.

George Jakes va anar amb avió de Portland a Los Angeles per trobar-se amb Verena; duia un anell de diamants a la butxaca.

Havia estat de gira amb Bobby Kennedy i no havia vist la noia d’ençà del funeral de Martin Luther King a Atlanta feia set setmanes.

George estava destrossat per l’assassinat. King havia mantingut viva la flama de l’esperança per als negres nord-americans i havia mort, assassinat per un racista blanc amb un rifle de caça. El president Kennedy havia donat esperança als negres i ell també havia estat assassinat per un blanc. Quin sentit tenia la política si es podia eliminar tan fàcilment els grans homes? Però George pensava que almenys tenien Bobby.

Verena encara estava més afectada. Al funeral se la veia aclaparada, rabiosa i perduda. L’home que havia admirat, estimat i servit durant set anys era mort.

No havia volgut que George la consolés i això havia consternat i afligit profundament el noi. Vivien a mil quilòmetres de distància, però ell era l’home de la seva vida. Es va imaginar que el rebuig formava part del dol i que aquell dolor li acabaria passant.

A Atlanta ja no li quedava res —no volia treballar per a Ralph Abernathy, el successor de King— i va dimitir. George es pensava que s’instal·laria a Washington, al seu pis. Però sense donar cap explicació havia tornat a Los Angeles, a casa dels seus pares. Potser necessitava temps per refer-se.

O potser volia alguna cosa més que una invitació a viure a casa seva.

Per això duia l’anell.

Les següents primàries eren a Califòrnia, i aquesta va ser l’oportunitat que George va aprofitar per anar a veure Verena.

A l’aeroport de Los Angeles va llogar un Plymouth Valiant blanc, un cotxe petit i barat —anava a càrrec de la campanya— i va anar a North Roxbury Drive, a Beverly Hills.

Va travessar un reixat alt i va aparcar davant d’una casa d’obra vista d’estil Tudor, que li va semblar que era com cinc cases Tudor autèntiques juntes. Els pares de Verena, Percy Marquand i Babe Lee, eren estrelles de cine i vivien com a tals.

Una criada li va obrir la porta i el va acompanyar a una sala que no tenia res de Tudor: una catifa blanca, aire condicionat i una vidriera del terra al sostre que donava a la piscina. La criada li va preguntar si volia beure alguna cosa.

—Un refresc, sisplau —va dir George.

Quan Verena va aparèixer, George va quedar sorprès.

S’havia tallat els preciosos cabells afro i els duia tan curts com ell. Portava pantalons negres, una brusa blava, una americana de pell i una boina negra. Era l’uniforme dels Panteres Negres d’Autodefensa.

George va reprimir la indignació que sentia i li va fer un petó. Ella li va oferir els llavis molt breument i ell va saber de seguida que no havia superat l’estat d’ànim del funeral. Esperava que la seva proposta la fes reaccionar.

Van seure en un sofà entapissat estampat de colors carabassa fosc, groc prímula i marró xocolata. La criada va portar a George una Coca-Cola amb gel en un got alt sobre una safata de plata. Quan els va deixar sols, George va agafar la mà de Verena. Contenint la ràbia, va parlar amb tota la calma que va poder.

—Per què portes aquest uniforme?

—No és evident?

—Per a mi, no.

—En Martin Luther King va encapçalar una protesta no violenta i el van matar.

George es va sentir decebut. S’esperava un argument millor.

—L’Abraham Lincoln va lluitar en una guerra civil i també el van matar —va dir.

—Els negres tenen dret a defensar-se. No ho farà ningú més i menys que ningú la policia.

George no sabia com dissimular el menyspreu que sentia per aquestes idees.

—Només vols espantar els blancs. Mai no s’ha aconseguit res amb aquestes fanfarronades.

—I es pot saber què s’ha aconseguit amb la no-violència? Centenars de negres linxats i assassinats, milers d’apallissats i empresonats.

George no volia discutir amb ella, al contrari, volia que tornés a la normalitat, però no va poder evitar aixecar la veu.

—Més la llei dels drets civils del 1964, la llei del dret de vot del 1965 i sis congressistes i un senador negres!

—I ara els blancs diuen que ja s’ha anat prou lluny, tot i que no s’ha aprovat cap llei sobre la discriminació en l’allotjament.

—Que potser els blancs tindran por de tenir panteres amb uniforme de la Gestapo passejant armats pels seus preciosos barris.

—La policia té armes. Nosaltres també en necessitem.

George es va adonar que aquella discussió, que semblava sobre política, del que de debò tractava era de la seva relació. I estava perdent. Si no la podia convèncer de deixar els Panteres Negres no podria tornar-la a tenir mai de la vida.

—Mira, sé que els cossos de policia de tot el país estan plens de racistes violents. Però la solució d’aquest problema és millorar la policia, no matar-los a tots. Ens hem de desfer de polítics com Ronald Reagan que fomenten la brutalitat policial.

—Em nego a acceptar una situació en què els blancs tenen armes i nosaltres no.

—Doncs treballa pel control de l’armament i perquè hi hagi més policies negres en càrrecs de responsabilitat.

—Martin creia en això i és mort.

Les paraules de Verena eren desafiants, però no es va poder aguantar i es va posar a plorar.

George va fer el gest d’abraçar-la, però ella el va rebutjar. Amb tot, va continuar intentant fer-la entrar en raó.

—Si vols protegir els negres, vine a treballar en la nostra campanya —va dir—. Bobby serà president.

—Encara que guanyés, el Congrés no li permetria fer res.

—Intentaran aturar-lo i tindrem una batalla política, i un bàndol guanyarà i l’altre perdrà. És com canviem les coses als Estats Units. És un sistema penós, però tots els altres són pitjors. I el pitjor de tots és matar-nos els uns als altres.

—No ens posarem d’acord.

—Entesos. —Va abaixar la veu—. Hem estat en desacord altres vegades però sempre ens hem estimat, oi?

—Aquesta vegada és diferent.

—No diguis això.

—La meva vida ha canviat del tot.

George la va mirar a la cara amb intensitat, i hi va veure una barreja de desafiament i de culpa que li va donar una pista del que passava.

—Et fiques al llit amb un dels panteres, oi?

—Sí.

George va tenir una sensació dolorosa a l’estómac, com si hagués begut una gerra de cervesa freda.

—M’ho hauries d’haver dit.

—T’ho dic ara.

—Déu meu. —George estava trist. Va tocar l’anell a la butxaca. Es quedaria allà?—. T’adones que fa set anys que ens vam graduar a Harvard? —Va intentar no plorar.

—Sí.

—Els gossos de la policia a Birmingham, «Tinc un somni» a Washington, el president Johnson donant suport als drets civils, dos assassinats…

—I els negres continuen sent els americans més pobres, els que viuen a les cases més fastigoses, els que reben l’assistència sanitària més precària i els que fan més del que els pertoca a la guerra del Vietnam.

—Bobby ho canviarà tot.

—No, no ho canviarà.

—Sí que ho canviarà. I et convidaré a la Casa Blanca perquè vegis que t’equivocaves.

Verena va anar cap a la porta.

—Adéu, George.

—No em puc creure que tot s’acabi així.

—La criada t’acompanyarà a la porta.

George tenia dificultats per pensar amb claredat. Havia estimat Verena durant anys i donava per descomptat que es casarien un dia o altre. Ara l’havia deixat per un pantera negra. Se sentia perdut. Encara que visquessin separats, sempre pensava què li diria i com l’acariciaria la vegada següent que estiguessin junts. Ara estava sol.

Va entrar la criada.

—Per aquí, senyor Jakes, sisplau —va dir.

Automàticament la va seguir fins al rebedor. La dona va obrir la porta de la casa.

—Gràcies —va dir George.

—Adéu, senyor Jakes.

George va pujar al cotxe de lloguer i va marxar.

El dia de la votació a les primàries de Califòrnia, George era amb Bobby Kennedy a la casa de la platja de Malibú de John Frankenheimer, el director de cinema. El cel estava encapotat aquell matí, però Bobby va banyar-se al mar amb David, el seu fill de dotze anys. A tots dos se’ls va endur la ressaca, que els va arrossegar sobre els còdols, i en van sortir plens de rascades i cops. Després de dinar Bobby es va quedar adormit al costat de la piscina, estirat entre dues cadires i amb la boca oberta. A través de les portes de vidre del pati, George es va fixar en un senyal vermellós que Bobby tenia al front com a conseqüència de l’incident del bany al mar.

No havia dit a Bobby que havia trencat amb Verena, només ho havia dit a la seva mare. Durant la campanya amb prou feines tenia temps de pensar, i Califòrnia va ser un no parar: multituds a l’aeroport, combois de motoristes, munions histèriques i reunions plenes de gent. George s’alegrava d’estar tan ocupat. Tenia el luxe de sentir tristesa només uns minuts cada nit abans d’adormir-se. Fins i tot llavors s’imaginava converses amb Verena en què la convencia de tornar a la política legal i fer campanya per Bobby. Potser els seus enfocaments diferents havien estat sempre la manifestació d’una incompatibilitat de base, però no ho havia volgut creure mai.

Els resultats de la primera votació es van retransmetre a les tres de la tarda per la televisió. Bobby guanyava Gene McCarthy per quaranta-nou punts percentuals. George estava eufòric. «No puc tenir la noia que estimo, però puc guanyar les eleccions», va pensar George.

Bobby es va dutxar, es va afaitar, i es va posar un vestit blau de ratlles fines i una camisa blanca. Potser era el vestit o potser que havia guanyat seguretat en si mateix, però a George li va semblar que estava més presidencial que mai.

El senyal al front de Bobby era antiestètic. Per sort, John Frankenheimer va trobar maquillatge professional de pel·lícula a la casa i l’hi va tapar.

A dos quarts de set el seguici de Kennedy va pujar als cotxes i va anar cap a Los Angeles. Es van adreçar a l’hotel Ambassador, a la sala de ball del qual s’estava preparant la celebració de la victòria. George va anar amb Bobby a la suite Royal del cinquè pis. Allà, a la gran sala un centenar o més d’amics, assessors i periodistes privilegiats prenien còctels i es felicitaven els uns als altres. Tots els televisors de la suite estaven encesos.

George i els assessors més propers van seguir Bobby a través de la sala cap a un dels dormitoris. Com sempre, Bobby barrejava la festa amb la conversa política pura. Aquell dia, a més de la victòria de Califòrnia, havia guanyat unes primàries de perfil baix a Dakota del Sud, lloc de naixement de Hubert Humphrey i confiava guanyar també a Nova York, on tenia l’avantatge de ser un dels senadors de l’estat.

—Estem vencent McCarthy, carai —va dir, exultant, i va seure a terra, en un racó de l’habitació, mirant la televisió de cua d’ull.

George començava a patir per la convenció. Com podia garantir que la popularitat de Bobby es reflectís en els vots dels delegats d’estats on no hi havia primàries?

—Humphrey està treballant de valent en estats com Illinois, on l’alcalde Daley controla els vots dels delegats.

—Sí —va dir Bobby—. Però a última hora ni tan sols un home com Daley pot ignorar el sentiment popular. Volen guanyar. Hubert no pot vèncer Dick Nixon, i jo sí.

—És cert, però ho saben, això, els demòcrates influents?

—A l’agost ho sabran.

George compartia amb Bobby la sensació que estaven a la cresta d’una onada i veia els perills que tenien davant amb molta claredat.

—Necessitem que McCarthy es retiri perquè puguem concentrar-nos a derrotar Humphrey. Hem de fer un tracte amb McCarthy.

Bobby va brandar el cap.

—No li puc oferir la vicepresidència. És catòlic. Els protestants poden votar per un catòlic, però no per dos.

—Li pot oferir el càrrec més alt del govern.

—Secretari d’Estat?

—Si es retira ara.

Bobby va arrufar les celles.

—Se’m fa estrany imaginar-me treballant amb ell a la Casa Blanca.

—Si no guanya, no hi serà, a la Casa Blanca. Vol que ho temptegi?

—Deixa-m’ho rumiar una mica més.

—D’acord.

—Saps una altra cosa, George? —va dir Bobby—. Per primera vegada no sento que sigui aquí per ser el germà d’en Jack.

George va somriure. Era un gran pas.

George va anar a la sala principal per parlar amb els periodistes, però no va prendre res. Quan era amb Bobby preferia tenir el cap clar. A Bobby li agradava el bourbon. Però la incompetència del seu equip l’enfurismava, i era capaç de ser molt ofensiu si algú el decebia. George només se sentia còmode bevent alcohol quan Bobby era lluny.

Encara estava totalment sobri uns minuts abans de mitjanit quan va acompanyar Bobby a la sala de ball perquè pronunciés el discurs de la victòria. Ethel, l’esposa de Bobby, anava a la moda, duia un vestit mini carabassa i blanc amb mitges blanques, malgrat que estava embarassada del seu onzè fill.

El públic va embogir, com sempre. Tots els nois portaven barrets de palla amb una cinta on deia «Kennedy». Les noies anaven amb uniforme: faldilla blava, brusa blanca i faixa vermella, on també deia «Kennedy». Una banda va tocar una cançó de campanya. La potent llum dels televisors feia pujar encara més la temperatura de la sala. Guiats pel seu guardaespatlles, Bill Barry, Bobby i Ethel van caminar entre la gent, i els joves simpatitzants els tocaven i els estiraven la roba, fins que van arribar a una petita tarima. Les empentes dels fotògrafs s’afegien al caos.

La histèria general era un maldecap per a George i els altres, però aquest era el punt fort de Bobby. La seva habilitat per provocar la reacció emotiva de la gent era el que el portaria a la Casa Blanca.

Bobby es va situar darrere un pom de micròfons. No duia el discurs escrit, només unes notes. La seva actuació va ser mediocre, però ningú no se’n va adonar.

—Som un gran país, un país generós i un país compassiu —va dir—. Vull que aquesta sigui la base de la meva candidatura.

No eren paraules inspiradores, però la gent l’estimava massa per fixar-s’hi.

George va decidir que després no acompanyaria Bobby a la discoteca Factory. Veure parelles ballant només li recordaria que estava sol. Intentaria dormir unes hores, així estaria en condicions d’agafar l’avió a Nova York l’endemà al matí per continuar la campanya. La feina era un bàlsam per al seu mal d’amor.

—Us dono les gràcies a tots els que heu fet possible aquesta celebració —va dir Bobby.

Va fer ràpidament el signe churchillià de victòria amb els dits i per tota la sala centenars de joves van repetir el gest. Bobby va baixar de la tarima per encaixar les mans dels que se li acostaven.

Llavors hi va haver un error tècnic. A continuació havien quedat amb la premsa en una sala del costat. El pla era que sortís caminant entre la gent, però George va veure que Bill Barry era incapaç d’obrir-li un camí entre les adolescents histèriques, que no paraven de xisclar.

—Volem Bobby! Volem Bobby! —cridaven.

Un empleat de l’hotel amb uniforme de cap de sala va resoldre el problema assenyalant a en Bobby unes portes giratòries que conduïen a la sala de premsa a través de les estances del personal. Bobby i Ethel van seguir l’home per un passadís en penombra i George, Bill Barry i la resta del seguici van apressar el pas darrere d’ells.

George anava cavil·lant quan podria tornar a plantejar a Bobby la necessitat de fer un tracte amb Gene McCarthy. Tenia clar que era una prioritat estratègica. En canvi, per als Kennedy les relacions personals eren més importants. Si Bobby hagués fet amistat amb Lyndon Johnson tot hauria anat d’una altra manera.

El passadís portava a l’àrea de magatzems, molt il·luminada, hi havia taules de vapor d’acer inoxidable lluents i una màquina de fer gel immensa. Un periodista de ràdio entrevistava Bobby mentre caminaven.

—Senador, com pensa enfrontar-se al senyor Humphrey?

Somrient, Bobby anava donant la mà als empleats que trobaven pel camí. Un jove ajudant de cuina que estava al costat d’una pila de safates es va girar com si li volgués donar la mà.

De cop, com en un llampec nítid de terror, George va veure que el jove duia una pistola a la mà.

Era un revòlver negre petit amb un canó curt.

L’home va apuntar la pistola al cap de Bobby.

George va obrir la boca per cridar, però va sentir el tret abans.

La petita arma va fer un soroll més semblant a un pet que a un tret.

Bobby es va posar les mans a la cara, va recular vacil·lant i va caure al terra de ciment.

—No! No! —va bramar George.

No podia ser… No podia ser que tornés a passar!

De seguida va sentir una pluja de trets, com l’espetec dels focs artificials. George va sentir una punxada al braç, però no en va fer cas.

Bobby jeia a terra de panxa enlaire, al costat de la màquina de fer gel, amb les mans al cap, els peus separats. Tenia els ulls oberts.

La gent cridava i udolava. El periodista de ràdio balbucejava alguna cosa al micròfon.

—Han disparat al senador Kennedy! Han disparat al senador Kennedy! És possible? És possible? —era tot el que encertava a dir.

Uns quants homes es van llançar sobre el qui havia disparat.

—Agafeu l’arma! Agafeu l’arma! —cridava algú.

George va veure que Bill Barry donava un cop de puny a aquell home a la cara.

George es va agenollar al costat de Bobby. Estava viu, però tenia una ferida al costat de l’orella que sagnava amb abundància. Feia molt mala cara. George li va afluixar la corbata perquè respirés millor. Algú li va posar un abric plegat sota el cap.

—No, Déu meu… Nostre Senyor, no —somicava un home.

Ethel es va obrir camí a empentes, es va agenollar al costat de George i va parlar al seu marit. De la cara de Bobby va sorgir una espurna de reconeixement. El senador va intentar parlar.

—Tothom està bé? —va ser el que va entendre George.

Ethel li va acariciar la cara.

George va buscar al voltant. No sabia si hi havia més ferits causats per la pluja de bales. Llavors es va mirar l’avantbraç. L’havien tocat. Tenia la màniga de l’americana estripada i li brollava sang. L’havien tocat. Així que se’n va adonar va sentir un mal intens.

La porta del fons es va obrir i periodistes i fotògrafs de la sala de premsa van entrar. Els càmeres van empènyer les persones que envoltaven Bobby; es trepitjaven els uns als altres, s’enfilaven a les cuines i les aigüeres per veure millor la víctima sagnant i la seva desesperada esposa.

—Deixeu-lo respirar, sisplau! —va suplicar Ethel—. Deixeu-lo respirar!

Va arribar un equip d’emergències mèdiques amb una llitera i va aixecar Bobby subjectant-lo per les espatlles i els peus.

—Oh, no, no… —va cridar Bobby feblement.

—Amb compte! —va suplicar Ethel al personal sanitari—. Amb compte.

El van posar a la llitera i el van lligar amb les corretges de subjecció.

Bobby va tancar els ulls.

No els va tornar a obrir mai més.





45


Aquell estiu Dimka i Natàlia van pintar el pis; el sol brillava a través de les finestres obertes. Van tardar més del compte perquè a cada moment paraven per fer l’amor. Natàlia duia els seus magnífics cabells recollits i amagats sota un drap, i portava una camisa vella de Dimka amb el coll esfilagarsat, però els pantalons curts eren ajustats i cada vegada que ell la veia enfilada a l’escala li havia de fer un petó. Li va abaixar els pantalons tantes vegades que al final ella va decidir no tornar-se’ls a posar i a partir d’aquest moment encara es van aturar moltes més vegades.

No es podien casar fins que el divorci de Natàlia no fos definitiu, i, per guardar les aparences, ella havia llogat un piset a prop, tot i que en realitat ja vivien junts al pis de Dimka. Van posar els mobles com agradava a Natàlia i es van comprar un sofà. I d’una manera espontània van establir unes rutines: ell feia l’esmorzar, ella, el sopar; ell li enllustrava les sabates, ella li planxava les camises; ell comprava la carn, ella, el peix.

No veien mai Nik, en canvi, Natàlia va encetar una relació amb Nina. Ara l’exdona de Dimka era l’amant reconeguda del mariscal Puixnoi, i passava molts caps de setmana amb ell a la seva datxa, fins i tot feia d’amfitriona en sopars amb els seus amics íntims, alguns dels quals portaven les seves amants. Dimka no sabia quina mena d’acord tenia Puixnoi amb la seva esposa, una dona gran que semblava simpàtica i que sempre era al seu costat en els actes formals d’Estat. Els caps de setmana que Nina passava al camp, Dimka i Natàlia es quedaven amb Grixa. Al començament, Natàlia, que no havia tingut fills, estava nerviosa; Nik no suportava la canalla. Però de seguida va agafar afecte per Grixa, que s’assemblava una mica a Dimka, i, com era d’esperar, li va sortir l’instint maternal.

En la seva vida privada era feliç, però no ho era tant en la professional. Els conservadors durs del Kremlin només van fer veure que acceptaven el compromís amb Txecoslovàquia. Tan bon punt Kossiguin i Dimka van tornar de Praga, els conservadors van començar a maquinar per minar l’acord i a pressionar perquè una intervenció militar anorreés Dubcek i les seves reformes. La discussió es va anar encenent al llarg del juny i el juliol en el Moscou calorós de l’estiu i a les datxes de la vora del mar Negre, on l’elit del Partit Comunista emigrava durant les vacances d’estiu, a la fresca de la brisa marina.

Per a Dimka tot això no tenia a veure només amb el que passava a Txecoslovàquia. També tenia a veure amb el seu fill i el món en què creixeria. Al cap de quinze anys, Grixa aniria a la universitat; al cap de vint treballaria; al cap de vint-i-cinc segurament tindria fills. Milloraria el sistema a Rússia, aprendria alguna cosa del comunisme amb rostre humà que propugnava Dubcek? O seria encara la Unió Soviètica, una tirania en la qual la autoritat incontestada del Partit era brutalment imposada pel KGB?

L’enfurismava que Leonid Bréjnev, el secretari general, s’ho mirés des de la barrera. Dimka havia arribat a menysprear-lo. Aterrit perquè no l’enxampessin al bàndol equivocat, Bréjnev no es decidia mai per res fins que no sabia cap a on era probable que es decantés la decisió col·lectiva. No tenia visió, ni coratge, ni cap pla per fer de la Unió Soviètica un país millor. No era un líder.

El conflicte va arribar al punt àlgid a la reunió de dos dies del Politburó que va començar el divendres 15 d’agost. Com sempre, la reunió formal consistia sobretot en intercanvis educats de tòpics mentre les batalles autèntiques es lliuraven en altres llocs.

En aquesta arena va ser on Dimka va tenir el primer enfrontament amb Ievgueni Filípov, un dia assolellat, davant del palau groc i blanc de l’edifici del Senat, entre els cotxes aparcats i les limusines que s’esperaven.

—Mira els informes del KGB de Praga —va dir Filípov—. Manifestacions d’estudiants contrarevolucionaris! Clubs on es discuteix obertament sobre l’enderrocament del comunisme! Amagatalls secrets d’armes!

—No em crec tot el que diuen —va dir Dimka—. És veritat que es debat sobre les reformes, però els perills han estat magnificats pels dirigents fracassats del passat que ara se senten arraconats. —La veritat era que Andrópov, el cap de l’ala dura del KGB, encarregava informes sensacionals d’intel·ligència per donar munició als conservadors, però Dimka no era tan ximple per dir-ho en veu alta.

Dimka tenia una font d’informació fiable: la seva germana bessona. Tània era a Praga, des d’on enviava a la TASS articles escrits amb molta cura perquè no la comprometessin, alhora que proporcionava a Dimka i Kossiguin informes segons els quals Dubcek era un heroi per a tots els txecs, exceptuant el vell apparàtxik del Partit.

En una societat tan tancada com la soviètica era gairebé impossible que la gent tingués accés a la veritat. Els russos deien moltes mentides. A la Unió Soviètica gairebé tots els documents eren enganyosos: xifres de producció, avaluació de la política d’afers estrangers, interrogatoris de la policia a sospitosos, previsions econòmiques. A cau d’orella la gent murmurava que l’única pàgina creïble del diari era la que portava la programació de la ràdio i la televisió.

—No sé per on tirarà —va dir Natàlia a Dimka divendres al vespre. Encara treballava per al ministre d’Afers Estrangers Andrei Gromiko—. Tots els senyals de Washington indiquen que el president Johnson no respondrà de cap manera si envaïm Txecoslovàquia. Té massa problemes a casa: avalots, assassinats, el Vietnam i les eleccions presidencials.

Dimka i Natàlia havien acabat de pintar aquell dia i estaven asseguts a terra compartint una ampolla de cervesa. Natàlia tenia una taca de pintura groga al front. Dimka no sabia per què, però aquella taca li feia venir ganes de cardar. Estava decidint si era millor fer-ho allà mateix o rentar-se i anar al llit, quan ella va dir:

—Abans que ens casem…

«Això és un mal senyal», va pensar Dimka.

—Sí? —va fer.

—Hauríem de parlar dels nens.

—Segurament ho hauríem d’haver fet abans de passar-nos l’estiu cardant com conills.

No havien fet servir cap mètode anticonceptiu.

—Sí. Però tu ja tens un fill.

—Tenim un fill. És nostre. Seràs la seva madrastra.

—I me l’estimo molt. Es fàcil estimar un nen que s’assembla tant a tu. Però què en penses de tenir-ne un altre?

Dimka veia que això la preocupava i la volia tranquil·litzar. Va deixar la cervesa i la va abraçar.

—T’adoro —va dir—. M’encantaria tenir fills amb tu.

—Oh, gràcies a Déu! —va exclamar—, perquè estic embarassada.

Tània va descobrir que era difícil trobar diaris a Praga. Era una conseqüència irònica de l’abolició de la censura per part de Dubcek. La gent havia deixat de molestar-se a llegir els informes anodins i falsos de la premsa controlada per l’Estat. I en aquell moment, quan els diaris podien explicar la veritat, no aconseguien imprimir-ne suficients exemplars per abastar tota la demanda. Tània s’havia de llevar molt d’hora per comprar-se’ls abans no s’acabessin.

La televisió també era lliure. Als programes sobre temes d’actualitat, els treballadors i els estudiants qüestionaven i criticaven els ministres del govern. Als presos polítics alliberats se’ls permetia encarar-se amb els policies secrets que els havien ficat a la presó. Al voltant de la pantalla de televisió del vestíbul de qualsevol gran hotel era fàcil trobar-hi un grupet de persones mirant deleroses els debats que transmetien.

A tots els cafès, a les cantines i als ajuntaments es parlava del mateix. Persones que havien reprimit els seus autèntics sentiments durant vint anys de sobte podien dir el que tenien a dins.

L’ambient d’alliberament era encomanadís. Tània va estar a punt de creure’s que els vells temps s’havien acabat i ja no hi havia perill. Havia d’esforçar-se per recordar que Txecoslovàquia encara era un país comunista amb policia secreta i soterranis on es torturava la gent.

Tenia el manuscrit de la primera novel·la de Vassili.

Li havia arribat poc després que se n’anés de Moscou, de la mateixa manera que la primera narració curta, lliurada en mà al carrer davant del seu despatx per un desconegut que no estava disposat a respondre preguntes. Com en l’ocasió anterior, estava escrita en lletra petita, sens dubte per estalviar paper. Duia un títol irònic: Un home lliure.

Tània l’havia picat a màquina en paper de carta per avió. Havia d’estar preparada per si li obrien la maleta. Encara que fos una periodista de confiança de la TASS, era possible que entressin a qualsevol habitació d’hotel on s’estigués o que escorcollessin a consciència el pis que li havien assignat al nucli antic de Praga. Creia que havia trobat un amagatall enginyós, però de tota manera vivia amb un temor constant. Era com posseir una bomba nuclear. Es moria de ganes de traspassar-la com més aviat millor.

S’havia fet amiga del corresponsal a Praga d’un diari britànic i va aprofitar la primera oportunitat que se li va presentar.

—A Londres hi ha una editora especialitzada en traduccions de novel·les de l’Europa de l’Est, l’Anna Murray, de Rowley Publishing. M’agradaria entrevistar-la per parlar sobre la literatura txeca. Creus que li podries fer arribar un missatge?

Això era perillós, perquè posava de manifest que hi havia una relació demostrable entre Tània i Anna, però havia d’assumir riscos i li semblava que aquell era el mal menor.

—L’Anna Murray vindrà a Praga dimarts vinent —li va dir el periodista britànic al cap de dues setmanes—. No li vaig poder donar el teu número de telèfon perquè no el tenia, però s’estarà a l’hotel Palace.

Dimarts Tània va telefonar a l’hotel i hi va deixar un missatge per a Anna: «En Jakub t’espera a les quatre al monument a Jan Hus». Jan Hus era un filòsof medieval que el Papa va fer cremar a la foguera per dir que la missa s’havia de fer en la llengua vernacla, i continuava sent un símbol de la resistència txeca contra el control estranger. El monument era a la plaça de l’antic Ajuntament.

Els agents de la policia secreta que hi havia a tots els hotels s’interessaven especialment pels hostes occidentals, i Tània suposava que els ensenyaven tots els missatges que aquests rebien, per tant era possible que vigilessin el monument per veure amb qui havia quedat Anna. Per això Tània no va anar on havien quedat, sinó que la va interceptar al carrer i dissimuladament li va donar una targeta amb l’adreça d’un restaurant del nucli antic i un missatge: «Aquesta nit a les vuit. Taula reservada a nom de Jakub».

Encara hi havia una altra possibilitat: que seguissin Anna en el camí de l’hotel al restaurant, però això no era probable perquè la policia secreta no tenia prou homes per seguir tots els estrangers a totes hores. Fos com fos, Tània encara va prendre més precaucions. Aquell vespre es va posar una jaqueta de pell ampla, malgrat que feia més aviat calor, i va anar al restaurant abans de l’hora que havien quedat. Va seure en una taula que no era la que havia reservat. No va aixecar el cap quan va entrar Anna i observava com s’asseia.

Es veia d’una hora lluny que Anna era estrangera. A l’Europa de l’Est ningú no vestia tan bé. Portava un vestit pantaló vermell fosc fet a mida per a la seva voluptuosa figura i duia com a complement un magnífic mocador de colors que per força havia de ser de París. Anna tenia els cabells i els ulls foscos, probablement els havia heretat de la seva mare alemanya i jueva. Tània va calcular que es devia acostar a la trentena; era una d’aquelles dones que es tornava més bonica a mesura que deixava enrere la joventut.

Ningú no havia seguit Anna fins al restaurant. Tània es va quedar quinze minuts quieta, observant les persones que arribaven, mentre Anna demanava una ampolla de riesling hongarès i en prenia una copa. Van entrar quatre persones, darrere d’ella, un matrimoni gran i una parella de joves: cap d’ells semblaven ni remotament membres de la policia. A la fi Tània es va aixecar i va seure amb Anna a la taula reservada. Va deixar la jaqueta al respatller de la cadira.

—Gràcies per venir —va dir Tània.

—Què dius ara? Encantada d’haver vingut.

—És lluny.

—Hauria anat deu vegades més lluny per conèixer la dona que em va donar Congelació.

—Ha escrit una novel·la.

Anna es va tirar enrere sospirant de satisfacció.

—És el que esperava que em diguessis. —Va servir vi a la copa de Tània—. On és?

—Amagada. Te la donaré abans que ens n’anem.

—Entesos. —Anna estava perplexa perquè no veia un manuscrit enlloc, però va acceptar el que Tània li deia—. M’has fet molt feliç.

—Sempre vaig saber que Congelació era un relat molt bo —va dir Tània reflexivament—. Però ni jo mateixa m’imaginava que tingués tant d’èxit internacional. Al Kremlin estan furiosos, sobretot perquè no han descobert qui n’és l’autor.

—Has de saber que té una fortuna en drets d’autor esperant-lo.

Tània va brandar el cap.

—Rebre diners de l’estranger el delataria.

—Però potser sí que algun dia serà possible. He demanat a l’agència literària més important de Londres que el representi.

—Una agència literària?

—Sí, hi ha persones que vetllen pels interessos dels autors, negocien els contractes i garanteixen que l’editor pagui a temps.

—No n’havia sentit a parlar mai.

—Han obert un compte bancari a nom d’Ivan Kuznétsov. Però hauríeu de pensar si voleu que els diners s’inverteixin d’alguna manera.

—Quants diners són?

—Més d’un milió de lliures.

Tània es va quedar de pedra. Vassili seria l’home més ric de Rússia si tingués accés a aquells diners.

Van demanar el sopar. Els restaurants de Praga havien millorat els darrers mesos, però el menjar que servien continuava sent el tradicional. La vedella i la pasta farcida anaven acompanyades d’una salsa espessa, guarnició de crema batuda i una cullerada de melmelada de gerds.

—Què passarà a Praga? —va preguntar Anna.

—Dubcek és un comunista sincer que vol que el país continuï formant part del Pacte de Varsòvia i, per tant, no representa cap perill per a Moscou, però els dinosaures del Kremlin no ho veuen així. Ningú no sap què passarà.

—Tens fills?

Tània va somriure.

—La pregunta clau. Potser nosaltres suportem el sistema soviètic perquè no volem complicar-nos la vida, però tenim dret a traspassar tant de patiment i opressió a la generació que vindrà després? No, no tinc fills. Tinc un nebot, Grixa, i l’estimo molt, és el fill del meu germà bessó. Aquest matí, el meu germà m’ha comunicat per carta que la dona que serà la seva segona esposa està embarassada, o sigui que aviat en tindré un altre. Pel seu bé, espero que Dubcek se’n surti i que altres països comunistes segueixin l’exemple txec. Però el sistema soviètic és inherentment conservador, molt més resistent al canvi que el capitalisme. A la llarga aquest podria ser el seu principal defecte.

—Ja que el nostre autor no pot cobrar el que li pertoca, podem almenys demanar-te que li facis arribar un regal? —va demanar Anna, havent sopat—. Hi ha res que li agradaria tenir?

Una màquina d’escriure era el que necessitava, però això el delataria.

—Un jersei —va dir—. Un jersei gruixut que abrigui molt. Sempre té fred. I roba interior, d’aquella amb màniga llarga i camals.

Aquell besllum de la vida d’Ivan Kuznétsov va horroritzar Anna.

—Demà aniré a Viena i en compraré de la millor qualitat.

Tània va assentir contenta.

—Vols que tornem a quedar aquí divendres?

—Sí.

Tània es va aixecar.

—Hauríem de marxar per separat —va indicar.

—I el manuscrit? —va dir Anna amb una expressió de pànic.

—Posa’t la meva jaqueta —va dir Tània. Potser era una mica petita per a Anna, que era més grassa que Tània, però podia posar-se-la—. Quan arribis a Viena, descús-ne el folre. —Va donar la mà a Anna—. No el perdis —va dir—. No en tinc cap còpia.

En plena nit Tània es va despertar perquè el seu llit tremolava. Es va incorporar, aterrida, pensant que havia entrat la policia secreta per arrestar-la. Quan va encendre el llum va veure que estava sola, però el tremolor no l’havia somiat. La fotografia emmarcada de Grixa a la tauleta de nit ballava, i se sentia la dringadissa dels pots de vidre de maquillatge que vibraven sobre la superfície de vidre del tocador.

Va saltar del llit i va obrir la finestra. El dia tot just trencava. Se sentia un retruny que provenia del carrer principal més proper, però Tània no veia què el causava.

La va envair un temor difús.

Va buscar la jaqueta de pell i va recordar que l’havia donat a Anna. Ràpidament es va posar uns texans i un jersei, es va calçar i va sortir al carrer. Malgrat l’hora que era hi havia força gent. Tània va caminar amb pas lleuger en direcció al lloc d’on arribava el soroll.

Tan bon punt va ser al carrer principal va saber què passava.

Era el retruny dels tancs. Avançaven pel carrer, lents però imparables, amb les rodes d’eruga que feien un estrèpit horrorós. Dalt dels tancs hi anaven soldats amb uniforme soviètic, la majoria molt joves. Carrer avall, a la llum suau de l’albada, Tània va estimar que hi havia dotzenes de tancs, potser centenars, una filera que s’estenia fins al pont de Carles i més enllà. A les voreres grupets d’homes i de dones, molts d’ells en pijama, observaven desanimats i estupefactes com els soviètics ocupaven la seva ciutat.

Tània va saber llavors que els conservadors del Kremlin havien guanyat. La Unió Soviètica havia envaït Txecoslovàquia. La breu temporada de reformes i esperança s’havia acabat.

Tània va mirar una dona de mitjana edat que era al seu costat. Portava una ret antiquada els cabells, com la que es posava la mare de Tània cada nit. Tenia la cara plena de llàgrimes.

En aquell moment Tània va notar que tenia les galtes humitejades i es va adonar que ella també plorava.

Una setmana després que els tancs entressin a Praga, George Jakes seia al seu sofà de Washington en calçotets, seguint per televisió la convenció demòcrata a Chicago.

Per dinar s’havia escalfat una llauna de sopa de tomàquet i se l’havia menjat directament del cassó, que ara era a la tauleta de centre; les restes vermelles del líquid enganxós s’hi solidificaven a dins.

Sabia què havia de fer. S’havia de vestir, sortir al carrer i buscar una feina nova, una nòvia nova i una vida nova.

Però no sabia d’on treure els ànims per fer tot això.

Havia sentit a parlar de depressió, però fins llavors no ho havia experimentat mai.

Només el va distreure vagament l’espectacle de la policia de Chicago corrent d’un cantó a l’altre. Al carrer, davant del centre de convencions, hi havia uns quants centenars de manifestants asseguts pacíficament. La policia carregava contra ells amb porres, pegava amb ràbia a tothom, com si no fossin conscients que cometien una agressió que podia ser delictiva que es transmetia en directe per televisió, o, amb més probabilitat, ho sabien però tant se’ls en donava.

Algú, segurament l’alcalde Richard Dale, havia deslligat la corretja dels gossos.

George va especular distretament sobre les conseqüències polítiques. Va pensar que allò era la fi de la no-violència com a estratègia política. Martin Luther King i Bobby Kennedy s’havien equivocat i ara eren morts. Els Panteres Negres tenien raó. L’alcalde Daley, el governador Ronald Reagan, el candidat a president George Wallace i tots els caps de la policia racistes no dubtaven de fer servir la violència contra qualsevol que defensés idees que consideressin ofensives. Els negres necessitaven armes per protegir-se. Com qualsevol que volgués desafiar els elefants bel·ligerants de la societat nord-americana. En aquell moment a Chicago la policia tractava els joves blancs de classe mitjana com sempre havia tractat els negres. Això per força havia de fer canviar certes actituds.

Van trucar a la porta. George va corrugar el front, perplex. No esperava visites i no tenia ganes de parlar amb ningú. Va fer com si no sentís el timbre, esperant que el visitant marxés, però va tornar a sonar. «Podria no ser-hi», va pensar. «Com poden saber si hi sóc o no?». Van tornar a trucar, una bona estona, amb insistència, i va saber que qui trucava, fos qui fos, no pensava rendir-se.

Va obrir. Era la seva mare amb una safata de menjar embolicada a la mà.

Jacky el va mirar de dalt a baix.

—Ja m’ho pensava —va dir, i va entrar sense demanar permís.

Va posar la safata al forn i el va encendre.

—Dutxa’t —va ordenar al seu fill—. Afaita’t aquesta cara de llàstima i posa’t roba decent.

George volia discutir però no tenia esma. Era més fàcil fer el que li deia la seva mare.

Jacky es va posar a endreçar l’habitació: va deixar el cassó de sopa a l’aigüera de la cuina, va plegar els diaris que hi havia escampats pertot arreu i va obrir finestres.

George es va retirar a la seva habitació. Es va treure els calçotets, es va dutxar i es va afaitar. No valia la pena. L’endemà tornaria a estar tirat al sofà.

Es va posar uns pantalons de cotó i una camisa blava, i va tornar a la sala. El menjar feia bona olor, no ho podia negar. Jacky havia parat la taula de la cuina.

—Seu —va dir—. El sopar està a punt.

Li havia fet pollastre rostit amb salsa de crema de tomàquet amb xilis verds i una capa de formatge cruixent. George no s’hi va poder resistir i se’n va menjar dues racions. En acabat la seva mare va rentar els plats i els va eixugar.

Es va asseure amb ell per veure la informació sobre la convenció. El senador Abraham Ribicoff tenia la paraula i proposava George McGovern, un candidat d’última hora, com a alternativa pacífica.

«Si George McGovern presideix els Estats Units, no hi haurà tàctiques de la Gestapo als carrers de Chicago», va dir. Aquestes paraules van causar un gran enrenou entre la concurrència.

—Mira com les engalta —va dir Jacky.

De cop la sala de convencions va quedar en silenci. Es va veure una imatge de l’alcalde Daley. Semblava una granota gegant, amb els ulls protuberants, les galtes que li penjaven i un coll que era un cúmul de sacsons de greix. Es va oblidar que era a la televisió —com els policies— i es va posar a insultar Ribicoff a crits.

Els micròfons no van copsar el que deia.

—Què deu haver dit? —va murmurar George.

—T’ho puc dir —va dir Jacky—. Sé llegir els llavis.

—No m’ho havies dit mai.

—Quan tenia nou anys em vaig quedar sorda. Van tardar molt a descobrir què em passava. Al final em van operar i vaig recuperar l’oïda. Però mai no he oblidat com llegir els llavis.

—Molt bé, mare, demostra-m’ho. Què ha dit l’alcalde Daley a Abe Ribicoff?

—Ha dit: «Que et donin pel cul, fill de puta jueu». Això és el que ha dit.

Walli i Beep s’estaven al quinzè pis del Chicago Hilton, on tenia la seu la campanya de McCarthy. Dijous, l’últim dia de la convenció, quan van anar a la seva habitació, estaven cansats i desanimats. Havien perdut: Hubert Humphrey, vicepresident de Johnson, havia estat elegit candidat demòcrata. L’elecció presidencial es dirimiria entre dos homes que donaven suport a la guerra del Vietnam.

Ni tan sols tenien herba per fumar. Ho havien deixat temporalment per no donar peu a la premsa per desprestigiar McCarthy. Van mirar la televisió una estona i després se’n van anar al llit massa deprimits per fer l’amor.

—Quin horror, dues setmanes més i hauré de tornar a classe —va dir Beep—. No sé com m’ho faré.

—Em sembla que gravaré un disc —va dir Walli—. Tinc cançons noves.

—Creus que podràs fer les paus amb en Dave? —va dir Beep, dubtosa.

—No. M’agradaria, però no ho faré. Quan em va trucar per dir-me que havia vist la meva família al Berlín Oriental es va mostrar molt fred amb mi, i això que m’estava fent un gran favor.

—Ostres, li vam fer molt de mal —va dir Beep amb tristesa.

—A més, li va molt bé en solitari. Té un programa de televisió i tot.

—Com vols fer un àlbum, doncs?

—Aniré a Londres. En Lew em farà de bateria, i en Buzz tocarà el baix: estan emprenyats amb en Dave per haver desfet el grup. Gravaré les pistes bàsiques amb ells i després faré les veus tot sol, i dedicaré un temps a afegir sons, acords de guitarra i harmonies vocals, i, si cal, corda i trompetes.

—Carai, sí que ho tens pensat.

—He tingut temps. Fa mig any que no trepitjo un estudi.

Van sentir un cop fort, soroll de fusta estellada i l’habitació es va il·luminar amb la llum del passadís. Walli, incrèdul i espantat, va saber que algú havia esbotzat la porta. Va apartar els llençols i va saltar del llit.

—Què passa, collons! —va cridar.

Es van encendre els llums de l’habitació i va veure dos policies de Chicago uniformats que entraven per la porta esbotzada.

—Però què passa? —va insistir.

Com a resposta, un d’ells el va pegar amb la porra.

Walli va esquivar-la i en comptes del cap la porra va aterrar dolorosament sobre la seva espatlla. Va cridar de dolor i Beep va xisclar.

Agafant-se l’espatlla ferida, Walli va recular cap al llit. El policia va brandar la porra una altra vegada, Walli va saltar enrere, va caure sobre el llit i la porra li va colpejar la cama. Va rugir de dolor.

Els dos policies van alçar les porres. Walli va rodolar per protegir Beep. Una porra li va pegar a l’esquena i una altra al maluc. Beep cridava.

—Pareu, sisplau, pareu, no hem fet res, pareu de pegar-li!

Walli va rebre dos cops escruixidors més i va pensar que es desmaiaria. Llavors tot d’una la pallissa es va acabar i es van sentir dos parells de passos de botes pesants que travessaven l’habitació i en sortien.

Walli es va apartar de Beep.

—Quin mal, merda —va esbufegar.

Beep es va agenollar per veure-li les ferides.

—Per què ho han fet? —va preguntar.

Walli va sentir a fora soroll de més portes esbotzades i més persones que cridaven en ser arrencades del llit i colpejades.

—La policia de Chicago pot fer el que li dóna la gana —va dir—. És pitjor que al Berlín Oriental.

A l’octubre, en un avió que anava a Nashville, Dave Williams estava assegut al costat d’un simpatitzant de Nixon.

Dave es dirigia a Nashville per gravar un disc. El seu estudi de Napa, a Daisy Farm, encara no estava acabat. A més, alguns dels millor músics eren a Nashville. Dave creia que la música rock s’estava tornant massa cerebral, amb so psicodèlic i solos de guitarra de vint minuts, i per això havia decidit fer un àlbum de cançons pop clàssiques de dos minuts, «The Girl of My Best Friend», «I Heard It through the Grapevine» i «Woolly Bully». A més a més, sabia que Walli estava gravant un àlbum en solitari a Londres i no volia ser menys.

Però tenia una altra raó, Little Lulu Small, que havia flirtejat amb ell a la gira de l’All-Star Beat Review, vivia a Nashville i treballava com a cantant de suport. Necessitava algú que l’ajudés a oblidar Beep.

A la primera pàgina del diari hi havia una fotografia de la cerimònia de lliurament de les medalles de la cursa dels dos-cents metres dels Jocs Olímpics de Mèxic. El guanyador de l’or era Tommie Smith, un nord-americà negre, que havia batut el rècord mundial. Un australià blanc s’havia endut la plata, i un altre nord-americà negre, el bronze. Tots tres homes portaven insígnies en favor dels drets humans a les americanes olímpiques. Mentre tocaven l’himne, els dos atletes nord-americans van acotar el cap i van alçar el puny, era la salutació dels Panteres Negres, i tots els diaris havien publicat aquesta foto a la primera plana.

—Vergonyós —va dir l’home que hi havia assegut al costat de Dave, a primera classe.

Tenia uns quaranta anys i portava un vestit d’executiu amb camisa blanca i corbata. Havia tret un document gruixut del maletí i hi feia anotacions amb un retolador.

Normalment, Dave evitava parlar amb ningú als avions. Les converses acabaven degenerant en una entrevista sobre com era realment ser una estrella del pop i ho trobava pesat. Però semblava que aquell home no sabés qui era ell, i Dave sentia curiositat per saber què li passava pel cap a un paio com aquell.

—Veig que el president del Comitè Olímpic Internacional els ha expulsat dels jocs —va continuar el seu veí—. Així m’agrada.

—El president és Avery Brundage —va dir Dave—. Al meu diari diu que el 1936, quan es van celebrar els Jocs a Berlín, va defensar el dret dels alemanys a fer la salutació nazi.

—Això tampoc no em sembla bé —va dir l’executiu—. Els Jocs no han de tenir res a veure amb la política. Els nostres atletes competeixen com a nord-americans.

—Són nord-americans quan guanyen curses i quan els allisten a l’exèrcit —va dir Dave—. Però només són negres quan volen comprar-se una casa al costat de la seva.

—Miri, defenso la igualtat, però normalment els canvis lents són millors que els ràpids.

—Potser hauríem de tenir un exèrcit només de blancs al Vietnam, fins que estiguem segurs que la societat nord-americana està preparada per a la igualtat.

—També estic en contra de la guerra —va dir l’home—. Si els vietnamites són tan ximples per voler ser comunistes, ja s’ho faran. Són els comunistes dels Estats Units els que ens haurien de preocupar.

Dave tenia la sensació que l’home venia d’un planeta llunyà.

—A què es dedica?

—Venc publicitat per a la ràdio. —Li va allargar la mà—. Ron Jones.

—Dave Williams. Em dedico a la música. Si em permet la curiositat, a qui votarà al novembre?

—A Nixon —va dir Jones sense dubtar-ho.

—Però si està en contra de la guerra i a favor dels drets civils per als negres, encara que sigui a poc a poc…, vol dir que està d’acord amb Humphrey en aquests temes.

—A fer punyetes. Tinc dona i tres fills, una hipoteca i les lletres del cotxe; aquests són els temes que m’interessen. M’he matat per arribar a ser director de vendes regional i tinc la possibilitat de ser director de vendes nacional d’aquí a uns anys. He treballat com un burro per arribar fins aquí i això no m’ho prendrà ningú: ni els negres revoltats, ni els hippies drogats, ni els comunistes que treballen per a Moscou, i menys encara un liberal tou com Hubert Humphrey. Tant me fa el que digui de Nixon, defensa les persones com jo.

En aquell moment, i amb una sensació aclaparadora de fatalitat, Dave va tenir la sensació que Nixon guanyaria.

George Jakes es va posar un vestit, una camisa blanca i corbata, per primera vegada des de feia mesos, i va sortir a dinar amb Maria Summers al Jokey Club. L’havia convidat ella.

George s’imaginava el que havia passat. Maria devia haver parlat amb Jacky, que li devia haver dit que el seu fill es passava el dia somicant al seu pis sense fer res. Segur que Maria li havia dit que ja era hora de tornar al món.

No tenia cap estímul. La seva vida estava acabada. Bobby era mort i el pròxim president seria o bé Humphrey o bé Nixon. Ja no podia fer res ni per posar fi a la guerra ni per aconseguir la igualtat per als negres, ni tan sols per impedir que la policia apallissés tots els que li desagradaven.

Malgrat tot, va acceptar dinar amb Maria. Es coneixien de feia molts anys.

Maria continuava sent bonica però d’una manera madura. Portava un vestit negre amb una jaqueta que feia conjunt i un collaret de perles. Projectava confiança en ella mateixa i autoritat. Semblava el que era, una buròcrata de nivell mitjà i amb futur del Departament de Justícia. No va voler prendre un aperitiu i van demanar el dinar.

—No se supera mai —va dir a George, quan el cambrer se’n va haver anat.

George va entendre que comparava el seu dol per Bobby amb el dolor que ella mateixa havia sentit quan Jack va morir.

—Tens un forat al cor i no se’n va mai —va dir.

George va assentir. Tenia tanta raó que li costava no plorar.

—Treballar és la millor cura —va continuar dient Maria—. Això i el temps.

George va pensar que ella havia sobreviscut. La pèrdua que ella havia viscut era encara pitjor perquè havia estat l’amant de Jack Kennedy, no només una amiga.

—Em vas ajudar molt —va dir—. Em vas aconseguir la feina a Justícia. Va ser la meva salvació: un nou ambient, un projecte nou.

—Però no un amant nou.

—No.

—Encara vius sola?

—Tinc dos gats —va dir—. En Julius i en Loopy.

George va assentir. El fet de ser soltera la devia haver ajudat a ascendir al Departament de Justícia. No els agradava promocionar dones casades que podien quedar embarassades i marxar, però una perfecta soltera tenia més possibilitats.

Van arribar els plats i tots dos van menjar en silenci uns minuts. Llavors Maria va deixar la forquilla.

—Vull que tornis a treballar, George.

El va commoure la seva preocupació i el seu afecte, i va admirar la determinació ferma amb què havia reconduït la seva vida, però no va sentir gens d’entusiasme. Va fer un gest d’indiferència.

—Bobby és mort, McCarthy ha perdut la nominació. Per qui vols que treballi?

—Per Fawcett Renshaw —va dir, i això el va sorprendre.

—Aquells cabrons? —Fawcett Renshaw era el despatx d’advocats de Washington que havia ofert a George una feina quan es va graduar i que la va retirar quan van saber que havia participat en el Viatge per la Llibertat.

—Series el seu expert en drets civils —va afegir Maria.

George ho va trobar divertit. En aquell moment la participació en un moviment de drets civils li havia impedit treballar a Fawcett Renshaw i set anys després era un avantatge per a ell. «Malgrat tot hem guanyat algunes batalles», va pensar. Es va començar a sentir millor.

—Has treballat a Justícia i al Capitoli, o sigui que tens un coneixement de primera mà valuosíssim —va continuar Maria—. I, saps què? De sobte als despatxos d’advocats de Washington s’ha posat de moda tenir un advocat negre en nòmina.

—Com saps què vol Fawcett Renshaw? —va preguntar George.

—Al Departament de Justícia tenim molta relació amb ells. Normalment per intentar que els seus clients compleixin les lleis.

—Acabaria defensant corporacions que vulneren la legislació dels drets civils.

—Agafa-t’ho com una experiència d’aprenentatge. Tindràs coneixement de primera mà sobre com funciona la legislació sobre igualtat en la vida real. Et serà útil si mai tornes a la política. I mentrestant guanyaràs diners.

George no sabia si mai tornaria a la política.

Va aixecar el cap i va veure que el seu pare s’acostava des de l’altra punta del restaurant.

—Just ara acabo de dinar —va dir Greg, quan va ser al seu costat—, puc prendre cafè amb vosaltres?

George va sospitar que aquella trobada aparentment casual havia estat planificada per Maria. També va recordar que el vell Renshaw, el soci més antic del despatx, era un amic d’infància de Greg.

—Li deia a George que havia de tornar a treballar —va dir Maria a Greg—. Fawcett Renshaw hi té interès.

—En Renshaw m’ho va comentar. Els faries un favor. Els teus contactes no tenen preu.

—Sembla que guanyarà Nixon —va dir George, dubtós—. Els meus contactes són gairebé tots demòcrates.

—Continuen sent útils. A més, no espero que Nixon duri gaire. S’estavellarà i es cremarà.

George va alçar les celles. Greg era la mena de republicà liberal que hauria preferit un home com Nelson Rockefeller com a candidat a la presidència. Tot i això, el que havia dit era sorprenentment deslleial amb el partit.

—Creus que el moviment per la pau destruirà Nixon? —va preguntar George.

—Ja t’agradaria. És més probable que sigui al contrari. En Nixon no és en Lyndon Johnson. En Nixon entén la política exterior, segurament millor que molta gent de Washington. No et deixis enganyar per les ximpleries que diu dels comunistes, això només ho fa per acontentar els votants dels càmpings de caravanes. —Greg era un esnob—. En Nixon ens traurà del Vietnam i dirà que hem perdut la guerra perquè el moviment per la pau ha minat els militars.

—Llavors què el farà caure?

—Nixon és un mentider —va dir Greg—. Pràcticament menteix cada vegada que obre la boca. El 1952, quan van guanyar els republicans, Nixon va afirmar que havien descobert milers de subversius al govern anterior.

—Quants en vas trobar, tu?

—Cap. Ni un. Sí, era un congressista jove. Després va dir a la premsa que als arxius de l’administració demòcrata sortint havien trobat un informe sobre com convertir els Estats Units al socialisme. Els periodistes li van demanar per veure’l.

—No en tenia cap còpia.

—Correcte. També va dir que tenia un memoràndum comunista secret sobre com pensaven treballar a través del Partit Demòcrata. Tampoc no el va veure mai ningú. Sospito que la seva mare no li va dir mai que mentir és pecat.

—En política hi ha molta falsedat —va admetre George.

—I en molts altres àmbits de la vida. Però poques persones menteixen tant i amb tant desvergonyiment com Nixon. És un estafador i un bandit. Fins ara se n’ha sortit. Hi ha gent que se’n surt. Però ser president és una altra cosa. Els periodistes saben que se’ls ha mentit sobre el Vietnam, i cada vegada n’hi ha més que miren amb lupa tot el que diu el govern. L’enxamparan i llavors caurà. I saps què et dic? No entendrà mai per què. Dirà que la premsa l’hi tenia jurada des de bon començament.

—Espero que tinguis raó.

—Agafa la feina, George —va suplicar Greg—. Hi ha moltes coses per fer.

—Potser l’agafaré —va dir George.

Claus Krohn era pèl-roig. Els cabells del cap eren d’un marró rogenc fosc, però el pèl de la resta del cos tenia un color ataronjat. Rebecca estava especialment encantada amb el triangle que li creixia des de l’engonal fins a prop del melic. Era el que mirava quan feia sexe oral, que li agradava tant com a ell o més.

Estava estirada amb el cap repenjat a la panxa d’ell i jugava mandrosament amb els dits entre els pèls rinxolats. Eren al pis de Claus un dilluns a la nit. Els dilluns al vespre Rebecca no tenia reunió, però feia veure que sí i el seu marit feia veure que s’ho creia.

La qüestió física era fàcil. Els sentiments eren més difícils de gestionar. Era tan complicat mantenir aquells dos homes en compartiments separats del seu cap que sovint tenia ganes de deixar-ho córrer. Se sentia espantosament culpable de ser infidel a Bernd. Però la recompensa eren relacions sexuals apassionades i satisfactòries amb un home encantador que l’adorava. I Bernd li havia donat permís per fer-ho. S’ho recordava una vegada i una altra.

En aquells moments tothom ho feia. L’únic que es necessitava era amor. Rebecca no era una hippie —era mestra d’escola i una política municipal respectada—, però també l’afectava el clima de promiscuïtat, gairebé com si sense voler aspirés la marihuana de l’ambient. «Per què no?», pensava. «Quin mal hi ha?».

Quan mirava enrere i examinava els trenta-set anys de la seva vida, només lamentava coses que no havia fet: no havia estat infidel al podrit del seu primer marit; no s’havia quedat embarassada de Bernd quan encara era possible; no havia fugit de la tirania de l’Alemanya de l’Est molts anys abans.

Si més no mai no lamentaria no haver fet l’amor amb Claus.

—Estàs contenta? —va preguntar Claus.

«Sí», va pensar ella, «quan per un moment m’oblido de Bernd».

—Tu diràs —va dir—. No jugaria amb el teu pèl púbic, si no.

—M’encanta estar amb tu, però el temps sempre es fa curt.

—Ja ho sé. M’agradaria tenir una altra vida per poder-la passar tota amb tu.

—Em conformaria amb un cap de setmana.

Massa tard, Rebecca va veure on aniria a parar la conversa. Es va quedar sense respiració.

Era el que li feia por. Els vespres de dilluns no eren suficients. Potser mai no havia estat realista pensar que Claus es conformaria amb una vegada a la setmana.

—Tant de bo no ho haguessis dit —va dir.

—Podries trobar una infermera que s’ocupés de Bernd.

—Sé que podria.

—Podríem anar amb cotxe a Dinamarca, on no ens coneix ningú. Estar-nos en un hotelet a la costa. Passejar per una d’aquelles platges inacabables i respirar l’aire salabrós.

—Sabia que això passaria. —Rebecca es va aixecar. Nerviosa, va buscar la roba interior—. Només era qüestió de temps.

—Ei, calma! No t’estic obligant a res.

—Ja ho sé, ets molt bona persona.

—Si no et veus amb cor de sortir un cap de setmana, tranquil·la, no ho farem.

—No, no ho farem. —Va trobar les calces i se les va posar; va buscar els sostenidors.

—Llavors per què et vesteixes? Encara tenim almenys mitja hora més.

—Quan vam començar em vaig jurar que ho aturaria abans no es tornés seriós.

—Ei! Sento haver-te proposat passar un cap de setmana amb tu. No ho tornaré a fer, t’ho prometo.

—Aquest no és el problema.

—Quin és el problema, doncs?

—Que sí que vull sortir amb tu. Això és el que em preocupa. Ho vull més que tu.

La va mirar perplex.

—Aleshores…

—He d’escollir. No us puc estimar tots dos alhora més temps.

Es va cordar la cremallera del vestit i es va posar les sabates.

—Escull-me a mi —va suplicar Claus—. Has donat sis llargs anys a Bernd. No n’hi ha prou? No és motiu suficient per estar content?

—Li vaig fer una promesa.

—Trenca-la.

—Una persona que trenca una promesa es degrada. És com perdre un dit. És pitjor que està paralitzat, que només és una cosa física. Si les teves promeses no valen res és la teva ànima la que s’esquinça.

—Tens raó —va dir Claus, avergonyit.

—Gràcies per estimar-me, Claus. No oblidaré mai ni un sol segon dels nostres vespres de dilluns.

—No em puc creure que t’estigui perdent. —Es va girar.

Rebecca volia fer-li un últim petó, però va decidir que era millor deixar-ho córrer.

—Adéu —va dir, i se’n va anar.

Al final, les eleccions es van decidir pels pèls.

Al setembre, Cam estava entusiasmat i convençut que Richard Nixon guanyaria. Les enquestes li donaven un ampli marge. Les agressions policials al Chicago demòcrata, fresques en la memòria dels espectadors de televisió, van perjudicar el seu oponent, Hubert Humphrey. Però al setembre i l’octubre Cam va aprendre que la memòria dels votants era follament efímera. Amb gran horror de Cam, Humphrey va començar a escurçar la distància. El divendres anterior a les eleccions, l’enquesta Harris deia que Nixon guanyava per 40-37; dilluns, la Gallup donava Nixon vencedor per 42-40; el dia de les eleccions, la Harris posava Humphrey al capdavant «per un cap».

La nit de les eleccions, Nixon es va instal·lar en una suite de les Torres Waldorf de Nova York. Cam i altres voluntaris clau es van reunir en una habitació més modesta, amb un televisor i una nevera plena de cerveses. Cam va donar un cop d’ull al voltant i va especular amb il·lusió sobre quants dels que eren allà tindrien feina a la Casa Blanca si Nixon guanyava aquella nit.

Cam havia conegut una noia seriosa i no especialment bonica que es deia Stephanie Maple, i tenia l’esperança que anessin al llit plegats, per celebrar la victòria de Nixon o per consolar-se de la derrota.

A dos quarts de dotze van veure Herb Klein, el cap de premsa de Nixon des de feia molt de temps, que parlava des de la cavernosa sala de premsa uns quants pisos més avall.

—Encara creiem que podem guanyar per tres o cinc milions de vots, però en aquest moment sembla que s’acosta més als tres milions.

Cam va mirar Stephanie i va alçar les celles. Sabien que Herb s’ho inventava. A mitjanit, un cop començat el recompte, Humphrey anava davant per sis-cents mil vots. Llavors, quan passaven deu minuts de les dotze, van arribar notícies que van desinflar les esperances de Cam: la CBS informava que Humphrey havia guanyat a Nova York, i no pels pèls sinó per mig milió de vots.

Tots els ulls es van posar sobre Califòrnia, on la votació continuava durant tres hores més un cop tancades les meses a l’est. Califòrnia es va decantar per Nixon, de manera que els vots decisius eren en aquells moments a Illinois.

Ningú no podia predir els resultats d’aquest estat. La màquina del Partit Demòcrata de l’alcalde Daley sempre mentia descaradament. Però el poder de Daley podia haver disminuït arran de la imatge de la policia atonyinant nanos en directe a la televisió? De veritat donava suport a Humphrey? El candidat demòcrata havia criticat veladament Daley. «L’agost passat, Chicago es va omplir de dolor», va dir. Però els canalles tenien la pell fina i hi havia rumors que Daley estava tan disgustat que el seu suport a Humphrey era poc entusiasta.

Fos quin fos el motiu, el fet és que al final Daley no va aconseguir que Illinois es decantés per Humphrey.

Quan la televisió va anunciar que Nixon havia guanyat l’estat per cent quaranta mil vots, els voluntaris de la campanya del republicà van esclatar de joia. S’havia acabat la incertesa, havien guanyat.

Es van felicitar els uns als altres una estona fins que cadascú va anar a la seva habitació per dormir una mica abans del discurs de la victòria de Nixon que tindria lloc l’endemà al matí.

—Vols prendre una altra copa? —va dir Cam a Stephanie en veu baixa—. Tinc una ampolla a l’habitació.

—Ui, no, gràcies —va dir la noia—. Estic baldada.

—Potser un altre dia —va fer ell, dissimulant la decepció.

—Sí.

Quan es dirigia a la seva habitació, Cam es va trobar John Ehrlichman.

—Felicitats!

—A tu també, Cam.

—Gràcies.

—Quan et gradues?

—Al juny.

—Quan tinguis la graduació vine’m a veure. Potser et podré oferir una feina.

Era el que Cam somiava.

—Gràcies.

Va entrar a l’habitació molt animat, malgrat el rebuig de Stephanie. Va posar el despertador i es va estirar al llit, exhaust però triomfant. Nixon havia guanyat. Els liberals i decadents seixanta s’acabarien. A partir de llavors la gent hauria de treballar de valent per tenir el que volgués, no ho exigiria anant a una manifestació. Els Estats Units tornarien a ser forts, disciplinats, conservadors i rics. A Washington hi hauria un altre règim.

I Cam en formaria part.





SETENA PART


Cintes

1972-1974





46


Jacky Jakes va cuinar pollastre fregit, moniatos, col i pa de blat de moro.

—A fer punyetes el règim —va dir Maria Summers, i va menjar de gust.

Aquesta mena de menjar li encantava. Es va fixar que George menjava poc, una mica de pollastre i col, i gens de pa. Sempre havia tingut gustos refinats.

Era diumenge. Maria considerava els Jakes gairebé com de la família. Havia començat a anar-hi feia quatre anys, quan va ajudar George a entrar a treballar a Fawcett Renshaw. Aquell dia d’Acció de Gràcies, George va convidar Maria a casa la seva mare per al tradicional sopar de gall dindi. Confiava que tots s’animessin una mica després de la victòria electoral de Nixon que havia aixafat totes les seves esperances. Maria enyorava la seva família, que vivia molt lluny, a Chicago, i l’hi va agrair. Apreciava la combinació d’afecte i bel·ligerància de Jacky, i aquesta també semblava haver-li agafat afecte. D’aleshores ençà Maria els anava a veure cada dos mesos.

Després de sopar van seure a la sala.

—Tu en tens alguna al cap —va dir Jacky quan George va sortir de l’habitació—. Què amagues?

Maria va sospirar. Jacky era perceptiva.

—He de prendre una decisió difícil —va dir Maria.

—Amor o feina?

—Feina. Mira, al començament semblava que el president Nixon no seria tan dolent com temíem. Ha fet més per als negres del que ningú s’esperava. —I va afegir, comptant amb els dits—: Un, ha obligat els sindicats de la construcció a acceptar més negres. Els sindicats s’hi van oposar però ell es va mantenir ferm. Dos, ha impulsat el negoci de les minories. En tres anys, el percentatge de contractes del govern amb empreses de les minories ha pujat de vuit milions de dòlars a dos-cents quaranta-dos. Tres, ha posat fi a la segregació a les escoles. Les lleis ja existien, però Nixon les ha fet complir. Quan acabi el primer mandat de Nixon la proporció de nens en escoles només per a negres al sud estarà per sota del deu per cent, quan abans era el seixanta-vuit per cent.

—Entesos. N’estic convençuda. Quin és el problema, doncs?

—Que l’administració també fa coses que estan malament…, que són delictes, vull dir. El president es comporta com si pensés que no ha de complir la llei!

—Creu-me, noia, tots els delinqüents ho pensen, això.

—La qüestió és que els funcionaris públics hauríem de ser discrets. El silenci forma part del nostre codi. No denunciem els polític encara que no estiguem d’acord amb el que fan.

—Mmm. Dos principis morals en conflicte. La lleialtat amb el teu cap es contradiu amb la lleialtat amb el teu país.

—Podria deixar la feina i problema resolt. Segurament guanyaria més en una empresa privada, però Nixon i els seus sequaços continuarien fent, com si fossin gàngster de la màfia. I no vull treballar al sector privat. Vull construir una societat millor, sobretot per als negres. Hi he dedicat molts anys de la meva vida; ho hauria de deixar només perquè en Nixon sigui un malfactor?

—Moltes persones vinculades al govern parlen amb la premsa. No paro de llegir articles sobre el que diuen les «fonts» als periodistes.

—Estem enrabiats perquè Nixon i Agnew van ser escollits prometent llei i ordre. Són uns hipòcrites descarats i això ens posa furiosos.

—Doncs has de decidir si ho vols filtrar a la premsa.

—És el que estic pensant.

—Si ho fas —va dir Jacky, nerviosa—, vés amb molt de compte.

Maria i George van anar amb Jacky al servei vespertí de l’església evangèlica de Bethel i, després, George va acompanyar Maria a casa. Encara tenia el vell Mercedes descapotable blau fosc que s’havia comprat tot just arribat a Washington.

—Es pot dir que he canviat totes les peces del cotxe —va dir—. M’ha costat una fortuna.

—Doncs quina sort que guanyis una fortuna a Fawcett Renshaw.

—Em va bé.

Maria es va adonar que tenia les espatlles tan tenses que li feia mal l’esquena. Va intentar relaxar la musculatura.

—George, he de parlar amb tu d’una cosa seriosa.

—Digues.

Maria va dubtar. Ara o mai.

—Els últims mesos, al Departament de Justícia, per ordre directa de la Casa Blanca, s’han anul·lat investigacions antimonopoli de tres corporacions diferents.

—Algun motiu?

—No en van donar cap. Però totes tres eren donants importants de la campanya de Nixon del 1968 i s’espera que financin la campanya electoral d’enguany.

—Però si això és obstruir el curs de la justícia descaradament! És un delicte!

—Exactament.

—Sabia que Nixon era un mentider, però no que fos un malfactor.

—Sí que costa de creure.

—Per què m’ho expliques?

—Vull passar la informació a la premsa.

—Ostres, Maria, això és perillós.

—Estic disposada a córrer el risc. Però aniré amb molt de compte, molt.

—Ben fet.

—Coneixes cap periodista?

—I tant. Hi ha en Lee Montgomery, per exemple.

—Vaig sortir amb ell uns dies —va dir Maria dibuixant un somriure.

—Me’n recordo… Te’l vaig presentar jo.

—Això significa que sap que hi ha una relació entre tu i jo. Si li filtressis una informació que jo et passés, es preguntaria per la font i jo seria la primera persona en qui pensaria.

—Tens raó, no és bona idea. Què et sembla en Jasper Murray?

—El cap de l’oficina de Washington de This Day? Seria ideal. De què el coneixes?

—El vaig conèixer fa anys, quan era periodista universitari i perseguia la Verena perquè li aconseguís una entrevista amb Martin Luther King. Fa sis mesos, en una conferència de premsa que feia un dels meus clients se’m va acostar. Es veu que quan King va morir era a Memphis, al motel, enraonant amb la Verena, i tots dos van veure com el ferien. Em va preguntar per ella. Li vaig haver de dir que no en sabia res; crec que n’estava una mica enamorat.

—Com la majoria dels homes.

—Jo inclòs.

—Aniràs a veure en Murray? —Maria estava tensa, li feia por que George s’hi negués, que no s’hi volgués involucrar—. Li diràs el que t’he explicat?

—I jo què seria…, el teu intermediari? No hi hauria relació directa entre tu i en Jasper?

—No.

—Com en una pel·lícula de James Bond.

—Ho faràs? —Maria va aguantar la respiració.

—Pots estar-ne segura —va dir George amb un somriure.

El president Nixon estava rabiós.

Estava assegut a la seva gran taula sobre dos pedestals del Despatx Oval, emmarcat per les cortines daurades de la finestra. Tenia l’esquena encorbada, el cap cot; les celles espesses juntes expressaven enuig. L’ombra d’una barba que no s’acabava d’afaitar mai del tot li enfosquia la cara, de galtes fluixes, com sempre. El llavi inferior sobresortia donant forma a un dels trets que el caracteritzaven, una expressió d’insolència sempre a punt de convertir-se en autocompassió.

Tenia una veu greu, rasposa, cavernosa.

—Tant se me’n fot el que feu —va dir—. Feu el que hagueu de fer per aturar aquestes filtracions i impedir que es continuï divulgant informació no autoritzada.

Cam Dewar i el seu cap, John Ehrlichman, escoltaven de peu dret. Cam era alt, com el seu pare i el seu avi, però Ehrlichman encara era més alt. Ehrlichman ocupava el càrrec d’ajudant del president en Afers Interns. Aquest modest títol, però, era enganyós, perquè, de fet, era un dels assessors més propers de Nixon.

Cam sabia per què estava enfadat el president. Tothom havia vist This Day la nit anterior. Jasper Murray havia posat la lent de la seva càmera indiscreta en els patrocinadors de la companyia de Nixon. Afirmava que Nixon havia anul·lat les investigacions antimonopoli de tres corporacions importants, i totes tres li havien fet donacions substancials.

I era veritat.

Pitjor encara, Murray havia insinuat que qualsevol empresa que necessités desviar una investigació en aquell any d’eleccions presidencials només havia de fer una forta contribució a la Comissió per a la Reelecció del President, coneguda com a CREEP.

Cam s’imaginava que això també era veritat.

Nixon utilitzava el poder de la presidència per ajudar els seus amics. També atacava els seus enemics i encarregava auditories i altres investigacions per examinar les empreses que feien donacions als demòcrates.

Cam trobava tan hipòcrita la informació de Murray que li feia fàstic. Tothom sabia que era així com funcionava la política. D’on es pensaven que sortien els diners per a les campanyes electorals? Els germans Kennedy haurien fet el mateix si no haguessin estat podrits de diners!

Les filtracions a la premsa havien infestat la presidència de Nixon. El New York Times havia tret a la llum els bombardejos altament secrets de Nixon sobre Cambodja, país veí del Vietnam, citant fonts anònimes de la Casa Blanca. El periodista especialitzat Seymour Hersh va revelar que soldats dels Estats Units havien assassinat centenars de persones innocents en un poble vietnamita anomenat My Lai, una atrocitat que el Pentàgon havia fet mans i mànigues per tapar. Pel gener del 1972, la popularitat de Nixon era en el punt més baix.

Dick Nixon s’ho agafava com una cosa personal. Tot s’ho agafava com una cosa personal. Aquell matí semblava dolgut, traït, indignat. Creia que el món estava ple de gent que l’hi tenia jurada, i les filtracions confirmaven la seva paranoia.

Cam també estava enrabiat. Quan li van donar la feina a la Casa Blanca esperava formar part d’un grup que canviaria els Estats Units. Però tot el que l’administració Nixon intentava fer era soscavat pels liberals a través dels mitjans de comunicació i minat per les seves «fonts» traïdores dins del govern. La frustració era constant.

—Aquest Jasper Murray… —va dir Nixon.

Cam se’n recordava, de Jasper. Es va allotjar a la casa dels Williams a Londres deu anys enrere, quan la família Dewar hi va viure temporalment. Allò sí que era un niu de criptocomunistes.

—És jueu? —va preguntar Nixon.

Cam s’impacientava i hi va posar cara inexpressiva. Nixon tenia idees guillades i una d’aquestes idees era que els jueus eren espies per naturalesa.

—No ho crec —va dir Ehrlichman.

—El vaig conèixer fa anys, a Londres —va dir Cam—. La seva mare és mig jueva. El seu pare és oficial de l’exèrcit britànic.

—És anglès, en Murray?

—Sí, però això no ho podem utilitzar contra ell perquè va servir a l’exèrcit dels Estats Units al Vietman. Va entrar en combat i té medalles que ho demostren.

—Doncs troba la manera d’aturar aquestes filtracions. No vull sentir per què no es pot fer. No vull excuses. Vull resultats. Vull que es faci, costi el que costi.

Aquesta manera de parlar combativa agradava a Cam. Es va sentir eufòric.

—Gràcies, senyor president —va dir Ehrlichman, i van sortir tots dos.

—Això sí que és parlar clar! —va dir Cam, impacient, tan bon punt van ser fora del Despatx Oval.

—Cal que posem en Murray sota vigilància —va dir Ehrlichman amb determinació.

—Ara mateix m’hi poso —va dir Cam.

Ehrlichman va anar al seu despatx. Cam va sortir de la Casa Blanca i va caminar per l’avinguda Pennsylvania en direcció al Departament de Justícia.

«Vigilància» volia dir tota mena de coses. No era il·legal posar micròfons ocults en una habitació. Tanmateix, entrar al lloc d’amagat per col·locar un micròfon gairebé sempre implicava un delicte de violació de domicili o furt. I punxar telèfons i enregistrar converses telefòniques era il·legal…, amb excepcions. L’administració Nixon creia que punxar telèfons era legal si ho sancionava el fiscal general. Els darrers dos anys la Casa Blanca havia col·locat un total de disset aparells per intervenir telèfons, tots amb l’aprovació del fiscal general per raons de seguretat nacional i si els instal·lava l’FBI. Cam anava a buscar l’autorització que feia divuit.

El record que tenia de Jasper Murray de jove era vague, però tenia molt present la bonica Evie Williams, que havia rebutjat brutalment les proposicions de Cam quan tenia quinze anys. Quan li havia dit que estava enamorat d’ella, la resposta de la noia havia estat «No diguis bestieses». I després, quan Cam va insistir perquè li donés una raó, va dir «Estic enamorada d’en Jasper, idiota».

Es va dir que allò només eren drames ridículs d’adolescents. Evie s’havia convertit en una estrella de cinema i donava suport a totes les causes comunistes, des dels drets civils fins a l’educació sexual. En un incident famós al programa de televisió del seu germà havia fet un petó a Percy Marquand i va escandalitzar un públic que no estava acostumat a veure que blancs i negres es toquessin. Era evident que Evie ja no estava enamorada de Jasper. Havia sortit amb l’estrella de pop Hank Remington molt de temps, si bé tampoc ja no estaven junts.

Tanmateix el record del seu rebuig burleta coïa a Cam com una cremada. I les dones el continuaven rebutjant. Fins i tot Stephanie Maple, que no era gens bonica, l’havia rebutjat la nit de la victòria de Nixon. Més tard, quan tots dos van anar a treballar a Washington, Stephanie finalment va acceptar anar-se’n al llit amb Cam, però va donar per acabada la relació després de la primera nit, cosa que segons com encara era pitjor.

Cam sabia que ell era alt i desmanyotat, però el seu pare també ho era, i no havia tingut mai problemes per atraure les dones. Cam n’havia parlat indirectament amb la seva mare.

—Com és que et vas enamorar del pare? —va preguntar-li un dia—. No és que sigui un adonis.

—Oh, no, però era encantador —va dir ella.

Cam no entenia què volia dir amb això.

Va arribar al Departament de Justícia i va entrar a la Sala Gran, decorada amb aplics d’alumini art déco. No esperava tenir cap problema per obtenir l’autorització: John Mitchell, el fiscal general, era amic íntim de Nixon i havia estat el director de la seva campanya el 1968.

La porta d’alumini de l’ascensor es va obrir. Cam hi va entrar i va pitjar el botó del cinquè pis.

Després de deu anys de treballar a la burocràcia de Washington, Maria havia après a estar alerta. El seu despatx era al passadís que portava als despatxos del fiscal general i ella deixava la porta oberta per poder veure qui hi entrava i en sortia. Aquest dia estava especialment atenta; la nit anterior s’havia emès el programa de This Day basat en el que ella havia filtrat. Sabia que la reacció de la Casa Blanca seria explosiva i volia saber quina forma prendria.

Tan bon punt va veure que passava pel passadís un dels ajudants de John Ehrlichman es va aixecar de la cadira.

—El fiscal general està reunit i no se’l pot molestar —va dir, posant-se al seu costat. L’havia vist altres vegades. Era un noi blanc llargarut i matusser, amb unes espatlles com un penjador de filferro per penjar-hi el vestit. Coneixia la casta a què pertanyia: la dels intel·ligents i ingenus alhora. Li va dedicar el seu somriure més cordial—. El puc ajudar en alguna cosa?

—No és la mena de coses que es poden parlar amb una secretària —va dir ell irritat.

Les antenes de Maria van tremolar. Va pressentir el perill però va fingir que només desitjava ajudar.

—Aleshores és una sort que no sigui una secretària —va dir—. Sóc advocada. Em dic Maria Summers.

Era evident que Cam tenia dificultats per concebre que una dona negra fos advocada.

—On va estudiar? —va preguntar amb escepticisme.

Segurament s’esperava que li digués una ignota universitat per a negres.

—A la Facultat de Dret de Chicago —va tenir el plaer de dir Maria. Però no es va poder resistir a preguntar—: I vostè?

—No sóc advocat. —Va reconèixer—. Em vaig graduar en rus a Berkeley. Sóc Cam Dewar.

—N’he sentit a parlar. Treballa amb John Ehrlichman, oi? Per què no entrem al meu despatx?

—Esperaré el fiscal general.

—Es tracta del programa de la televisió d’ahir a la nit?

Cam va mirar al voltant furtivament. No els sentia ningú.

—Hem de fer-hi alguna cosa —va dir Maria amb vehemència—. El govern no pot treballar amb tantes filtracions a tota hora… —va continuar, fingint indignació—. És impossible!

L’actitud del noi es va estovar.

—És el que pensa el president.

—Però què hi podem fer?

—Necessitem una autorització per intervenir el telèfon d’en Jasper Murray.

Maria va empassar-se la saliva. «Gràcies a Déu que ho he sabut», va pensar.

—Molt bé… Ja era hora que algú fes alguna cosa —va dir, en canvi.

—Un periodista que reconeix que rep informació confidencial de dins del govern és un perill evident per a la seguretat nacional.

—Totalment d’acord. Miri, no s’amoïni per la paperassa. Deixaré un formulari d’autorització a la taula de Mitchell avui mateix. La signarà encantat, n’estic segura.

—Gràcies.

El va enxampar mirant-li els pits. Primer l’havia pres per una secretària, després per una negra i ara la veia com un parell de mamelles. Els homes joves eren molt previsibles.

—Això serà el que en diuen una «feina bruta» —va comentar Maria. La frase significava entrada il·legal en un domicili—. En Joe Hugo és el que se n’encarrega a l’FBI.

—L’aniré a veure ara mateix. —La seu de l’Agència era al mateix edifici—. Gràcies per la seva ajuda, Maria.

—A disposar, senyor Dewar.

Maria va observar com s’allunyava pel passadís i després va tancar la porta del seu despatx. Va agafar el telèfon i va marcar el número de Fawcett Renshaw.

—Voldria deixar un missatge per a en George Jakes —va dir.

Joe Hugo era un home pàl·lid d’ulls blaus prominents. Tenia trenta anys i escaig. Com tots els agents de l’FBI portava una roba implacablement conservadora: un vestit gris anodí, una camisa blanca, una corbata indefinida, sabates negres amb puntera. Cam també tenia gustos convencionals, però amb el seu vestit marró de ratlles blanques i solapes amples, i els pantalons acampanats, semblava un radical.

Cam va explicar a Hugo que treballava per a Ehrlichman.

—Cal que punxeu el telèfon d’en Jasper Murray, el periodista de televisió —va dir sense embuts.

—Punxar el telèfon de les oficines de This Day? —va dir Joe arrufant les celles—. Si s’arriba a saber…

—No el de les oficines, el de casa seva. El més probable és que els informants li truquin des d’una cabina a casa seva.

—Sigui com sigui és complicat. L’FBI ja no fa feines brutes.

—Què? Per què?

—El senyor Hoover creu que l’Agència corre el perill de carregar-se les culpes pel que fan altres persones del govern.

Cam no podia portar-li la contrària, en això. Si enxampaven l’FBI violant el domicili d’un periodista, el president s’afanyaria a negar que en tingués coneixement. Era així com anaven les coses. J. Edgar Hoover feia anys que vulnerava la llei, però per la raó que fos se n’havia atipat. Amb Hoover no se sabia mai, tenia setanta-set anys i els anys no l’havien tornat més sensat, precisament.

Cam va alçar la veu.

—El president ha demanat que se li punxi el telèfon, i el fiscal general està disposat a autoritzar-ho. Us hi negareu?

—Calma —va dir Hugo—. Sempre hi ha alguna manera d’atorgar al president el que vol.

—Això vol dir que ho fareu?

—Vol dir que hi ha una manera. —Hugo va escriure alguna cosa en un quadern i va arrencar-ne el full—. Truqui a aquest paio. Abans feia aquestes coses oficialment. Ara està jubilat, cosa que vol dir que ara les fa extraoficialment.

Cam no se sentia còmode amb la idea de fer les coses extraoficialment. Quines implicacions podia tenir? Però no era un bon moment per dubtar.

Va agafar el full de paper. Hi deia «Tim Tedder» i un número de telèfon.

—Li trucaré avui mateix —va dir Cam.

—Des d’una cabina —va dir Hugo.

L’alcalde de Roath, Mississipí, era al despatx de George Jakes a Fawcett Renshaw. Es deia Robert Denny.

—Digui’m Denny. Tothom em coneix per Denny. Fins i tot la meva dona em diu Denny —va dir.

Era la mena d’home contra el qual George havia combatut durant deu anys: un blanc racista estúpid, lleig, gras i malparlat.

A la seva ciutat s’estava construint un aeroport amb l’ajut del govern. Els receptors de fons federals havien de ser empreses que tinguessin en compte la igualtat d’oportunitats, i Maria havia sabut pel Departament de Justícia que al nou aeroport l’única feina que donarien al personal negre seria de mosso.

Era la mena de feina que solien oferir a George.

Denny era l’home més condescendent que es pogués imaginar.

—Al sud fem les coses d’una manera una mica diferent, George —va dir.

«Com si no ho sabés, cabró», va pensar George, «tu i els teus pinxos em vau trencar el braç fa onze anys i encara em fa un mal horrorós quan fa fred».

—A Roath la gent no se sentiria segura si a l’aeroport hi hagués treballadors negres —va continuar Denny—. Els faria por que les coses no es fessin correctament, des del punt de vista de la seguretat. Ja m’entén, oi?

«I tant que t’entenc, racista fastigós».

—El vell Renshaw és un bon amic meu.

Renshaw no era amic de Denny, i George ho sabia. El soci fundador només l’havia vist dues vegades, com a client, però Denny pretenia posar nerviós George. «Si no et portes bé, el teu cap s’enfadarà amb tu».

—M’ha dit que vostè era la persona més indicada a Washington per ajudar-me a treure’m de sobre el Departament de Justícia —va continuar Denny.

—El senyor Renshaw té raó. Ho sóc —va dir George.

A Denny l’acompanyaven dos regidors i tres ajudants, tots ells blancs. Es van acomodar, més relaxats. George els havia tranquil·litzat: el seu problema es podia resoldre.

—Vejam —va dir George—, es poden fer dues coses. Podem anar a judici i qüestionar el dictamen del Departament de Justícia. No són gaire llestos i podem trobar defectes de metodologia, errors als informes i enfocaments esbiaixats. Litigar és bo per al meu despatx, perquè els nostres honoraris seran elevats.

—Podem pagar —va dir Denny.

Era evident que l’aeroport era un projecte lucratiu.

—Però litigar té dues pegues —va continuar George—. Primer, que sempre hi ha endarreriments, i vostès volen que l’aeroport es construeixi i funcioni tan aviat com sigui possible. Segon, cap advocat no pot dir amb el cor a la mà què acabarà decidint el jutge. Mai no se sap.

—Això deu ser aquí, a Washington —va dir Denny.

Pel que semblava, els jutjats de Roath eren més adaptables als desitjos de Denny.

—L’alternativa seria negociar —va dir George.

—Això i què significaria?

—Introduir per etapes més empleats negres a tots els nivells.

—Prometi’ls el que sigui! —va exclamar Denny.

—No són estúpids del tot, i els pagaments estarien vinculats al compliment dels acords.

—Què creu que voldran?

—Al Departament de Justícia no li importa realment, sempre que puguin dir que han contribuït a canviar les coses, però consultaran amb les organitzacions de negres de la seva ciutat. —George va donar un cop d’ull a l’expedient que tenia sobre la taula—. Aquest cas va ser denunciat al Departament de Justícia per Cristians de Roath per la Igualtat de Drets.

—Comunistes de merda —va renegar Denny.

—Segurament el Departament de Justícia acceptarà qualsevol compromís que sigui aprovat per aquest grup. Així el Departament se’ls treu de sobre a tots, a vostès i a ells.

Denny es va posar vermell.

—No em deu estar dient que he de negociar amb aquells enzes de cristians de Roath.

—És el més assenyat si vol una solució ràpida al problema.

Denny es va enfurismar.

—Però no cal que hi parli personalment —va afegir George—. De fet, li recomano que no hi parli, amb ells.

—Qui hi negociarà, doncs?

—Jo mateix —va dir George—. Agafaré un avió demà.

L’alcalde va somriure.

—Així, sent vostè del color que és, els podrà parar els peus.

George hauria volgut estrangular aquell taujà malparit.

—No voldria que em mal interpretés, senyor alcalde… Denny, com vol vostè. Haurà de fer canvis de debò. La meva tasca és que siguin al menys dolorosos possible. Però vostè és un polític amb experiència i sap que les relacions públiques són importants.

—Ja ho pot ben dir.

—Si corre la veu que Cristians de Roath s’ha fet enrere, el tracte se’n podria anar en orris. Per a vostès és millor que se sàpiga que han hagut de fer petites concessions, encara que siguin contra la seva voluntat, per tal que es construís l’aeroport, és a dir, pel bé de la ciutat.

—Ara l’escolto —va dir Denny fent una picada d’ullet.

Sense adonar-se’n, Denny havia acceptat modificar una pràctica de dècades d’antiguitat i donar feina a negres a l’aeroport. Era una victòria petita, però George se’n sentia satisfet. Tanmateix, Denny no estaria content si no podia dir-se a si mateix i dir als altres que s’havia sortit amb la seva. Potser era millor no treure-li la il·lusió.

George va tornar-li la picada d’ullet.

Quan la delegació de Tennessee sortia del despatx, la secretària de George va mirar-lo d’una manera rara i li va passar una nota.

Era un missatge de telèfon mecanografiat: «Hi haurà una reunió de pregària a l’església pentecostal de Barney Circle demà a les sis».

La mirada rara de la secretària volia dir que era molt estrany que un advocat influent de Washington dediqués l’hora del còctel a assistir a una pregària.

George sabia que el missatge era de Maria.

A Cam no li va agradar Tim Tedder. Portava una jaqueta de safari i els cabells curts com un soldat. No duia patilles, en un moment que gairebé tothom en duia. Cam pensava que Tedder era massa agressiu. Es veia que fruïa amb tot el que era clandestí. Cam no volia ni pensar què hauria dit Tedder si li hagués demanat que matés Jasper Murray en comptes de punxar-li el telèfon.

Tedder no tenia cap mena d’escrúpols pel que feia a saltar-se la llei, però estava acostumat a treballar per al govern i al cap de vint-i-quatre hores es va presentar al despatx de Cam amb un pla per escrit i un pressupost.

El pla preveia que tres homes vigilarien el pis de Jasper Murray durant dos dies per establir la rutina que seguia; després, hi entrarien a una hora que sabessin que no hi hauria ningú i col·locarien un transmissor al seu telèfon. També instal·larien una gravadora a prop, segurament al terrat de l’edifici, en una capsa amb un rètol que diria 50.000 VOLTS. NO HO TOQUEU, per desanimar els curiosos. Canviarien les cintes cada vint-i-quatre hores durant un mes i Tedder proporcionaria les transcripcions de totes les converses.

El preu de tot plegat pujava a cinc mil dòlars. Cam trauria els diners del fons reservats que manegava la Comissió per a la Reelecció del President.

Cam va portar la proposta a Ehrlichman, conscient d’estar traspassant una línia. No havia comès cap delicte en tota la vida, i llavors estava a punt d’esdevenir un còmplice de violació de domicili. Calia fer-ho, s’havien d’aturar les filtracions i el president havia dit: «Tant se me’n fot el que feu». Així i tot, Cameron no estava tranquil. Estava saltant per la borda enmig de la foscor i no hi veia aigua a sota.

John Ehrlichman va escriure «E» a la casella d’autorització.

—Suposo que hi ha garanties que res del que es faci no deixarà rastre —va afegir, nerviós.

Cam sabia què volia dir.

Si les coses anaven mal dades, ell se les carregaria.

George va sortir del despatx a dos quarts de sis i va anar amb cotxe a Barney Circle, un barri de població de renda baixa situat a l’est del Capitoli. L’església era una capelleta en una parcel·la envoltada de tanques altes de filferro. A l’interior, la meitat de les fileres de cadires dures estaven plenes. Els devots eren tots negres i majoritàriament dones. Era un bon lloc per a una reunió clandestina; allà un agent de l’FBI es veuria d’una hora lluny.

Una de les dones es va girar. George va veure que era Maria Summers i va seure al seu costat.

—Què passa? —va mussitar—. Per què tantes presses?

Maria es va posar un dit davant dels llavis.

—Després —va dir.

George va somriure, divertit. Li tocaria escoltar una hora de pregàries. Bé, tampoc no faria cap mal, això, a la seva ànima.

George estava encantat de formar part d’aquella conxorxa amb Maria. La seva feina a Fawcett Renshaw no satisfeia la seva passió per la justícia. Contribuïa a fer avançar la causa de la igualtat per als negres, però a miquetes i lentament. Tenia trenta-sis anys, era prou gran per saber que els somnis de joventut d’un món millor es compleixen poques vegades, però de tota manera creia que s’hauria de poder fer alguna cosa més que aconseguir que contractessin un grapat de negres a l’aeroport de Roath.

Va entrar un pastor amb els ornaments litúrgics i va començar una pregària improvisada que va durar deu o quinze minuts. En acabat va convidar la congregació a seure en silenci i mantenir cadascú la seva conversa particular amb Déu.

—Estarem encantats de sentir la veu de qualsevol home que se senti commogut per l’Esperit Sant i vulgui compartir les seves pregàries amb tots nosaltres. D’acord amb l’ensenyança de l’apòstol Pau, les dones han de mantenir el silenci a l’església.

George va donar un cop de colze a Maria, que devia estar enfurismada per aquella demostració de sexisme santificat.

La mare de George adorava Maria. George sospitava que Jacky pensava que ella hauria estat com Maria si hagués nascut una generació més tard. Podia haver tingut una bona educació i una feina amb poder i un vestit negre amb un collaret de perles.

Durant les pregàries els pensaments de George van virar cap a Verena. Els Panteres Negres l’havien engolit. Li hauria agradat creure que era responsable del costat més humà de la missió del grup, com ara preparar esmorzars gratuïts per distribuir a escolars de barris pobres les mares dels quals treballaven a primera hora del matí netejant els despatxos dels blancs. Però coneixent Verena, podia estar perfectament atracant bancs.

El pastor va cloure la reunió amb una altra pregària llarga. Tan bon punt va dir «Amén», els membres de la congregació es van posar a enraonar entre ells. El to de les converses era alt i George va pensar que podia parlar amb Maria sense que ningú els sentís.

—Pensen punxar el telèfon de casa d’en Jasper Murray —va dir ella immediatament—. Va venir un dels lacais d’Ehrlichman a la Casa Blanca.

—Segur que ho fan com a resposta a l’últim programa d’en Jasper.

—Pots pujar-hi de peus.

—I no és en Jasper a qui volen.

—Ja ho sé. Volen la persona que li dóna la informació, és a dir, a mi.

—Aquesta nit veuré en Jasper i li diré que vagi amb compte amb el que diu des del telèfon de casa.

—Gràcies. —Va mirar al voltant—. No passem tan desapercebuts com esperava.

—Per què no?

—Anem massa ben vestits. Es nota que no som d’aquí.

—I, a més, la meva secretària es pensa que sóc un renascut. Anem-nos-en.

—No podem sortir plegats. Surt tu primer.

George va sortir de l’esglesiola i va tornar a la Casa Blanca.

Sabia que Maria no era l’única que filtrava informació a la premsa, hi havia molts més informats. George s’imaginava que la despreocupació amb què el president se saltava la llei havia indignat prou alguns funcionaris governamentals per incitar-los a trencar tota una vida de discreció. Els delictes que cometia Nixon eren especialment repugnants en un president que havia fet campanya en favor de la llei i l’ordre. George sentia que el poble americà era víctima d’un frau gegantí.

George cavil·lava quin seria el millor lloc per trobar-se amb Jasper. L’última vegada havia anat a l’oficina de This Day. Fer-ho una vegada no tenia per què ser perillós, però no era prudent tornar-hi. No convenia que persones vinculades a l’àmbit de la política de Washington el veiessin gaire sovint amb Jasper. D’altra banda, la trobada havia de semblar casual, no furtiva, per si algú els veia.

Va aparcar al garatge més proper a l’oficina de Jasper. Al tercer pis hi havia unes quantes places reservades per al personal de This Day. George va aparcar a prop i va buscar un telèfon públic.

Jasper era a la seva taula.

George no es va identificar.

—És divendres a la nit —va dir sense preàmbuls—. Quan pensaves sortir del despatx?

—Aviat.

—Ara estaria bé.

—Entesos.

George va penjar.

Uns minuts després Jasper va sortir de l’ascensor; era un home gros, amb una bona tofa de cabells rossos i un impermeable a la mà. Va anar cap al seu vehicle, un Lincoln Continental de color bronze amb el sostre negre.

George va pujar al Lincoln al costat d’ell i li va explicar el que sabia de l’escolta telefònica.

—Desmuntaré el telèfon i en treure el micròfon —va dir Jasper.

George va brandar el cap.

—Si ho fas se n’adonaran, perquè no rebran cap senyal.

—I què?

—Doncs trobaran una altra manera de punxar-te el telèfon i la pròxima vegada no tindrem la sort de descobrir-ho.

—Merda. Les trucades més importants les faig des de casa. Què hauré de fer, a partir d’ara?

—Quan et truqui una font important, digues que estàs enfeinat i que ja li trucaràs. Surts i telefones des d’una cabina.

—Ja m’inventaré alguna cosa. Gràcies per avisar-me. Ve de la font habitual?

—Sí.

—Està ben informat.

—I tant que sí —va dir George.





47


Beep Dewar va anar a veure Dave Williams a Daisy Farm, el seu estudi de so situat a la vall de Napa.

Les habitacions eren senzilles però còmodes; en canvi l’estudi no tenia res de senzill, hi havia un equipament d’última generació. S’hi havien enregistrat uns quants àlbums d’èxit, i llogar-lo als grups de música havia resultat un negoci modest però profitós. De vegades demanaven a Dave que fes de productor, i ell va descobrir que tenia facilitat per ajudar els artistes a assolir els sons que buscaven.

Era una sort perquè Dave no guanyava tants diners com abans. Des de la ruptura dels Plum Nellie havia sortit un àlbum de grans èxits del grup, un àlbum en directe, i un àlbum de gravacions descartades i versions alternatives, cada un dels quals s’havia venut una mica menys que l’anterior. Els àlbums en solitari dels antics membres s’havien venut més o menys bé. Dave no passava estretors, però ja no es comprava un Ferrari nou cada any. I la tendència era a la baixa.

Quan li va trucar Beep per preguntar-li si podia passar a veure’l l’endemà, es va quedar tan parat que no va ni pensar a demanar-li el motiu de la visita.

Aquell matí es va rentar la barba amb xampú a la dutxa, es va posar uns texans nets i va escollir una camisa blau brillant. Llavors es va preguntar per què s’empolainava, i es va adonar que volia que el veiés i es penedís d’haver-lo plantat.

—Que ruc que sóc —va dir en veu alta i es va posar una samarreta vella.

Però sí que tenia curiositat per saber què volia.

Era a l’estudi, treballant amb una jove cantautora que preparava el seu primer àlbum, quan la llum del telèfon del reixat va parpellejar silenciosament. Va deixar l’artista treballant en la secció B i va sortir. Beep havia arribat a la casa amb el Mercury Cougar vermell amb la capota abaixada.

Dave esperava trobar-la canviada i tenia curiositat per veure-la, però de fet era la mateixa de sempre: menuda i bonica, amb aquella expressió entremaliada als ulls. Amb prou feines havia canviat d’ençà que la va conèixer feia deu anys, quan era una nena de tretze anys inquietantment sexi. Duia uns pantalons capri blaus i una brusa de ratlles, i els cabells li arribaven a les espatlles.

Primer la va portar a la part del darrere de la casa i li va ensenyar la vista de la vall. Era hivern i els ceps estaven pelats, però el sol brillava i les rengleres de plantes marronoses projectaven ombres blavoses que dibuixaven pinzellades curvilínies.

—Quina mena de raïm cultives? —va preguntar Beep.

—Cabernet sauvignon, el raïm negre clàssic. És fort i aquest sòl rocós li escau.

—Fas vi?

—Sí. No és cap meravella, però el millorem de mica en mica. Passa i tasta’l.

Li va agradar la cuina revestida de fusta, d’aspecte tradicional però equipada amb els últims electrodomèstics. Els armaris eren de pi natural amb una lleugera capa de vernís que donava a la fusta una lluentor daurada. Dave havia eliminat el sostre fals per donar més alçada a l’estança integrant-hi les golfes.

Havia passat molt de temps dissenyant-la perquè volia que fos com la cuina del carrer Great Peter, un lloc per passar-hi l’estona, menjar, beure i xerrar, on cabés tothom.

Van seure a la taula de pi antiga i Dave va obrir una ampolla de Daisy Farm Red 1969, la primera que havia produït amb el seu soci Danny Medina. Encara era molt tànnic i Beep va fer una ganyota. Dave va riure.

—Suposo que n’has de saber apreciar el potencial —va dir Dave.

—Si tu ho dius, m’ho creuré.

Beep va treure un paquet de Chesterfield.

—Quan tenies tretze anys ja fumaves Chesterfield —va dir Dave.

—Ho hauria de deixar.

—No havia vist mai uns cigarrets tan llargs.

—Eres un encant a aquella edat.

—I la visió dels teus llavis xuclant un Chesterfield m’excitava d’allò més, encara que no et sabria dir per què.

—Jo t’ho podria haver dit —va dir Beep rient.

Dave va fer un altre glop de vi. Un parell d’anys més i seria més bo.

—Com està en Walli? —va preguntar.

—Molt bé. Es droga més del que seria recomanable, però què t’he de dir? És una estrella del rock.

Dave va somriure.

—Jo mateix em fumo un porro molts vespres.

—Surts amb algú?

—Amb la Sally Dasilva.

—Ah, sí, l’actriu. Vaig veure-us en una foto en no sé quina estrena, però no pensava que fos res seriós.

No n’era gaire, de seriós.

—Viu a Los Angeles, i tots dos treballem molt. Però de tant en tant trobem un cap de setmana per estar junts.

—Escolta, t’he de dir que admiro molt la teva germana.

—L’Evie és una bona actriu.

—Em va fer morir de riure en aquella pel·lícula que feia de policia inexperta. Però el seu activisme és el que la fa una heroïna. Molta gent s’oposa a la guerra, però no n’hi ha gaires que tinguin els nassos d’anar al Vietnam del Nord.

—Estava cagada de por.

—M’ho imagino.

Dave va deixar la copa i va mirar Beep als ulls. No podia contenir més la seva curiositat.

—Per què has vingut realment, Beep?

—Primer de tot, t’agraeixo molt que m’hagis volgut veure. No tenies per què fer-ho i t’estic agraïda.

—A disposar. —Havia estat a punt de dir que no, però la curiositat havia estat més forta que el ressentiment.

—En segon lloc, em disculpo pel que vaig fer. Em sap greu haver-te fet mal. Va ser cruel i encara me n’avergonyeix.

Dave va assentir. No li pensava dir que no. Deixar que el seu promès la trobés al llit amb el seu millor amic era gairebé el màxim grau de crueltat al qual podia arribar una noia, i el fet que aleshores només tingués vint anys no era excusa.

—Tercer, a en Walli també li sap greu. Ell i jo encara ens estimem, no em mal interpretis, però sabem el que vam fer. En Walli t’ho dirà personalment si mai l’hi permets.

—D’acord.

Tot això començava a moure les emocions de Dave. Sentia ecos de passions feia temps oblidades: ràbia, ressentiment, pèrdua. Estava impacient per saber on volia anar a parar Beep.

—Ens podràs perdonar? —va preguntar Beep.

La pregunta el va agafar desprevingut.

—No ho sé, no hi havia pensat —va dir sense convicció. Fins aquell moment hauria dit que tant se li’n donava, però la pregunta de Beep havia despertat la pena adormida—. Què representaria perdonar-vos?

Beep va respirar fondo.

—Walli vol recompondre el grup.

—Oh! —Dave no s’ho esperava.

—Li agradaria tornar a treballar amb tu.

Dave ho va trobar mesquinament gratificant.

—Els àlbums en solitari no han anat gaire bé —va afegir Beep.

—N’ha venut més ell del seu que jo del meu.

—Però no són les vendes el que l’amoïna. Els diners tant li fan, no es gasta ni la meitat del que guanya. El que reconeix i li importa és que la música era millor quan la fèieu plegats.

—No et diré pas que no —va contestar Dave.

—Té cançons que li agradaria tocar amb tu. Podries fer venir en Lew i en Buzz de Londres. Podríem viure tots plegats aquí, a Daisy Farm. I després, quan surti l’àlbum, potser podries organitzar un concert de retrobament o fins i tot una gira.

A contracor, Dave s’hi estava engrescant. Res no havia estat tan emocionant com els anys dels Plum Nellie, des d’Hamburg fins a Haight-Ashbury. Els havien explotat, estafat i espremut, però s’ho havien passat de primera. En aquell moment era una personalitat televisiva, respectada i ben pagada, un artista de l’entreteniment familiar, un empresari del món de l’espectacle. Però no era ni de bon tros tan divertit.

—Tornar a la carretera? —va mussitar—. No ho sé pas.

—Pensa-t’ho —va suplicar Beep—. No diguis ni que sí ni que no.

—Entesos —va dir Dave—. M’ho pensaré.

Però ja sabia quina resposta li donaria.

La va acompanyar al cotxe. Al seient del passatger hi havia un diari, Beep el va agafar i el va donar a Dave.

—L’has vist? —va dir—. És una foto de la teva germana.

A la foto hi havia Evie Williams amb uniforme de combat.

La primera cosa que va impactar Cam Dewar era que estigués tan espaterrant. La roba baldera només servia per recordar-li que a sota hi havia el cos perfecte que tothom havia vist a la pel·lícula La model de l’artista. Les botes gruixudes i la gorra funcional la feien encara més encantadora.

Estava asseguda en un tanc. Cam no hi entenia gaire, d’armament, però el peu de foto deia que era un Soviet T-54 amb metralladora de cent mil·límetres.

Al voltant d’ella hi havia soldats uniformats de l’exèrcit del Vietnam del Nord. Semblava que els estigués dient alguna cosa divertida, i una expressió riallera i alegra li il·luminava la cara. Els nois reien divertits com fa tothom arreu del món quan és al costat d’una celebritat de Hollywood.

Evie participava en una missió de pau, segons deia l’article que acompanyava la foto. Havia sabut que el poble vietnamita no volia la guerra.

—No fotis, quina sorpresa —va dir Cam amb sarcasme.

Evie deia que l’única cosa que volien era que els deixessin en pau.

La imatge era un triomf per al moviment antiguerra. La meitat de les noies dels Estats Units volien ser l’Evie Williams, la meitat dels nois s’hi volien casar, i els uns i els altres admiraven el seu valor d’anar al Vietnam del Nord. Encara més, els comunistes no li feien cap mal. Enraonaven amb ella i li explicaven que volien ser amics del poble nord-americà.

Com podia llançar bombes sobre aquella bona gent, el pervers president?

Cam tenia ganes de vomitar.

Però la Casa Blanca no pensava quedar-se de braços plegats.

Cam era al telèfon, trucava a periodistes afins. No n’hi havia gaires: els mitjans de comunicació liberals odiaven Nixon i una part dels mitjans conservadors el trobaven massa moderat. Però Cam creia que tenia prou simpatitzants per iniciar un contracop, si s’hi avenien.

Cam tenia al davant una llista dels punts que volia defensar i n’escollia un o altre depenent de la persona amb qui parlava.

—Quants nois nord-americans creu que han mort per culpa d’aquest tanc? —va preguntar a un guionista d’un magazín de la tele.

—No ho sé, per què no m’ho diu? —va contestar l’home.

La resposta correcta probablement era cap, perquè els tancs nord-vietnamites normalment no s’enfrontaven als soldats nord-americans sinó a l’exèrcit del Vietnam del Sud. Però aquesta no era la qüestió.

—És una pregunta que caldria fer als liberals que surten al seu programa —va dir Cam.

—Té raó, és una bona pregunta.

—Sabia que l’Evie Williams era anglesa? —va dir parlant amb un columnista d’un diari sensacionalista de dretes.

—La seva mare és nord-americana —va apuntar el periodista.

—La seva mare detesta tant els Estats Units que va deixar el seu país el 1936 i no hi ha tornat a viure des de llavors.

—Bon argument.

—Fins i tot vostè reconeixerà que és una ingènua deixar-se utilitzar pels nord-vietnamites per fer propaganda antiamericana —va dir Cam a un periodista liberal que sovint atacava Nixon—. O potser vostè es pren seriosament la seva missió de pau?

Els resultats van ser espectaculars. L’endemà va començar una contraofensiva en els mitjans de comunicació contra Evie Williams que va ser d’una magnitud molt superior al seu triomf inicial. Va esdevenir l’enemic públic número u, usurpant-li el lloc a Eldridge Cleaver, el violador en sèrie i líder dels Panteres Negres. A la Casa Blanca van arribar muntanyes de cartes que la vilipendiaven, i no totes estaven instigades pel Partit Republicà local de tots els racons del país. Va catalitzar l’odi dels votants de Nixon, gent que s’aferrava a la creença simplista que o s’estava a favor dels Estats Units o s’hi estava en contra.

Cam ho va trobar molt gratificant. Cada vegada que llegia una nova diatriba contra ella en un diari sensacionalista recordava com havia titllat de «bestiesa» l’amor que sentia per ella.

Però encara no s’havia acabat.

Quan la contraofensiva era al seu punt àlgid, va trucar a Melton Faulkner, un empresari favorable a Nixon que formava part de la junta d’una de les cadenes de televisió. Va demanar que marquessin des de la centraleta per tal que la secretària de Faulkner pogués dir-li: «Truquen de la Casa Blanca».

Quan Faulkner s’hi va posar, Cam es va presentar.

—El president m’ha demanat que li telefoni. Es tracta de l’especial que la cadena pensa fer sobre Jane Addams.

Jane Addams, que havia mort el 1935, era sufragista, progressista i guanyadora del premi Nobel de la Pau.

—Així és —va dir Faulkner—. Que potser l’admira el president?

«Una merda», va pensar Cam; Jane Addams era precisament la mena de liberal amb el cap ple de pardals que Nixon detestava.

—Sí, és clar —va dir Cam—. Però The Hollywood Reporter diu que pensa donar el paper de Jane a l’Evie Williams.

—Sí, és cert.

—Segurament ha vist les notícies recents sobre Evie Williams i com s’ha deixat manipular pels enemics dels Estats Units.

—Sí, he llegit els diaris.

—Està segur que aquesta actriu anglesa antiamericana amb idees socialistes és la persona adequada per fer el paper d’una heroïna nord-americana?

—Sóc membre de la junta però no hi tinc res a veure, amb el repartiment.

—El president no té poder per influir en això, gràcies a Déu, però ha pensat que potser a vostè li agradaria conèixer la seva opinió.

—Sens dubte.

—M’he alegrat de parlar amb vostè, senyor Faulkner —va dir Cam, i va penjar.

Cam havia sentit a dir que la venjança era dolça, però ningú no li havia dit fins a quin punt.

Dave i Walli estaven asseguts a l’estudi de so en tamborets alts, amb les guitarres a punt. Tenien una cançó titulada «Back Together Again». Estava dividida en dues parts, cada una en una clau diferent, i necessitaven un acord frontissa per fer la transició. No paraven de cantar-la provant coses diferents.

Dave estava content. La vella connexió havia sobreviscut a la separació. Walli era original i s’inventava melodies i progressions harmòniques inèdites. Intercanviaven idees i el resultat era molt millor que quan treballaven sols. El retorn seria triomfal.

Beep no havia canviat, però Walli sí. Estava demacrat i tan prim que els pòmuls alts i els ulls ametllats se li accentuaven, però estava vampíricament seductor.

Buzz i Lee també hi eren, fumaven, escoltaven, esperaven. Tenien paciència. Tan bon punt Dave i Walli tinguessin la cançó resolta, Buzz i Lew agafarien els instruments i hi introduirien les parts del baix i la bateria.

Eren les deu de la nit i feia tres hores que treballaven. Continuarien fins a les tres o les quatre de la matinada, i després dormirien fins al migdia. Era l’horari del rock-and-roll.

Ja feia tres dies que eren a l’estudi. El primer, havien fet improvisacions, havien tocat les velles cançons preferides i havien reviscut la sensació de fer música junts. Walli havia tocat uns meravelloses fragments melòdics a la guitarra. Malauradament, el segon dia Walli tenia mal d’estómac i es va haver de retirar d’hora. Per això aquell era el primer dia de feina de debò.

Sobre un amplificador, al costat de Walli, hi havia una ampolla de Jack Daniels i un vas alt amb glaçons. En els vells temps sovint bevien alcohol o fumaven porros mentre treballaven en les cançons. Això formava part de la diversió, en aquells moments, però, Dave preferia treballar sobri. Walli, en canvi, no havia canviat els costums.

Va entrar Beep a l’estudi amb quatre cerveses en una safata. Dave es va imaginar que volia que Walli begués cervesa en comptes de whisky; la noia sovint duia menjar a l’estudi: gerds amb gelat, pastís de xocolata, bols de cacauets, plàtans. Volia que Walli visqués d’alguna cosa més que d’alcohol. Ell agafava una cullerada de gelat o un grapat de cacauets, i tornava al Jack Daniels.

Sortosament seguia excel·lint, com demostrava la nova cançó. Però la seva incapacitat per trobar l’acord de transició correcte el començava a irritar.

—Quina merda —va renegar—. És que la tinc al cap, però no vol sortir!

—Estrenyiment musical, col·lega —va dir Buzz—. Necessites un laxant de rock. Què podria tenir el mateix efecte que un plat de prunes?

—Una òpera de Schoenberg —va dir Dave.

—Un solo de bateria de Dave Clark —va proposar Lew.

—Un àlbum de Demis Roussos.

El telèfon va parpellejar i Beep el va agafar.

—Passa —va dir, i va penjar. Mirant en Walli va afegir—: És en Hilton.

—D’acord. —Walli va baixar del tamboret, va deixar la guitarra en un taulell i va sortir.

Dave va mirar Beep inquisitivament.

—Un camell —va dir Beep.

Dave va continuar tocant la cançó. No era estrany que un camell anés a un estudi de so. Per la raó que fos els músics prenien més drogues que ningú; sempre havia estat així. Charlie Parker era addicte a l’heroïna i pertanyia a dues generacions anteriors.

Mentre Dave rascava les cordes, Buzz va agafar el baix i el va seguir, i Lew es va asseure a la bateria i es va posar a tocar baixet, cercant el ritme. Feia quinze o vint minuts que improvisaven quan Dave es va aturar de cop.

—On collons s’ha fotut en Walli? —va dir.

Va sortir de l’estudi, seguit pels altres, i va entrar a la casa.

Van trobar Walli a la cuina. Estava estirat a terra, col·locat, amb una agulla hipodèrmica clavada al braç. S’havia xutat tan bon punt havia arribat el subministrament.

Beep es va ajupir i li va treure l’agulla amb compte.

—Estarà fora de combat fins demà al matí —va dir—. Em sap greu.

Dave va renegar. Havia passat un altre dia de feina.

—Anem a la cantina? —va proposar Buzz a Lew.

Al peu del turó hi havia un bar que freqüentaven sobretot jornalers mexicans. Tenia el nom absurd de The Mayfair Lounge, per això en deien «la cantina».

—Per mi sí —va dir Lew.

La secció de ritme va marxar.

—Ajuda’m a ficar-lo al llit —va demanar Beep.

Dave va agafar Walli per les espatlles, Beep li va agafar les cames i entre tots dos el van portar a l’habitació. Després van tornar a la cuina. Beep es va repenjar al taulell mentre Dave feia cafè.

—Està penjat, oi? —va dir Dave, mentre desplegava un filtre de paper.

Beep va assentir.

—Creus que arribarem a fer aquest àlbum?

—Sí! —va exclamar ella—. Sisplau no et rendeixis. Em fa por…

—D’acord, no t’atabalis. —Va engegar la cafetera.

—El sé portar —va dir ella, amb desesperació—. Als vespres es manté, aguanta amb petites quantitats mentre treballa, i a la matinada es xuta i dorm. Això d’avui és estrany. Normalment no s’ensorra d’aquesta manera. Jo agafo el material i l’hi raciono.

Dave estava aclaparat. La va mirar.

—T’has convertit en infermera d’un ionqui.

—Prenem decisions importants quan som massa joves per tenir criteri i després ja és massa tard —va dir Beep, i es va posar a plorar.

Dave la va abraçar i ella va plorar al seu pit, la part de davant de la camisa es xopava mentre la cuina s’omplia amb l’aroma del cafè. Al cap d’una estona la va apartar afectuosament i va servir dues tasses.

—No pateixis —va dir—. Ara que sabem quin és el problema podem adaptar-nos-hi. Quan en Walli estigui en forma farem el més difícil: compondre les cançons, els solos de guitarra, les harmonies vocals. Quan no n’estigui farem les pistes de suport i ja ho mesclarem després. Ens en sortirem.

—Oh, gràcies. Li has salvat la vida. No saps el pes que em treus de sobre. Ets tan bona persona… —Es va posar de puntetes i li va fer un petó als llavis.

Dave es va sentir estrany. Ella li agraïa que salvés la vida del seu xicot i, alhora, li feia un petó.

—Que ruca que vaig ser de deixar-te —va dir Beep.

Això era una deslleialtat envers l’home que dormia a l’habitació. Però la lleialtat no havia estat mai un punt fort de Beep.

Va agafar Dave per la cintura i la va prémer fort contra el seu cos.

D’entrada Dave va aixecar els braços per separar-se d’ella, però al final es va rendir i la va abraçar. Potser la lleialtat tampoc no era el seu punt fort.

—Els ionquis no necessiten gaire el sexe —va dir Beep—. Fa molt de temps.

Dave estava tremolós. En certa manera, des del moment que la noia havia aparegut amb el seu descapotable vermell sabia que això passaria.

Tremolava de desig.

Però no va dir res.

—Porta’m al llit, Dave —va dir Beep—. Follem com abans, només una vegada, pels vells temps.

—No —va dir.

Però ho va fer.

Van acabar l’àlbum la vigília de la mort de J. Edgar Hoover, el director de l’FBI.

L’endemà, mentre esmorzaven a les dotze del migdia a la cuina de Daisy Farm, Beep va dir:

—El meu avi és senador i diu que J. Edgar era un xuclapolles.

Es van quedar tots de pedra.

Dave va somriure. Estava força segur que Gus Dewar no havia dit mai «xuclapolles» a la seva néta. Però a Beep li agradava parlar així davant dels nois. Sabia que els posava a cent. Era maliciosa, i aquesta era una de les coses que la feien tan seductora.

—L’avi em va dir que en Hoover vivia amb el seu director associat, un paio que es deia Tolson —va continuar—. Anaven junts a tot arreu, com marit i muller.

—Els tipus com Hoover són els que ens donen mala premsa als gais —va dir Lew.

—Ei, escolteu, farem un concert de retrobament quan surti l’àlbum, oi? —va dir Walli, que s’havia llevat insòlitament d’hora.

—Sí —va dir Dave—. Què havies pensat?

—Fer una recollida de fons per a en George McGovern.

Els concerts de grups de rock per recollir diners per als polítics liberals s’estaven posant de moda, i McGovern era l’aspirant principal a la nominació demòcrata en les eleccions presidencial d’aquell any; es presentava com un candidat favorable a la pau.

—Bona idea —va dir Dave—. Tindrem el doble de publicitat i a sobre ajudarem a posar fi a la guerra.

—Per mi bé —va dir Lew.

—Entesos, sou majoria, em dono —va dir Buzz.

Lew i Buzz van marxar poc després per agafar un avió cap a Londres. Walli va anar a l’estudi per desar les guitarres als estoigs; no li agradava deixar als encarregats de l’equip aquesta tasca.

—No te’n pots anar i prou —va dir Dave a Beep.

—Per què no?

—Perquè durant les últimes sis setmanes hem cardat pels descosits mentre Walli estava fora de combat.

—Ha estat bé o què? —va dir Beep, somrient.

—I perquè ens estimem. —Dave va esperar per veure si ella ho confirmava o ho negava.

Beep no va fer ni una cosa ni l’altra.

—No te’n pots anar i prou —va repetir Dave.

—I què vols que faci?

—Parla amb en Walli. Digues-li que es busqui una altra infermera. Vine a viure amb mi.

Beep va brandar el cap.

—Et vaig conèixer fa deu anys —va dir Dave—. Hem estat amants. Ens havíem de casar. Em sembla que et conec.

—I què?

—Estimes en Walli, pateixes per ell, vols que estigui bé. Però gairebé mai tens relacions sexuals amb ell i, el que és més important, tant se te’n dóna. Això em diu que no n’estàs enamorada.

Tampoc aquesta vegada no va confirmar ni negar res.

—Crec que estàs enamorada de mi —va dir Dave.

Beep va mirar la tassa de cafè buida, com si pogués trobar respostes al marro.

—Vols que ens casem? —va dir Dave—. És per això que dubtes? Vols que em declari? Doncs ho faré. Casa’t amb mi, Beep. T’estimo. Et vaig estimar quan teníem tretze anys i no crec que hagi deixat mai d’estimar-te.

—Ni tan sols quan eres al llit amb la Mandy Love?

Dave va somriure amb recança.

—Potser et vaig oblidar en algun moment de tant en tant.

—Ara sí que et crec —va dir Beep, somrient.

—I nens, què? T’agradaria tenir fills? A mi, sí.

Beep no va dir res.

—T’estic obrint el meu cor i no rebo res a canvi —es va lamentar Dave—. Què et passa pel cap?

Beep va aixecar el cap i Dave va veure que plorava.

—Si deixo en Walli, es morirà —va dir.

—No ho crec.

Beep va aixecar una mà per fer-lo callar.

—M’has preguntat què em passava pel cap. Si realment ho vols saber, no em portis la contrària.

Dave va callar.

—He fet moltes coses egoistament a la vida. Algunes que saps i moltes més que no saps.

Dave s’ho creia. Però volia dir-li que també havia aportat optimisme i rialles a la vida de moltes persones, com ara la seva. Tanmateix, li havia demanat que escoltés i ho va fer.

—Tinc la vida de Walli a les meves mans.

Dave va reprimir una rèplica, però Beep va dir el que ell tenia a la punta de la llengua.

—Ja ho sé, no és culpa meva que sigui ionqui, no sóc la seva mare, i no tinc per què salvar-lo.

Dave pensava que Walli era més fort del que Beep s’imaginava. D’altra banda, Jimi Hendrix havia mort, Janis Joplin havia mort, Jim Morrison havia mort…

—Vull canviar —va dir Beep—. Més ben dit, vull compensar els meus errors. És hora que faci alguna cosa que no sigui simplement el que em ve de gust a cada moment. Ha arribat el moment de fer alguna cosa bona. Per això em quedaré amb en Walli.

—És la teva última paraula?

—Sí.

—Adéu, doncs —va dir Dave, i va sortir precipitadament de l’habitació perquè ella no pogués veure que plorava.





48


—El Kremlin està en estat de pànic per la visita de Nixon a la Xina —va dir Dimka a Tània.

Eren al pis de Dimka. Kàtia, la filla de tres anys de Dimka era a la falda de Tània i totes dues miraven un conte amb dibuixos d’animals de granja.

Dimka i Natàlia s’havien mudat a la Casa del Govern. El clan Peixkov-Dvorkin ocupava ara tres pisos al mateix edifici. L’avi Grigori continuava vivint al pis de sempre, amb la seva filla Ània i la seva néta, Tània. Nina, l’exdona de Dimka, hi vivia amb Grixa, que tenia vuit anys i anava a escola. I Dimka i Natàlia i la petita Kàtia també s’hi havien mudat. Tània adorava els seus nebots i sempre estava disposada a fer de cangur. De vegades pensava que la Casa del Govern era com un poblet on tota la família cuidava la canalla.

Sovint la gent preguntava a Tània si no volia tenir fills.

—Encara tinc temps —responia ella.

Només tenia trenta-dos anys. Però no se sentia lliure per casar-se. Vassili no era el seu amant, però ella havia dedicat la seva vida a treballar plegats en la clandestinitat, primer publicant Dissidència, després passant de contraban els llibres de Vassili a Occident. De tant en tant la festejava un dels cada vegada més escassos solters de la seva edat, i de tant en tant sortia amb alguns d’ells unes quantes vegades i fins i tot se n’hi anava al llit, però no els podia deixar entrar en la seva vida clandestina.

I per a ella la vida de Vassili s’havia tornat més important que la seva. Amb la publicació d’Un home lliure havia esdevingut un dels escriptors més famosos del planeta. Descrivia la Unió Soviètica a la resta del món. Després del tercer llibre, L’era de la paralització, es va parlar de concedir-li el Premi Nobel però no podien atorgar-lo a qui signava amb pseudònim. Tània era el canal pel qual la seva obra arribava a Occident i seria impossible mantenir un secret tan gros i terrible a un marit.

Els comunistes odiaven Ivan Kuznétsov. Arreu del món se sabia que no podia divulgar el seu nom per por de les represàlies i que li impedissin continuar escrivint, i això feia quedar els dirigents del Kremlin com el que eren: uns filisteus. Cada vegada que es mencionava aquell nom als mitjans de comunicació occidentals, deien que no s’havia publicat mai en rus, la llengua en què s’havia escrit, per culpa de la censura soviètica. Al Kremlin es tornaven bojos.

—El viatge de Nixon va ser un èxit —va explicar Tània a Dimka—. A l’oficina rebem comunicacions d’Occident. No paren de felicitar-lo per la seva estratègia. Diuen que és un salt de gegant cap a l’estabilitat mundial. A més, ha pujat en les enquestes de popularitat i aquest any hi ha eleccions als Estats Units.

La idea que els imperialistes capitalistes poguessin aliar-se amb els dissidents comunistes xinesos per anar contra la Unió Soviètica era una perspectiva terrorífica per als dirigents soviètics. Immediatament van convidar Nixon a Moscou per intentar reequilibrar la balança.

—Ara van de bòlit per garantir que la visita de Nixon sigui un èxit —va dir Dimka—. Faran el que sigui per impedir que els Estats Units es decantin en favor de la Xina.

Tània va tenir una idea sobtada.

—El que sigui?

—Exagero. Però en què penses?

Tània sentia que el cor li bategava més de pressa.

—Alliberarien dissidents?

—Ah. —Dimka sabia, encara que no ho digués, que Tània pensava en Vassili. Dimka era una de les poques persones que coneixien la relació de Tània amb el dissident. Però era massa cautelós per esmentar-ho de manera informal—. El KGB proposa exactament el contrari: mesures dràstiques. Volen empresonar tothom que sigui susceptible d’aixecar una pancarta al pas de la limusina del president nord-americà.

—Quina bestiesa —va dir Tània—. Si de sobte fiquem centenars de persones a la presó, els americans ho sabran, també tenen espies, i no els farà cap gràcia.

Dimka va assentir.

—Nixon no vol que els seus opositors diguin que va venir i va ignorar el tema dels drets humans… És any d’eleccions.

—Exactament.

Dimka estava pensarós.

—Hem d’aprofitar aquesta oportunitat. Demà tinc una reunió amb algunes persones de l’ambaixada dels Estats Units. Potser ho puc utilitzar…

Dimka havia canviat. La invasió de Txecoslovàquia en tenia la culpa. Fins en aquell moment s’havia aferrat tossudament a la creença que el comunisme es podia reformar. Però el 1968 havia vist que tan bon punt unes quantes persones començaven a fer progressos per canviar la naturalesa del comunisme, els seus esforços eren esclafats pels qui tenien interès a mantenir les coses inalterades. Homes com Bréjnev i Andrópov gaudien de poder, estatus i privilegi: per què s’haurien d’arriscar? Ara Dimka estava d’acord amb la seva germana: el problema més gros del comunisme era que l’autoritat del Partit que tot ho abastava sempre sufocava el canvi. El sistema soviètic estava irremeiablement paralitzat en un conservadorisme aterrit, com el règim dels tsars ho havia estat feia seixanta anys, quan el seu avi era capatàs a la Maquinària Putílov de Sant Petersburg.

Quina ironia, cavil·lava Dimka, que el primer filòsof que va explicar el fenomen del canvi social fos Karl Marx.

L’endemà Dimka va presidir un altre d’una sèrie de debats sobre la visita de Nixon a Moscou. Natàlia hi era, però malauradament també hi havia Ievgueni Filípov. L’equip nord-americà estava capitanejat per Ed Markham, un diplomàtic de carrera de mitjana edat. Tothom parlava mitjançant intèrprets.

Nixon i Bréjnev signarien dos tractats de limitació d’armes i un acord de protecció mediambiental. «El medi ambient» no era un tema de l’agenda política soviètica, però per a Nixon era molt important i havia promogut una legislació pionera als Estats Units. Aquells tres documents serien suficients per garantir que la visita es presentés com un triomf històric i ajudaria a evitar una aliança xinesa-americana. La senyora Nixon visitaria escoles i hospitals. Nixon insistia a veure’s amb un poeta dissident, Ievgueni Ievtuixenko, que havia conegut a Washington.

A la reunió d’aquell dia els soviètics i els americans van debatre sobre seguretat i protocol, com sempre. A mitja reunió Natàlia va dir les paraules que havia pactat prèviament amb Dimka.

—Hem considerat atentament la seva petició d’alliberar un nombre important dels anomenats presos polítics —va dir als americans, en to informal—, com a gest de bona voluntat envers el que anomenen drets humans.

Sobresaltat, Ed Markham va mirar Dimka, que presidia la reunió. Markham no en sabia res. I no ho sabia perquè els americans no havien fet aquella petició. Dimka va fer dissimuladament un gest amb la mà, per indicar a Markham que tingués calma. L’americà, que era un negociador hàbil i experimentat, no va dir res.

Filípov estava igualment sorprès.

—A mi ningú no m’ha dit res de…

Dimka va alçar la veu.

—Sisplau, Ievgueni Davidóvitx, no interrompis la camarada Smotrova! Insisteixo que no parleu tots alhora.

Filípov estava furiós però l’ensinistrament del Partit Comunista l’obligava a seguir les regles.

—A la Unió Soviètica no tenim presos polítics —va continuar dient Natàlia—, i no veiem per què hauríem d’alliberar delinqüents coincidint amb la visita d’un cap d’Estat estranger.

—Exactament —va dir Dimka.

Markham no entenia res de res. Per què plantejaven una petició fictícia per acabar rebutjant-la? Però va mantenir el silenci per veure on volia anar a parar Natàlia. Filípov tamborinava amb els dits sobre el seu quadern, irritat.

—Tanmateix —va dir Natàlia—, hi ha un petit nombre de persones que no tenen dret a visats de viatge intern per les seves relacions amb grups antisocials i esvalotadors.

Aquesta era precisament la situació de Vassili, l’amic de Tània. Dimka ja havia intentat una vegada alliberar-lo i havia fracassat. Potser aquesta vegada tindria més sort.

Dimka va mirar Markham amb intensitat. S’adonaria del que hi havia en joc i faria el seu paper? Dimka necessitava que els americans fessin veure que havien fet peticions perquè alliberessin dissidents. Així podia tornar al Kremlin i dir que els Estats Units insistien en aquest requisit per a la visita de Nixon. En aquell punt les objeccions del KGB o de qualsevol altre grup perdrien força perquè al Kremlin tots estaven desesperats perquè Nixon anés a Moscou i així poder-lo allunyar dels odiats xinesos.

—Com que aquestes persones no han estat jutjades per cap tribunal —va continuar Natàlia—, el govern no està lligat de peus i mans legalment, i podem oferir-nos a afluixar aquestes restriccions permetent-los que viatgin, com a gest de bona voluntat.

—Aquest acte per part nostra satisfaria el vostre president? —va intervenir Dimka, dirigint-se als americans.

La cara de Markham tornava a estar seriosa; havia entès a què jugaven Natàlia i Dimka, i estava encantat de ser utilitzat d’aquella manera.

—Sí, crec que podria ser suficient —va dir.

—Quedem així, doncs —va concloure Dimka, i es va repapar a la cadira amb una immensa sensació d’acompliment.

El president Nixon va anar a Moscou pel maig, quan la neu s’havia fos i el sol brillava.

Coincidint amb la visita, Tània tenia l’esperança de veure un alliberament a gran escala de presos polítics, però es va endur una decepció. Feia anys que no sorgia una oportunitat tan bona perquè Vassili sortís del femer de Sibèria i tornés a Moscou. Tània sabia que el seu germà ho havia intentat, però semblava que havia fracassat. Tenia ganes de plorar.

—Avui seguiràs l’esposa del president, Tània, sisplau —va dir el seu cap, Daniïl Antónov.

—Vés a la merda —va dir Tània—. Perquè sigui una dona no vol dir que hagi d’escriure articles de dones tota l’estona.

Durant tota la seva carrera Tània havia lluitat contra les assignacions anomenades «femenines». De vegades se’n sortia, i de vegades, no.

Aquell dia no se’n va sortir.

Daniïl era un bon home, però tenia caràcter.

—No sempre et demano que facis articles femenins, ni ho penso fer, o sigui que no em vinguis amb romanços. Avui et demano que informis sobre Pat Nixon. Fes el que et mano.

De fet, Daniïl era un gran cap i Tània el va obeir.

Aquell dia Pat Nixon visitaria la Universitat Estatal de Moscou, un edifici groc de pedra, de dotze pisos i milers d’aules. Estava gairebé buit.

—On són els estudiants? —va preguntar la senyora Nixon.

—És època d’exàmens i estan repassant —va explicar el rector de la universitat, a través de l’intèrpret.

—Així no coneixeré mai cap rus —va rondinar la senyora Nixon.

«Ja hi pot comptar, que no coneixerà cap rus, no fos que li expliquessin la veritat», tenia ganes de dir Tània.

La senyora Nixon semblava conservadora fins i tot per als costums moscovites. Duia els cabells molt crespats i amb laca, eren com un casc víking i gairebé igual de durs. La roba que portava era massa juvenil per a la seva edat i semblava passada de moda. Tenia un somriure petrificat que no flaquejava gairebé mai, ni tan sols quan els corresponsals que la seguien es posaven pesats.

La van portar a una sala d’estudi on hi havia tres estudiants. Es van sorprendre en veure-la i era evident que no sabien qui era. També era obvi que no la volien conèixer.

La pobra senyora Nixon segurament no tenia ni idea que qualsevol contacte amb un occidental era perillós per a un ciutadà soviètic. Era probable que l’arrestessin posteriorment i l’interroguessin sobre el que havien dit i sobre si la trobada havia estat acordada prèviament. Només els moscovites més arrauxats volien parlar amb els visitants estrangers.

Tània va compondre l’article mentalment mentre seguia la visitant. La senyora Nixon estava impressionada amb la moderna i nova Universitat Estatal de Moscou. Els Estats Units no tenien un edifici universitari d’aquelles dimensions.

La notícia important sortiria del Kremlin, i per això Tània s’havia empipat amb Daniïl. Nixon i Bréjnev estaven signant tractats que farien el món més segur. Aquell era el reportatge que volia fer Tània.

Sabia per la premsa estrangera que la visita a la Xina i el viatge a Moscou de Nixon havien fet canviar les seves expectatives per a les eleccions presidencials de novembre. El punt més baix de popularitat l’havia assolit el mes de gener, però en aquells moments el seu reconeixement social s’havia disparat i tenia moltes possibilitats de ser reelegit.

La senyora Nixon duia un vestit de quadres de dues peces amb la jaqueta curta i la faldilla per sota el genoll. Les sabates eren blanques i de taló baix. Un mocador de gasa lligat al coll completava el conjunt. Tània no suportava parlar de moda. Havia informat de la crisi dels míssils a Cuba, per l’amor de Déu…, des de Cuba!

A la fi van acompanyar la primera dama a la limusina Chrysler LeBaron i la premsa es va dispersar.

A l’aparcament Tània va veure un home alt amb un abric llarg i esfilagarsat que prenia el sol primaveral. Duia una barba gris clar descurada i a la cara arrugada hi quedaven els vestigis del rostre atractiu del passat.

Era Vassili.

Tània es va ficar el puny a la boca i es va mossegar la mà per reprimir el crit que li bullia a la gola.

Vassili va veure que l’havia reconegut i va somriure, ensenyant-li els forats que li havien deixat les dents perdudes.

Tània va caminar a poc a poc cap on era ell, dret, amb les mans a les butxaques de l’abric. No duia barret i aclucava els ulls per protegir-se del sol.

—T’han deixat anar —va dir Tània.

—Per complaure el president nord-americà —va dir—. Gràcies, Dick Nixon.

Hauria d’haver donat les gràcies a Dimka Dvorkin. Però segurament era millor no dir-ho a ningú, ni tan sols a Vassili.

Tània va mirar al voltant cautelosament, però no s’hi veia ningú.

—No tinguis por —va dir Vassili—. Des de fa dues setmanes això està ple de policia de seguretat, però se n’han anat fa cinc minuts.

No es va poder aguantar més i el va abraçar. Ell li va acariciar l’esquena com si la volgués consolar. Ella el va abraçar més fort encara.

—Quina bona olor que fas —va dir Vassili.

Tània el va deixar anar. Tenia cent preguntes al pap i va haver de dominar l’entusiasme per escollir-ne una.

—On vius?

—M’han donat un apartament de Stalin, vell, però maco.

Els apartaments de l’època de Stalin tenien habitacions més grans i sostres més alts que els pisos més compactes construïts al final dels cinquanta i als seixanta.

Tània estava desbordada d’excitació.

—Et puc venir a veure?

—Encara no. Esperem a veure si em vigilen o no.

—Tens feina?

Un dels trucs preferits dels comunistes era fer tot el possible perquè algú no trobés feina i després acusar-lo de ser un paràsit social.

—Al Ministeri d’Agricultura. Escric pamflets per als pagesos explicant tècniques de nova agricultura. No et compadeixis de mi: és una feina important i la faig bé.

—I la teva salut?

—Estic gras! —Va obrir l’abric per demostrar-l’hi.

Tània va riure feliç. No estava gras, però potser no estava tan prim com abans.

—Portes el jersei que et vaig enviar. Em meravella que t’arribés.

Era el jersei que Anna Murray havia comprat a Viena. Tània tenia moltes coses per explicar-li, no sabia per on començar.

—No me’l trec des de fa quatre anys. No el necessito, a Moscou, pel maig, però em costa acostumar-me a pensar que el temps no és sempre gèlid a tot arreu.

—Et compraré un altre jersei.

—Si que guanyes diners!

—No, jo no —va dir amb un somriure immens—. Però tu sí.

Vassili va corrugar les celles, perplex.

—Jo?

—Anem a un bar —va dir Tània, agafant-lo de bracet—. T’he d’explicar moltes coses.

El diumenge 18 de juny la primera plana del Washington Post portava un article curiós. Per a la majoria dels lectors era incomprensible, però per a un grapat, terriblement inquietant.


CINC PERSONES ARRESTADES EN UNA CONXORXA PER POSAR ESCOLTES IL·LEGALS A LES OFICINES DELS DEMÒCRATES

Alfred E. Lewis

Redactor del Washington Post




Cinc homes, un dels quals va dir que era un antic empleat de l’Agència d’Intel·ligència Central, han estat arrestats a les 2.30 h d’ahir acusats del que les autoritats descriuen com un complot per posar escoltes telefòniques a les oficines del Comitè Nacional Demòcrata de Washington.

Tres dels homes eren d’origen cubà i es diu que un altre ha ensinistrat exiliats cubans per a l’activitat de guerrilla després de la invasió del 1961 de la badia de Cochinos.

Van ser sorpresos a punta de pistola per tres agents de paisà de la policia metropolitana en una oficina del sisè pis de l’elegant edifici Watergate, a l’avinguda Virgínia 2600, NW, on el Comitè Nacional Demòcrata ocupa tota la planta.

No s’ha donat cap explicació de les raons que els cinc sospitosos tenien per posar micròfons a les oficines del Comitè Nacional Demòcrata o si treballaven per a altres persones o organitzacions.



Cameron va llegir l’article.

—No, merda! —va exclamar.

Va apartar els cereals; estava massa tens per continuar menjant. Sabia perfectament de què es tractava, i representava una amenaça terrible per al president Nixon. Si la població sabia o creia que el president de la llei i l’ordre havia ordenat una violació de domicili, fins i tot podia descarrilar la seva reelecció.

Cam va llegir els paràgrafs ràpidament fins que va arribar als noms dels acusats. Temia que Tim Tedder fos a la llista, però no se l’esmentava, i Cam es va treure un pes de sobre.

Tanmateix, la majoria dels noms que hi apareixien eren amics i socis de Tedder.

Tedder i un grup d’antics agents de l’FBI i de la CIA formaven la Unitat d’Investigacions Especials de la Casa Blanca. Tenien una oficina d’alta seguretat a la planta baixa de l’edifici de l’Oficina Executiva, enfront de la Casa Blanca. Enganxat a la porta hi havia un full de paper que deia «Lampistes». Era una broma: la seva feina era aturar les filtracions.

Cam no sabia que volguessin posar micròfons a les oficines dels demòcrates. Però tampoc no se n’estranyava: era una idea molt bona, podia aportar informació sobre les fonts de les filtracions.

Però aquells babaus no s’havien de deixar arrestar pel coi de policia de Washington.

El president era a les Bahames i no tornaria fins l’endemà.

Cam va telefonar a l’oficina de Lampistes.

Va contestar Tim Tedder.

—Què fas? —va preguntar Cam.

—Destrueixo arxius.

Cam sentia com a soroll de fons el grinyol de la màquina per destruir documents.

—Molt bé —va dir. Després es va vestir i va anar a la Casa Blanca.

D’entrada semblava que cap dels arrestats no tenia relació directa amb el president, i tot el diumenge Cam va pensar que l’escàndol es podria gestionar, però va resultar que un d’ells havia donat un nom fals. «Edward Martin» de fet era James McCord, un agent de la CIA retirat, dedicat a temps complet al CREEP, la Comissió per a la Reelecció del President.

—Estem acabats —va dir Cam.

Se sentia aclaparat i destrossat. Era horrorós.

El Washington Post de dilluns portava la informació sobre McCord en un article signat per Bob Woodward i Carl Bernstein.

Cam encara pensava que es podia tapar la implicació del president.

Llavors va entrar en escena l’FBI. L’Agència es va posar a investigar els quatre arrestats. En els vells temps, va pensar Cam amb enyorament, J. Edgar Hoover no hauria fet una cosa així; però Hoover era mort. Nixon havia col·locat un lacai, Patrick Gray, com a director en funcions, però Gray no coneixia l’Agència i no sabia com controlar-la. El resultat era que l’FBI començava a actuar com un cos de seguretat.

Havien trobat els acusats en possessió de grans quantitats de diners, bitllets nous amb numeració seqüencial. Això volia dir que tard o d’hora l’FBI podria rastrejar els diners i descobrir d’on havien sortit.

Cam ja ho sabia. Aquells diners, com els pagament per a tots els projectes clandestins de l’administració, procedien dels fons reservats del CREEP.

La investigació de l’FBI s’havia d’aturar.

Quan Cam Dewar va entrar al despatx de Maria Summers al Departament de Justícia, la noia es va espantar. L’havien descobert? La Casa Banca havia sabut que ella era la font d’informació de Jasper Murray? Estava dreta davant l’arxivador i les cames li feien figa; es pensava que cauria.

Però Cam es va mostrar cordial amb ella i Maria es va tranquil·litzar. El noi va somriure, va seure i li va fer la repassada adolescent de dalt a baix que indicava que la trobava atractiva.

«Continua somiant, blanquet», va pensar ella.

Quina en duia de cap? Maria va seure darrere la seva taula, es va treure les ulleres i li va somriure amablement.

—Hola, senyor Dewar —va saludar—. Com va anar l’escolta telefònica?

—Al final no ens va aportar gaire informació —va haver d’admetre Cam—. Creiem que Murray té un telèfon segur en un altre lloc que és el que utilitza per a les trucades confidencials.

«Gràcies a Déu», va pensar Maria.

—Llàstima —va dir.

—Igualment li agraïm la seva ajuda.

—És molt amable. El puc servir en alguna altra cosa?

—Sí. El president vol que el fiscal general ordeni a l’FBI que aturi la investigació per violació de domicili al Watergate.

Maria va intentar dissimular l’estupefacció mentre al seu cap ja mesurava les conseqüències. O sigui que sí que era una entremaliadura de la Casa Blanca. No s’ho podia creure. Cap altre president no hauria estat tan arrogant i estúpid.

Novament n’esbrinaria més coses si fingia que hi donava suport.

—Entesos —va dir—, pensem-ho bé. En Kleindienst no és en Mitchell, ja ho sap. —John Mitchell havia dimitit de fiscal general per dirigir el CREEP. El seu substitut, Richard Kleindienst, era un altre col·lega de Nixon, però no tan dòcil—. Kleindienst voldrà que li donin una raó —va objectar Maria.

—N’hi podem donar una. La investigació de l’FBI pot portar a reobrir temes confidencials de política exterior. En concret, pot revelar informació perjudicial sobre la implicació de la CIA en la invasió del president Kennedy a la badia de Cochinos.

«Cosa típica de Tricky Dicky», va pensar Maria, fastiguejada. Tothom faria veure que protegia els interessos americans quan en realitat salvaven el miserable del president.

—Per tant, és un afer de seguretat nacional.

—Sí.

—Bé. Això justificarà que el fiscal general ordeni a l’FBI que aturi la investigació. —Però Maria no volia que fos tan fàcil per a la Casa Blanca—. Tanmateix, en Kleindienst pot voler una garantia concreta.

—N’hi podem donar una. La CIA està disposada a fer una petició formal. Ho farà en Walters.

El general Walters era director adjunt de la CIA.

—Si la petició és formal, crec que podem tirar-ho endavant i fer exactament el que demana el president.

—Gràcies, Maria. —El noi es va posar dret—. Ens ha ajudat molt.

—Ho he fet amb molt de gust, senyor Dewar.

Cam va sortir del despatx.

Maria va mirar pensarosament la cadira que havia quedat buida. El president devia haver autoritzat aquell assetjament il·legal o, si més no, havia fet la vista grossa. Era l’única raó plausible per explicar els esforços de Cam Dewar per tapar-ho. Si ho hagués autoritzat algú altre desafiant els desitjos de Nixon, ja l’haurien denunciat, avergonyit i despatxat. Nixon no tenia manies a l’hora de desempallegar-se de col·legues molestos. A l’única persona que li interessava protegir era a si mateix.

Deixaria que sortís impune?

Ni boja.

Va agafar el telèfon.

—Truca a Fawcett Renshaw, sisplau —va dir.





49


Dave Williams estava neguitós. Feia gairebé cinc anys de l’última vegada que els Plum Nellie havien tocat en directe. Ara s’enfrontaven a seixanta mil fans a Candlestick Park, a San Francisco.

Tocar en un estudi no tenia res a veure amb una actuació en viu. El magnetòfon era benèvol: si s’equivocaven de nota, la veu es trencava o no recordaven la lletra, senzillament s’esborrava l’error i ho tornaven a intentar.

Si aquella nit l’espifiaven, tot el públic de l’estadi se n’adonaria i ja no hi hauria marxa enrere.

Dave es deia a si mateix que no fos ridícul, que havia actuat en directe un munt de vegades. Va rememorar l’època en què tocava amb els Guardsmen en pubs de l’East End londinenc, quan només se sabia quatre acords. Mirant enrere, es congratulava del coratge que havia tingut de ben jove. Va recordar la nit que Geoffrey es va desmaiar al Dive d’Hamburg, borratxo com una sopa; Walli va pujar a l’escenari com a primera guitarra i va tocar tot el repertori sense assajar. Quin temps aquell! No s’havia de preocupar de res.

Dave ja tenia nou anys d’experiència i superava de llarg la carrera de moltes estrelles del pop. Així i tot, mentre els fans entraven en tropell i compraven cerveses, samarretes i frankfurts, confiats que Dave els oferiria una gran nit, ell tremolava com una fulla.

Una noia jove de la discogràfica dels Nellie Records va entrar al camerino a preguntar si necessitava alguna cosa. Duia pantalons de campana i una samarreta ajustada que ensenyava el melic i marcava una silueta perfecta.

—No, gràcies —va dir Dave.

Tots els camerinos disposaven d’un petit bar amb cervesa, alcohol, refrescos i gel, a més d’un cartró de tabac.

—Si necessites alguna cosa més per relaxar-te, tinc material —va oferir ella.

Dave va fer que no amb el cap. No volia drogues. Potser fumaria un porro després del concert.

—O si puc, ja m’entens, fer res per tu… —va insistir la noia.

Li oferia el seu cos. I val a dir que era una preciositat de rossa californiana, esvelta i guapa, però ell no estava d’humor.

No estava d’humor d’ençà de l’última vegada que havia vist Beep.

—Potser després del concert —va dir. «Si he begut prou», va pensar—. T’agraeixo l’oferiment però ara mateix vull que et perdis —li va etzibar ell bruscament.

Ella no es va ofendre.

—Si canvies d’idea, ja m’ho diràs! —va contestar alegrement, i va desaparèixer.

Aquella nit actuaven en suport a George McGovern. Amb la campanya electoral, McGovern havia aconseguit fer tornar els joves a la política. Dave sabia que a Europa l’haurien qualificat de moderat, però als Estats Units el tenien per un polític d’esquerres. La seva crítica aferrissada a la guerra del Vietnam entusiasmava els liberals, i podia parlar amb autoritat per la seva participació en combat, a la Segona Guerra Mundial.

La germana de Dave, Evie, va entrar al camerino a desitjar-li bona sort. Anava camuflada perquè no la reconeguessin: els cabells recollits sota una gorra de tweed, ulleres de sol i una caçadora de motociclista.

—Me’n torno a Anglaterra —va dir.

—Ja sé que has tingut mala premsa arran de la foto de Hanoi, però… —va fer Dave, sorprès per la notícia.

Evie va fer que no amb el cap.

—És pitjor que tenir mala premsa. Ara mateix m’odien tan ferventment com em van estimar fa un any. És el fenomen que va detectar Oscar Wilde: et giren l’esquena amb una brusquedat desconcertant.

—Em pensava que t’hi sobreposaries.

—I jo també, per un temps. Però en sis mesos no m’han ofert cap paper decent. Podria fer de noia intrèpida en un spaghetti western, de stripper en una improvisació fora de Broadway o el paper que vulgui a la gira australiana de Jesucrist Superstar.

—Em sap greu. No en sabia res.

—No va ser una cosa espontània.

—Què vols dir?

—Dos periodistes em van dir que havien rebut trucades de la Casa Blanca.

—Vols dir que ho havien planificat?

—Així és. No veus que jo era un personatge famós que atacava Nixon sempre que podia? No és estrany que s’acarnissés amb mi quan vaig ser tan estúpida de donar-li l’oportunitat de fer-ho. Ni tan sols no és injust: estic fent tot el que puc perquè el facin fora d’una vegada.

—Això diu molt de tu.

—I potser ni tan sols ve de Nixon. A qui coneixem que treballi a la Casa Blanca?

—Al germà de la Beep? —va fer Dave amb incredulitat—. Això és cosa d’en Cam?

—A Londres, ell n’estava molt de mi, i jo el vaig refusar sense gaires contemplacions.

—I t’ha guardat rancor des de llavors?

—Mai no ho he pogut demostrar.

—Malparit!

—En resum, que he posat la meva luxosa casa de Hollywood a la venda, he venut el descapotable i he embalat la col·lecció d’art modern.

—Què faràs?

—Per començar, Lady Macbeth.

—Estaràs impressionant. On?

—A Stratford-upon-Avon. M’incorporo a la Royal Shakespeare Company.

—Una porta es tanca i se n’obre una altra.

—Estic molt feliç de tornar a fer Shakespeare. Ja han passat deu anys des que vaig interpretar Ofèlia a l’institut.

—I nua.

—Com m’agradava cridar l’atenció… —va recordar Evie, dibuixant mitja rialla de recança.

—Però ja aleshores eres una bona actriu.

Evie es va aixecar.

—Vinga, germanet, deixo que et preparis. Passa-ho bé aquesta nit. Seré entre el públic ballant.

—Quan te’n vas a Anglaterra?

—Demà surt l’avió.

—Quan Macbeth s’estreni, avisa’m, que et vindré a veure.

—Seria fantàstic.

Dave va sortir del camerino amb Evie. L’escenari s’havia alçat sobre una bastida efímera en un extrem del terreny de joc. Darrere, sobre la gespa, rondava una munió de muntadors, tècnics de so, personal de la discogràfica i periodistes privilegiats. Els camerinos s’havien agençat en tendes canadenques plantades en una zona acordonada.

Buzz i Lew ja hi havien arribat, però no hi havia indicis de Walli. Dave confiava que Beep portaria Walli a temps, i, neguitós, es preguntava on s’havien ficat.

Al cap de poc de marxar Evie, van aparèixer els pares de Beep darrere l’escenari. Dave havia recuperat la bona relació amb Bella i Woody. Va decidir no explicar-los les sospites d’Evie que Cam havia manipulat la premsa en contra d’ella. Com a demòcrates de soca-rel, encara els irritava que el seu fill treballés per a Nixon.

Dave volia saber quines possibilitats tenia McGovern segons Woody.

—George McGovern té un problema —va dir Woody—. Per enderrocar Hubert Humphrey i poder ser el candidat a la presidència va haver de posar fi al poder dels barons del vell Partit Demòcrata, dels alcaldes de les ciutats, dels governadors estatals i dels secretaris generals dels sindicats.

Dave no havia seguit el cas de prop.

—I com ho ha fet?

—Després de l’enrenou del 1968 a Chicago el partit va refer els seus estatuts i McGovern presidia la comissió que se’n va fer càrrec.

—I per què és un problema, això ara?

—Perquè les velles figures de poder no pensen treballar per a ell. N’hi ha que l’odien tant que han iniciat un moviment que es diu Demòcrates per Nixon.

—Gent jove com ell.

—Esperem que amb això n’hi hagi prou.

Finalment, Beep va arribar amb Walli. Els pares Dewar van anar al camerino de Walli i Dave es va vestir per sortir a l’escenari, es va posar una granota vermella i botes de motorista. Va fer alguns exercicis per escalfar la veu. Quan cantava les escales, va entrar Beep.

La noia li va dedicar un somriure radiant i li va fer un petó a la galta. Com de costum, Beep va il·luminar-ho tot amb la seva presència. «No l’hauria d’haver deixat mai», va pensar Dave. «Com vaig poder ser tan imbècil?».

—I en Walli, com està? —va preguntar, preocupat.

—S’ha dopat just per aguantar el concert. Quan baixi de l’escenari es xutarà. Ara està bé per tocar.

—Gràcies a Déu.

Beep duia uns pantalons curts de setí molt seductors i un top de lluentons. Dave es va fixar que la noia s’havia engreixat una mica d’ençà de les sessions de gravació. Semblava que tingués més pit i fins i tot feia una panxeta seductora. Dave li va oferir una beguda i ella va demanar una Coca-Cola.

—Agafa tu mateixa un cigarret —va dir ell.

—Ja no fumo.

—Per això t’has engreixat.

—No, no és per això.

—No és cap crítica. Estàs fantàstica.

—Deixo en Walli.

Dave es va quedar estupefacte. Es va girar del bar estant i la va mirar fixament.

—Caram! —va exclamar—. Ja ho sap?

—L’hi diré després del concert.

—Quin descans… I què hi ha de tot allò que em vas dir de ser menys egoista i salvar la vida d’en Walli?

—Haig de salvar una vida més important.

—La teva?

—La del meu fill.

—Què dius?! —Dave va seure—. Estàs embarassada.

—De tres mesos.

—Per això has canviat tant.

—I el tabac em fa venir ganes de vomitar. Ni tan sols fumo marihuana.

L’altaveu del camerino va crepitar i es va sentir una veu que deia: «Cinc minuts perquè comenci el concert. Els tècnics, aneu al vostre lloc».

—Si estàs embarassada, per què deixes en Walli?

—No estic disposada a criar un fill en aquell ambient. Una cosa és sacrificar-me jo, l’altra és obligar un nen a fer el mateix. Aquesta criatura tindrà una vida normal.

—On aniràs?

—Me’n torno amb els meus pares. —Va fer que no amb el cap en un gest de perplexitat—. És increïble. Durant deu anys he fet de tot per tocar-los el voraviu, però quan he necessitat que m’ajudessin simplement m’han dit que sí. Impressionant, tu.

L’altaveu va tornar a cridar:

«Un minut. El grup ja pot anar als laterals quan estigui a punt».

Dave es va quedar glaçat; només tenia un pensament al cap: «Tres mesos…».

—No sé de qui és el fill —va dir Beep—. Em vaig quedar embarassada quan fèieu el disc. Prenia anticonceptius, però de vegades me n’oblidava, sobretot si anava col·locada.

—Però em vas dir que quasi mai no havíeu fet l’amor amb en Walli.

—Quasi mai no és mai. Jo diria que hi ha un deu per cent de possibilitats que sigui d’en Walli.

—O sigui que hi ha un noranta per cent que sigui meu.

Lew va treure el nas per la tenda de Dave.

—Som-hi! —va proferir, i va desaparèixer.

—Ara vinc —va dir Dave. Després es va dirigir a Beep—: Vine a viure amb mi.

Ella el va mirar de fit a fit.

—De debò?

—Sí.

—Encara que no sigui fill teu?

—Estic convençut que estimaré el teu fill. T’estimo. I també estimo en Walli, collons. Vine a viure a mi, sisplau.

—Oh, Dave —va dir Beep, i es va desfer en llàgrimes—. No saps prou com he esperat i pregat perquè m’ho demanessis.

—Això és un sí?

—És clar. Ho desitjo de tot cor.

Dave se sentia com si hagués sortit el sol.

—Perfecte —va dir Dave—. Així serà, doncs.

—I què farem amb en Walli? No vull que es mori.

—Tinc una idea —va fer Dave—. Després del concert te l’explico.

—Vés, puja a l’escenari, que t’esperen.

—Sí. —Dave la va besar tendrament. Ella el va embolcallar amb els braços i li va fer una forta abraçada—. T’estimo —va dir ell.

—Jo també t’estimo. No sé com vaig ser capaç de deixar-te.

—No ho tornis a fer mai més.

—Mai de la vida.

Dave va sortir. Va córrer camp a través i va pujar les escales fins als laterals, on l’esperava el grup. Aleshores el va aturar un pensament.

—M’he oblidat d’una cosa —va dir.

—Què?! —va exclamar Buzz, enrabiat—. Les guitarres ja són a l’escenari.

Dave no va contestar i va tornar corrent al camerino. Beep encara hi era, asseguda, eixugant-se les llàgrimes.

—I si ens caséssim? —va fer Dave.

—Perfecte.

Dave va tornar a la bastida.

—Tothom bé? —va preguntar.

Tothom estava bé.

El grup va sortir a l’escenari liderat per Dave.

Claus Krohn va proposar a Rebecca d’anar a prendre una copa després d’una reunió del Parlament d’Hamburg.

L’havia agafat desprevinguda. Ja feia quatre anys que s’havia acabat el seu afer amorós i Rebecca sabia que en els darrers dotze mesos, Claus s’havia vist amb una atractiva delegada sindical. Mentrestant, ell adquiria un paper cada vegada més important en el Partit Democràtic Lliure, al qual també pertanyia Rebecca. Claus i la seva nòvia feien bona parella. De fet, Rebecca havia sentit a dir que tenien plans de casar-se.

Per això ella el va mirar amb escepticisme.

—Al Yacht Bar, no —es va afanyar a dir Claus—. Algun altre lloc que no aixequi sospites.

Rebecca va esclafir a riure per tranquil·litzar-lo.

Tots dos van anar a un bar cèntric a tocar del consistori. En honor als vells temps, Rebecca va demanar una copa de Sekt.

—Aniré directe al gra —va dir Claus així que els van servir—. Volem que et presentis a les eleccions al Bundestag.

—Oh! —va fer Rebecca—. Si m’haguessis intentat conquistar no m’hauries sorprès tant.

—No sé per què et sorprens —va fer Claus somrient—. Ets intel·ligent i atractiva, parles bé i agrades a la gent. A Hamburg, tots els homes et respecten. Ja tens quasi una dècada d’experiència en política. Tens taules.

—Però així, de cop.

—Les eleccions sempre es presenten de cop.

El canceller Willy Brandt havia convocat unes eleccions llampec, que tindrien lloc en vuit setmanes. Si Rebecca acceptava, abans de Nadal podria ser membre del Parlament.

Superada la sorpresa, Rebecca es va animar. Desitjava ferventment la reunificació d’Alemanya perquè tant ella com milers d’alemanys poguessin retrobar les seves famílies. Des de la política local, mai no ho aconseguiria, però com a membre del Bundestag potser podria exercir alguna influència.

El seu partit, el Partit Democràtic Lliure, havia format un govern de coalició amb el Partit Socialdemòcrata de Willy Brandt. Rebecca estava d’acord amb l’Ostpolitik de Brandt, que pretenia normalitzar les relacions amb l’Alemanya Oriental malgrat el Mur. Rebecca creia que aquesta era la manera més ràpida de minar el règim de l’Alemanya Oriental.

—N’haig de parlar amb el meu marit —va dir Rebecca.

—Sabia que m’ho diries. És el que fan totes les dones.

—Significaria deixar-lo moltes hores sol.

—És el que els passa a totes les dones dels parlamentaris.

—Però el meu marit és especial.

—Per descomptat.

—Aquesta nit en parlarem. —Rebecca es va aixecar, i Claus també.

—Una cosa… —va fer Claus.

—Què?

—Tu i jo ens coneixem força bé.

—Sí…

—És el teu destí. —Va fer un posat seriós—. Has de ser una política d’àmbit nacional. Qualsevol altre càrrec significarà una pèrdua de talent, un delicte flagrant. T’ho dic de debò.

Rebecca es va sorprendre de la intensitat amb què ho deia.

—Gràcies —va respondre.

Camí de casa, Rebecca conduïa eufòrica i atordida. De sobte se li acabava d’obrir un nou futur. Havia meditat el salt a la política nacional, però temia que fos massa difícil per a ella, com a dona i com a esposa d’un minusvàlid. Però en aquell moment en què això era alguna cosa més que una simple fantasia se sentia il·lusionada.

D’altra banda, què faria Bernd?

Rebecca va aparcar el cotxe i va entrar a casa a cuita-corrents. Bernd era a la taula de la cuina assegut a la cadira de rodes, corregint redaccions dels alumnes amb un llapis vermell ben afilat. Només duia un barnús que havia aconseguit posar-se tot sol. La peça de vestir que més li costava posar-se eren els pantalons.

Rebecca li va parlar de seguida de la proposta de Claus.

—Abans no diguis res, deixa’m afegir-hi una cosa —va fer ella—. Si no vols que ho faci, no ho faré. Sense discussions, sense retrets, sense recriminacions. Som un equip, i això vol dir que cap dels dos no té dret a canviar la nostra vida unilateralment.

—Gràcies —va dir ell—. Però ara parlem dels detalls.

—El Bundestag es reuneix de dilluns a divendres unes vint setmanes l’any, i l’assistència és obligatòria.

—O sigui que passaràs vuitanta nits fora de casa a l’any. Ja m’espavilaré, sobretot si fem venir una infermera i m’ajuda als matins.

—No et fa res?

—I ara! Això sí, no tinguis cap dubte que les nits que siguis a casa seran les més dolces.

—Bernd, ets tan bo.

—Ho has de fer —va dir ell—. És el teu destí.

Rebecca va somriure breument.

—Això és el que m’ha dit en Claus.

—No m’estranya.

Tant el seu marit com el seu examant creien que Rebecca havia de dedicar-se a la política nacional. I ella també ho pensava. Estava inquieta. Sabia que ho podia fer, però seria un repte. La política nacional era més feréstega i descoratjadora que la local. La premsa podia ser cruel.

La seva mare estaria orgullosa d’ella. Carla hauria d’haver estat una líder, i segurament ho hauria arribat a ser si no hagués quedat engarjolada entre les quatre parets de l’Alemanya de l’Est. S’emocionaria de saber que la seva filla complia la seva aspiració frustrada.

En van parlar tres nits més i a la quarta es va presentar Dave Williams.

No l’esperaven. Rebecca es va quedar parada de trobar-lo al llindar de la porta, amb un abric marró de pell d’ant i una petita maleta amb una etiqueta de l’aeroport d’Hamburg.

—Hauries pogut trucar! —va dir Rebecca en anglès.

—Vaig perdre el teu telèfon —va contestar Dave en alemany.

Rebecca li va fer un petó a la galta.

—Quina sorpresa més grata! —A Rebecca, Dave li va caure bé quan els Plum Nellie van tocar al Reeperbahn i van anar al seu pis per fer l’únic àpat decent de la setmana. Dave va fer bé a Walli i la relació que van establir entre tots dos havia fet brollar el seu talent.

Dave va entrar a la cuina, va deixar la maleta i va fer una encaixada amb Bernd.

—Acabes d’aterrar de Londres? —va preguntar Bernd.

—De San Francisco. He passat vint-i-quatre hores volant. —Com de costum, barrejaven anglès i alemany.

Rebecca va engegar la cafetera. Un cop dissipada la sorpresa, va pensar que Dave devia tenir alguna raó especial per visitar-los i es va inquietar. Dave parlava amb Bernd de l’estudi de gravació, però Rebecca el va interrompre.

—Per què has vingut, Dave? Que passa res?

—Sí —va respondre Dave—. És en Walli.

A Rebecca el cor li va fer un bot.

—Què ha passat? Digues! No s’ha mort…

—No, és viu. Però és un heroïnòman.

—Oh, no. —Rebecca va seure feixugament—. Oh, no —va lamentar, i va enfonsar la cara entre les mans.

—Hi ha més coses —va dir Dave—. La Beep el deixa. Està embarassada, i no vol criar el seu fill en un ambient marcat per les drogues.

—El meu germà petit…, pobret meu.

—I què pensa fer la Beep —va preguntar Bernd.

—Vindrà a viure a Daisy Farm amb mi.

—Oh. —Rebecca va clissar l’avergonyiment de Dave. Segurament, el noi havia recuperat la relació amb Beep, cosa que encara empitjorava més les coses per al seu germà—. Què podem fer per en Walli?

—Evidentment, ha de deixar l’heroïna.

—I creus que la podrà deixar?

—Si rep l’ajut que necessita sí. Hi ha programes de desintoxicació, als Estats Units i a Europa, que combinen la teràpia amb un substitut químic, habitualment la metadona. Però Walli viu a Haight-Ashbury. Té un camell a cada cantonada, i si no surt al carrer i en compra, ells aniran a picar a la seva porta. Ho té massa fàcil per recaure-hi.

—O sigui que ha de marxar d’allà?

—Jo crec que ha de venir aquí.

—Mare meva!

—Si viu amb vosaltres, crec que es podrà deshabituar.

Rebecca va mirar Bernd.

—Em preocupes tu —li va dir Bernd—. Tens una feina i una carrera política. Jo l’aprecio, en Walli, sobretot perquè tu l’estimes. Però no vull que sacrifiquis la teva vida per ell.

—No és per sempre —es va apressar a afegir Dave—. Però si el podeu ajudar a mantenir-se net i sobri durant un any…

Rebecca encara mirava Bernd.

—No sacrificaré la meva vida. Però potser hauré d’esperar un any.

—Si rebutges presentar-te a les eleccions al Bundestag ara, potser no et tornaran a fer l’oferta.

—Ja ho sé.

—M’agradaria que vinguessis amb mi a San Francisco —va dir Dave a Rebecca—, per convèncer en Walli.

—Quan?

—Demà, per exemple. Ja he reservat els bitllets.

—Demà?!

Rebecca va pensar que, de fet, no tenia alternativa. Estava en joc la vida de Walli. No hi podia haver res pitjor. Posaria Walli per damunt de tot; i tant que sí! No havia de pensar-s’ho dues vegades.

Amb tot, l’entristia refusar l’apassionant perspectiva que se li havia presentat per un instant fugisser.

—Què dèieu fa un moment del Bundestag? —va preguntar Dave.

—No res —va dir Rebecca—. Només és que pensava fer una cosa. Però vindré amb tu a San Francisco. Ja hi pots comptar.

—Demà mateix?

—Sí.

—Gràcies.

Rebecca es va aixecar.

—Vaig a fer la bossa —va anunciar.





50


Jasper Murray estava deprimit. El president Nixon —mentider, estafador i lladre— havia sortit reelegit per una immensa majoria en imposar-se a quaranta-nou estats. George McGovern, un dels candidats més mal reeixits de la història dels Estats Units, tan sols s’havia anotat Massachusetts i el districte de Colúmbia.

El pitjor de tot era que mentre l’elit intel·lectual liberal s’escandalitzava per les noves revelacions del cas Watergate, Nixon conservava una forta popularitat. Cinc mesos després de les eleccions, l’abril del 1973, les enquestes li eren favorables: el 60% aprovava la gestió del president mentre que el 33% li donava un suspens.

«Què hem de fer?», preguntava Jasper amb gran frustració a tot el qui l’escoltés. Els mitjans, liderats pel Washington Post, destapaven un delicte presidencial rere l’altre, mentre Nixon feia mans i mànigues per ocultar la seva implicació en un robatori amb violació de domicili. Un dels lladres del Watergate havia escrit una carta, que el jutge havia llegit en veu alta al tribunal, en què denunciava que els acusats havien rebut pressions polítiques per declarar-se culpables i guardar silenci. Si això era veritat, volia dir que el president intentava interferir en el curs de la justícia. Però semblava que als votants no els importés gens ni mica.

Jasper era a la sala de premsa de la Casa Blanca, el dimarts 17 d’abril, quan el curs de les coses va canviar.

A un extrem de la sala hi havia un escenari lleugerament elevat amb un faristol i una cortina com a teló de fons de color blau gris apropiat per a la televisió. Mai no hi havia prou cadires i alguns periodistes seien a terra, sobre la catifa de color beix, mentre els càmeres es feien un lloc a colzades.

La Casa Blanca havia anunciat que el president faria una compareixença breu i que no s’acceptarien preguntes. Els periodistes s’hi havien congregat a les tres en punt de la tarda. Eren dos quarts de cinc i encara no havia sortit ningú.

Nixon va aparèixer a les quatre quaranta-dos. A Jasper li va semblar veure que el president tenia les mans tremoloses. Nixon va anunciar la resolució d’un conflicte obert entre la Casa Blanca i Sam Ervin, president de la comissió investigadora del Senat sobre el cas Watergate. A partir d’aquell moment, a tot el personal de la Casa Blanca se li permetria testificar davant l’anomenada Comissió Ervin, tot i que també podien negar-se a respondre cap pregunta. Per a Jasper no era una gran concessió, però a un president innocent no li hauria calgut arribar fins aquí.

—Ningú que en el passat o en el present hagi ocupat o ocupi un càrrec important a l’administració no gaudirà d’immunitat processal —va declarar finalment Nixon.

Jasper va arrufar el front. Què volia dir això? Algú devia haver demanat immunitat, algú proper a Nixon. I ara Nixon l’estava refusant públicament. Acabava de deixar algú a l’estacada. Però, a qui?

—Condemno qualsevol temptativa d’encobriment, sigui qui sigui la persona implicada.

Dit això, el president, que havia intentat clausurar la investigació de l’FBI, va abandonar la sala.

El secretari de premsa, Ron Ziegler, va pujar a l’estrada per respondre una pluja de preguntes. Jasper no en va fer cap. Estava intrigat per la declaració sobre la immunitat.

Ziegler va començar a dir que les paraules del president eren la declaració «operativa». Jasper de seguida hi va reconèixer una paraula enganyosa, deliberadament imprecisa, que pretenia enterbolir la veritat més que no pas aclarir-la. Els altres periodistes de la sala també se’n van adonar.

Va ser Johnny Apple del New York Times qui va preguntar si allò implicava que totes les anteriors declaracions eren «inoperants».

—Sí —va contestar Ziegler.

El gabinet de premsa estava enfurismat. Això volia dir que a ells també els havien enganyat. Durant anys havien comunicat fidelment les declaracions de Nixon, concedint-li la credibilitat que es mereixia un líder de la nació. Els havia aixecat la camisa.

Mai més no tornarien a confiar-hi.

Jasper va tornar a la redacció del This Day preguntant-se encara a qui anaven realment dirigides les declaracions de Nixon sobre la immunitat.

Jasper en va tenir la resposta al cap de dos dies. Va agafar el telèfon i va sentir una dona que amb la veu trèmula li deia que era la secretària de John Dean, el conseller jurídic de la Casa Blanca, i trucava a periodistes il·lustres de Washington per llegir-los una declaració en nom seu.

Aquest pas en si ja era estrany. Si l’assessor legal del president volia comunicar alguna cosa a la premsa, ho hauria d’haver fet a través de Ron Ziegler. Era evident que hi havia hagut una ruptura.

—«Hi ha qui té l’esperança o pensa que jo seré el cap de turc en el cas Watergate» —va llegir la secretària—. «Qui cregui això és que no em coneix…».

«Mira!», va pensar Jasper, «ja tenim el primer que abandona el vaixell abans no s’enfonsi».

A Maria, Nixon l’havia deixat atònita. El president no tenia cap mena de dignitat. Cada vegada hi havia més gent que s’adonava del frau, però ell no dimitia i s’aferrava a la Casa Blanca; feia el fanfarró, escampava la confusió, amenaçava i deia mentides, mentides i més mentides.

Al final d’abril, dos estrets col·laboradors de Nixon, John Ehrlichman i Bob Haldeman, van dimitir alhora. Els qui s’havien hagut de cosir la boca per ordre d’aquests dos homes els havien donat el malnom d’«el Mur de Berlín», ja que tots dos tenien cognoms alemanys. Aquests homes havien organitzat activitats delictives com ara robatoris i havien comès perjuri en benefici del president: de debò que algú es pensava que havien fet totes aquelles coses contra la seva voluntat i sense informar-ne Nixon? La simple idea feia riure.

L’endemà, el Senat votava per unanimitat el nomenament d’un fiscal especial, un independent del corromput Departament de Justícia, per investigar si havia d’acusar al president d’actes delictius.

Al cap de deu dies, per primera vegada les enquestes sobre la gestió de Nixon queien i el penalitzaven: un 44% l’aprovava mentre que un 45% el suspenia.

El fiscal especial va posar ràpidament fil a l’agulla. Va començar contractant un equip d’advocats. Maria en coneixia un dels membres, una antiga funcionària del Departament de Justícia, Antonia Capel. Antonia vivia a Georgetown, gens lluny del pis de Maria, i una nit Maria va trucar a la seva porta.

Antonia va sortir a obrir i en veure-la va fer cara de sorpresa.

—No diguis el meu nom —va dir Maria.

Antonia feia cara de no entendre res, però era una dona espavilada.

—Entesos —va respondre.

—Podem parlar?

—És clar, entra.

—Et va bé quedar a la cafeteria de sota?

—Sí, i tant —va dir Antonia, tot i que semblava desconcertada—. Demanaré al meu marit que banyi els nens… Em… Deixa’m quinze minuts i vinc.

—Sí, és clar.

—Han posat micròfons al meu pis? —va preguntar Antonia així que va arribar a la cafeteria.

—No ho sé —va dir Maria—, però ara que treballes per al fiscal especial podria ser.

—Uau.

—Escolta —va dir Maria—. Sàpigues que no treballo per a en Dick Nixon. Jo sóc lleial al Departament de Justícia i al poble americà.

—D’acord…

—Ara mateix no tinc res a dir-te, però vull que sàpigues que si està a les meves mans ajudar el fiscal especial, ho faré.

Antonia era prou viva per entendre que li estava oferint un espia a l’interior de Justícia.

—Seria una gran ajuda —va dir—. Però com mantindrem el contacte sense despertar sospites?

—Truca’m des d’un telèfon públic. No donis el teu nom. Digues alguna cosa sobre una tassa de cafè. Ens trobarem aquí el mateix dia. Aquesta hora va bé?

—Perfecte.

—Com va tot?

—Tot just acabem de començar. Estem buscant els advocats més apropiats per formar part de l’equip.

—En aquesta qüestió, us suggereixo una persona: George Jakes.

—Em sembla que el conec. Com és?

—Va treballar per a Bobby Kennedy durant set anys, primer a Justícia, quan Bobby era fiscal general, i més endavant al Senat. Després que l’assassinessin, en George va començar a treballar per al bufet Fawcett Renshaw.

—Sembla la persona ideal. Li trucaré.

Maria es va aixecar.

—Marxem per separat. Així hi ha menys possibilitats que ens vegin juntes.

—No trobes terrible que ens hàgim d’amagar quan estem fent el que cal fer?

—Sí, és terrible.

—Gràcies per venir a veure’m, Maria. T’estic molt agraïda.

—Adéu —va dir Maria—. Sobretot, no diguis el meu nom al teu superior.

Cameron Dewar tenia un televisor al despatx. Com que es retransmetien les audiències de la Comissió Ervin des del Senat, el televisor de Cam estava engegat tot el dia, com tots els aparells de televisió del centre de Washington.

La tarda del dilluns 17 de juliol, Cam treballava en un informe per al seu nou cap, Al Haig, que havia substituït Bob Haldeman com a cap de Gabinet de la Casa Blanca. Cam no prestava gaire atenció al testimoni televisat d’Alexander Butterfield, que ocupava un càrrec de rang mitjà a la Casa Blanca i havia organitzat l’agenda diària del president durant el primer període de Nixon; després n’havia marxat per gestionar l’Administració Federal d’Aviació.

Fred Thompson, un advocat de la comissió, interrogava Butterfield.

«Vostè sabia que s’havien instal·lat dispositius d’escolta al Despatx Oval del president?».

Cam va aixecar la vista. Això era del tot inesperat. Dispositius d’escolta —és a dir, micròfons— al Despatx Oval? Impossible.

Butterfield va fer silenci una llarga estona. La sala va callar.

—Déu meu —va xiuxiuejar Cam.

«Sí, senyor. Sabia que hi havia dispositius d’escolta», va respondre Butterfield finalment.

Cam es va aixecar.

—Hòstia, no! —va cridar.

«I quan es van col·locar aquests dispositius a la Casa Blanca?», va preguntar Thompson a la televisió.

Butterfield va vacil·lar, va sospirar i va xerrar.

«Aproximadament, l’estiu del mil nou-cents setanta».

—Casondena! —va cridar Cam al seu despatx buit—. Com pot ser? Com pot haver estat tan estúpid, el president?

«Expliqui’ns millor com funcionen aquests dispositius», va demanar-li Thompson. «Com s’activen, per exemple».

—Calla, collons! Calla la boca!

Butterfield es va estendre en una llarga explicació del sistema i finalment va revelar que s’activava amb la veu.

Cam va tornar a seure. Quina catàstrofe. Nixon havia gravat en secret tot el que s’havia dit al Despatx Oval. El president havia parlat de robatoris, suborns i xantatges, conscient tota l’estona que s’estaven gravant les seves paraules incriminatòries.

—Estúpid, estúpid, estúpid! —va cridar Cam en veu alta.

Cam intuïa què vindria a continuació. Tant la Comissió Ervin com el fiscal especial demanarien les cintes. Segurament, aconseguirien forçar el president perquè els les entregués: eren una prova clau en diverses investigacions de delictes. I aleshores el món sencer sabria la veritat.

Nixon potser aconseguia quedar-se les cintes, o potser les destruiria; però tant dolenta era una cosa com l’altra. Perquè, si fos innocent, les cintes l’avalarien, de manera que, quina necessitat tenia d’ocultar-les? Als ulls de tothom, destruir-les seria admetre la culpa, a part de ser un delicte més en la llarga llista de delictes pels quals se’l podia processar.

La presidència de Nixon estava acabada.

Segurament el president s’aferraria al poder. Cam el coneixia bé. Nixon no reconeixia la derrota, mai no l’havia reconeguda. I si bé alguna vegada aquest tret li havia donat força, ara podia provocar una davallada de credibilitat durant setmanes, fins i tot mesos. El sentiment d’humiliació creixeria i acabaria dimitint.

Cam no estava disposat a participar d’aquesta derrota.

Va agafar el telèfon i va trucar a Tim Tedder. Es van trobar al cap d’una hora a l’Electric Diner, una cafeteria desfasada.

—No et preocupa que et vegin amb mi? —va dir Tedder.

—Tant me fa. Deixo la Casa Blanca.

—Per què?

—No has vist la televisió?

—Avui no.

—Hi ha un sistema de gravació que s’activa amb la veu al Despatx Oval. Està gravat tot el que s’ha parlat en aquella habitació en els últims tres anys. És la fi. Nixon està acabat.

—Un segon. Mentre va estar organitzant tota aquesta martingala, s’estava gravant a si mateix?

—Sí.

—Incriminant-se ell tot sol.

—Sí.

—Però qui és l’imbècil que fa això?

—Jo em pensava que era intel·ligent. Suposo que ens ha ben enganyat a tots. A mi, per descomptat.

—I què penses fer?

—Per això t’he trucat. Vull començar de zero. Vull una feina nova.

—Vols treballar per a la meva empresa de seguretat? Jo sóc l’únic treballador…

—No, no. Escolta. Tinc vint-i-set anys. Tinc cinc anys d’experiència a la Casa Blanca. Parlo rus.

—O sigui que vols treballar per a…

—La CIA. Estic ben capacitat.

—Sens dubte, però hauràs de passar pels cursos de formació bàsica.

—Cap problema. Serà part de la meva nova vida.

—Trucaré els meus amics de la CIA i et recomanaré.

—T’ho agraeixo. I una altra cosa.

—Què?

—No vull exagerar, però conec tots els draps bruts de la CIA. L’Agència ha trencat algunes normes en aquest afer del Watergate i estic al corrent de la seva participació.

—Ho sé.

—L’última cosa que vull és fer xantatge a ningú. Ja saps fins on arriba la meva fidelitat. Però pots insinuar als teus amics de l’Agència que, per descomptat, jo mai no delataria qui em dóna de menjar.

—Ho entenc.

—I doncs? Què en penses?

—Penso que ja hi tens un peu a dins.

George estava content i orgullós d’estar dins l’equip del fiscal especial. Se sentia que era part integrant del grup que movia els fils de la política nord-americana, com quan treballava per a Bobby Kennedy. L’únic problema era que no sabia si a partir d’aquell moment seria capaç de tornar a treballar en casos de poca volada com els que duia a Fawcett Renshaw, quan tot allò s’hagués acabat.

Van necessitar cinc mesos, però, finalment, van obligar Nixon a lliurar al fiscal especial tres cintes del sistema de gravació del Despatx Oval sense editar.

George Jakes era al despatx amb tot l’equip escoltant la cinta del 23 de juny de 1972, quan encara no feia ni una setmana del robatori del Watergate.

Se sentia la veu de Bob Haldeman: «L’FBI no està sota control perquè Gray no sap com controlar-lo exactament».

La gravació ressonava però la veu profunda i cultivada de Haldeman es distingia prou bé.

—Per què necessitava, el president, tenir l’FBI sota control? —va preguntar un membre de l’equip. George va pensar que era una pregunta retòrica. L’única explicació era que volia evitar que els federals investiguessin els delictes comesos pel mateix president.

La veu de Haldeman, a la cinta, continuava dient: «Ara la investigació els porta cap a àrees més productives perquè han aconseguit rastrejar els diners».

George va recordar que els lladres del Watergate posseïen un gavadal de diners en efectiu, bitllets nous i numerats. O sigui que tard o d’hora l’FBI seria capaç de localitzar la persona que els havia entregat els diners.

En aquells moments, tothom sabia que aquells diners procedien del CREEP, per més que Nixon insistís que no en sabia res. A la cinta, però, el president en parlava sis dies després del robatori!

La veu cavernosa de Nixon va intervenir: «La gent que va fer les donacions podria dir que van donar els diners als cubans».

—Merda! —va exclamar un dels membres de la sala.

El fiscal especial va aturar la cinta.

—Si no ho he entès malament —va fer George—, el president proposa demanar als seus donants que jurin en fals.

—Com pot ser? —va dir el fiscal, estupefacte.

Va prémer el botó i Haldeman continuava parlant: «No podem confiar en gaire gent. La manera de gestionar això és que Walters truqui a Pat Gray i simplement li digui: “No fiqueu el nas on no us demanen”».

Aquest episodi l’havia reproduït Jasper Murray en un article basat en una filtració de Maria. El general Vernon Walters era el director adjunt de la CIA. L’agència mantenia un vell pacte amb l’FBI: si la investigació dels uns amenaçava de destapar operacions secretes dels altres, aquella investigació es podia suspendre per simple petició d’una de les parts. Pel que semblava, la idea de Haldeman era aconseguir que la CIA fingís que la investigació dels lladres del Watergate encapçalada per l’FBI suposava una amenaça per a la seguretat nacional.

La qual cosa significava incórrer en prevaricació.

«D’acord, endavant», continuava dient la cinta.

El fiscal la va tornar a aturar.

—Ho heu sentit bé? —va dir George, incrèdul—. Nixon ha dit: «D’acord, endavant».

«Podria escampar als quatre vents tot el tema de la badia de Cochinos», continuava dient Nixon, «la qual cosa seria una desgràcia per a la CIA, per al país i per a la política estrangera nord-americana».

A George li feia l’efecte que el president tramava una història que la CIA pogués explicar a l’FBI.

«Sí», va contestar Haldeman. «Ens basarem en això».

—El president dels Estats Units assegut al seu despatx i dient a la seva gent com ha d’actuar amb prevaricació! —va exclamar el fiscal.

A la sala tothom s’havia quedat sense paraules. El president era un delinqüent i en tenien la prova a les mans.

—Cabró mentider, ja t’hem enxampat! —va exclamar per fi George.

«No vull que es pensin que ho fem per motius polítics», va afegir Nixon a la cinta.

«Entesos», va fer Haldeman.

En aquell moment, l’aplec d’advocats congregats al voltant del reproductor de cassets va esclafir a riure.

Maria seia a la seva taula al Departament de Justícia quan li va trucar George.

—M’acaba de trucar el nostre amic —va dir. Maria sabia que es referia a Jasper. Parlava codificat per si tenien els telèfons punxats—. L’oficina de premsa de la Casa Blanca ha trucat a les cadenes de televisió i ha reservat una hora d’antena: aquesta nit a les nou en punt.

Era dijous 8 d’agost de 1974.

El cor de Maria va fer una batzegada. Per fi s’havia acabat tot?

—Potser dimitirà —va opinar.

—Potser.

—Home, això espero.

—O dimiteix o torna a defensar la seva innocència.

Maria no volia estar sola quan arribés aquest moment.

—Vols venir a casa? —va preguntar—. Així ho mirarem plegats.

—Sí, d’acord.

—Prepararé sopar.

—Que no engreixi.

—Georges Jakes, com ets.

—Prepara una amanida.

—Vine a dos quarts de vuit.

—Jo porto el vi.

Maria va sortir a comprar el menjar enmig de la calorada del mes d’agost a Washington. La feina ja no li importava tant. Havia deixat de tenir fe en el Departament de Justícia. Si Nixon dimitia aquella nit, Maria començaria a buscar feina. Però volia continuar treballant per al govern: només el govern tenia el poder de fer del món un lloc millor. Així i tot estava tipa dels delictes i de les excuses dels delinqüents. Necessitava un canvi i havia pensat provar sort al Departament d’Estat.

Va comprar els ingredients per fer una amanida, i també pasta, formatge parmesà i olives. George tenia gustos refinats, i a mesura que s’acostava a l’edat madura, aquell tret se li havia acusat més. En qualsevol cas, no era gras. Maria no estava rodona, per bé que tampoc no es podia dir que fos prima. Com més a tocar dels quaranta era, més agafava les formes de la seva mare, especialment als malucs.

Va plegar de la feina una mica abans de les cinc. Una munió de gent s’aglomerava fora de la Casa Blanca i corejava: «Jail to the Chief», «Presó al cap», un clar joc de paraules amb el «Hail to the Chief», «Salutacions al cap», l’himne presidencial nord-americà.

Maria va agafar l’autobús en direcció a Georgetown.

Com que amb els anys el seu sou havia millorat, havia anat a viure a un pis més gran del mateix barri. En l’últim trasllat, s’havia desfet de totes les fotografies del president Kennedy excepte d’una. El pis on vivia llavors era acollidor. Mentre que George tenia mobles moderns de línies rectes i decoració senzilla, Maria era més de teixits estampats, línies arrodonides i molts coixins.

Loopy, la seva gata grisa, la va sortir a rebre, com sempre, refregant-li el cap a la cama. Julius, el mascle, era més distant: ja sortiria del cau més tard.

Maria va parar la taula, va rentar l’enciam i va ratllar el formatge parmesà. Es va dutxar i es va posar un vestit d’estiu del seu color preferit, el turquesa. Va pensar a pintar-se els llavis però al final va canviar d’idea.

Les notícies del vespre a la televisió eren mera especulació. Nixon s’havia reunit amb el vicepresident Gerald Ford, que potser l’endemà seria president. El secretari de Premsa, Ziegler, havia anunciat als periodistes de la Casa Blanca que el president s’adreçaria a la nació a les nou. Després havia marxat de la sala de premsa sense respondre la pregunta cabdal: de què parlaria el president?

George va arribar a dos quarts de vuit, amb pantalons de mudar, mocassins i una camisa de cambrai blava amb el coll obert. Maria va barrejar l’amanida i va posar la pasta a bullir mentre obria una ampolla de chianti.

La porta de l’habitació de Maria era oberta i George hi va donar un cop d’ull.

—Ja no hi ha santuari —va observar.

—Vaig llençar quasi totes les fotografies.

Tots dos van seure a sopar a la taula petita del menjador.

Feia tretze anys que eren amics, i tots dos havien vist com l’altre tocava fondo. Tots dos havien vist marxar l’amor de la seva vida: Verena Marquand amb els Panteres Negres, el president Kennedy a l’altre món. D’una manera o altra, tant a George com a Maria els havien deixat. Havien compartit tantes coses que junts es trobaven a gust.

—El cor és un mapa del món, ho sabies? —va dir Maria.

—Ni tan sols sé a què et refereixes —va respondre George.

—Una vegada vaig veure un mapa medieval. Mostrava la terra com un disc pla amb Jerusalem al centre. Roma era més gran que Àfrica i, per descomptat, Amèrica ni tan sols hi sortia. El cor s’assembla a un mapa d’aquests. Nosaltres som al mig i tota la resta està desproporcionat. El amics de la joventut els dibuixem ben grans, i més tard quan hi hem d’afegir més gent important, és impossible redimensionar-los. Qui ens hagi fet mal sortirà massa gran, i el mateix passarà amb qui hàgim estimat.

—Sí, ara ho entenc, però…

—He llençat totes les fotos de Jack Kennedy. Però sempre sortirà dibuixat massa gran al mapa del meu cor. Això és tot.

Després de sopar van fregar els plats i en acabat van seure en un sofà flonjo de grans dimensions davant del televisor, amb l’última copa de vi. Els gats dormien sobre la catifa.

Nixon va comparèixer a les nou.

«Sisplau», va pensar Maria, «que s’acabi ja aquest malson».

Nixon seia al Despatx Oval, amb una cortina blava al darrere, la bandera dels Estats Units a la dreta i la del president a l’esquerra. La veu profunda i cavernosa es va fer sentir de seguida: «És la trenta-setena vegada que us parlo des d’aquest despatx on s’han pres tantes decisions que han configurat la història d’aquesta nació».

La càmera va començar a tancar el zoom lentament. El president lluïa el clàssic vestit blau i corbata.

«Durant el llarg i difícil període del Watergate, he tingut el sentiment que era el meu deure persistir i fer tots els esforços per acabar el mandat per al qual em vau escollir. Malgrat tot, en els últims dies he vist clarament que ja no tinc una base política prou sòlida al Congrés que justifiqui continuar fent aquests esforços».

—Ja ho tenim! Dimiteix! —va cridar George amb gran excitació.

Maria li va agafar el braç, emocionada.

Les càmeres es van aturar per fer un primer pla del president.

«Mai no he estat dels que abandona», va dir Nixon.

—No fotis —va dir George—, ara torna?

«Però com a president, haig de posar en primer lloc els interessos dels Estats Units».

—No —va dir Maria—, no torna.

«Per tant, demà a les dotze del migdia serà efectiva la meva dimissió de la presidència. A la mateixa hora, en aquest despatx, el vicepresident Ford jurarà el càrrec de president».

—Sí! —George va serrar el puny enlaire—. Ho ha fet! Se’n va!

Maria se sentia més alleujada que no pas triomfant. S’acabava de despertar d’un malson en què els dirigents més respectats de la Terra eren uns lladres, i ningú no podia fer res per aturar-los.

Però en la vida real els havien atrapat, deshonrat i destituït. Se sentia segura, i es va adonar que des de feia dos anys la sensació que els Estats Units fossin un lloc segur on viure l’havia abandonat.

Nixon no va assumir cap culpa. No va reconèixer públicament haver comès delictes, ni haver dit mentides i haver intentat carregar les culpes als altres. Mentre passava les pàgines de la seva intervenció, va repassar els seus triomfs: la Xina, les converses per a la limitació d’armes, la mediació al Pròxim Orient. Nixon va acabar amb un desafiador to d’orgull.

—S’ha acabat —va dir Maria amb incredulitat.

—Hem guanyat —va dir George, i la va abraçar.

Acte seguit, sense adonar-se’n, ja s’estaven besant.

Semblava la cosa més natural del món.

No era una explosió de passió. Es van besar enjogassadament, explorant-se mútuament els llavis i les llengües. George tenia gust de vi. Era com descobrir un tema de conversa fascinant que fins aleshores havien passat per alt. Maria es va descobrir rient i besant alhora.

Amb tot, l’abraçada aviat es va tornar apassionada. Maria sentia un plaer tan intens que li costava respirar. Va desbotonar la camisa blava de George per notar-li el pit. Gairebé havia oblidat com era tenir entre els braços el cos ossut d’un home. A Maria li va agradar sentir les grans mans de George tocant les parts privades del seu cos; eren ben diferents dels dits suaus i menuts d’ella.

De cua d’ull, Maria va veure que els dos gats abandonaven la sala.

George la va acariciar una estona sorprenentment llarga. Maria només havia estat amb un altre home anteriorment, que era menys pacient, i que, segurament, a hores d’ara ja tindria a sobre. Maria es debatia entre el plaer de les carícies de George i la necessitat quasi imperiosa de sentir-lo dins seu.

I finalment va arribar el moment. Maria ja no recordava aquella sensació tan reconfortant. Va prémer el seu pit contra el d’ell i va aixecar les cames per atraure’l més endins. Va dir el nom de George una vegada i una altra fins que els espasmes de plaer la van abatre i va proferir un xiscle. Al cap d’un moment, va sentir com ell ejaculava dins seu, i això li va causar una segona onada de plaer.

Tots dos van jeure fosos en una abraçada, respirant feixugament. Maria no es cansava de tocar-lo. Amb una mà li premia l’esquena i amb l’altra el clatell, notant el seu cos, com si tingués por que George no fos real, que tot plegat fos un somni. Li va besar l’orella deformada. George panteixava i Maria notava el seu alè càlid.

A poc a poc, la respiració de Maria va recuperar la normalitat. El món que l’envoltava tornava a ser real. El televisor encara estava encès, emetia les reaccions davant la dimissió.

«Realment avui ha estat un dia memorable», va sentir que deia un comentarista.

Maria va sospirar.

—Ja ho pots ben dir —va fer ella.

George considerava que l’expresident havia d’anar a la presó. Molta gent ho pensava. Nixon havia comès prou delictes per justificar una ordre d’empresonament. Allò no era l’Europa medieval, on els reis estaven per sobre de la llei: allò eren els Estats Units, i la justícia era igual per a tothom. La Comissió Judicial de la Cambra de Representants havia dictaminat que a Nixon se l’havia de destituir, i el Congrés havia aprovat l’informe de la Comissió per una majoria substancial de quatre-cents dotze vots a favor i tres en contra. L’opinió pública estava a favor de la destitució en un 66% enfront del 27%, que hi estava en contra. A John Ehrlichman ja l’havien sentenciat a vint mesos de presó pels delictes comesos, de manera que seria injust que l’home que li havia donat les ordres se salvés del càstig.

Un mes després de la dimissió, el president Ford va indultar Nixon.

George estava fet una fúria; tothom ho estava. La secretària de premsa de Ford va dimitir. El New York Times va qualificar l’indult d’«acte del tot imprudent, divisori i injust» que havia arruïnat d’una estocada la credibilitat del nou president. Tothom va donar per fet que Nixon havia segellat un pacte amb Ford abans de cedir-li el poder.

—Ja no ho aguanto més —deia George a Maria mentre preparava una vinagreta a la cuina de casa seva—. M’estic allà, assegut darrere d’una taula del Fawcett Renshaw mentre el país se’n va en orris.

—Què penses fer?

—Hi he rumiat molt i vull tornar a la política.

Ella es va girar per mirar-lo i George va quedar perplex en comprovar la cara de desaprovació de Maria.

—Com? —va fer ella.

—El congressista del districte de la meva mare, Ninth Maryland, es retira d’aquí a dos anys. Jo crec que em podrien postular per ocupar el seu escó. De fet, sé que em proposarien.

—O sigui que ja has parlat amb el partit Demòcrata de Maryland?

Maria estava clarament enfadada amb ell, però George no en copsava el motiu.

—He temptejat el terreny, sí —va respondre ell.

—Abans de parlar-ne amb mi.

George es va quedar de pedra. Només feia un mes del seu idil·li. Ho havia de consensuar tot amb Maria? L’hi va estar a punt de preguntar, però es va mossegar la llengua i va intentar ser més afable.

—Potser t’ho hauria d’haver consultat abans; no em va passar pel cap. —George va amanir l’enciam i va remenar l’amanida.

—Ja saps que m’acabo de presentar per a un càrrec al Departament d’Estat.

—És clar.

—Em pensava que sabies que volia escalar fins al capdamunt.

—I estic convençut que ho faràs.

—Amb tu al costat no. No podré.

—Què vols dir?

—Els alts funcionaris del Departament d’Estat han de ser apolítics. Han de servir els congressistes demòcrates i republicans amb la mateixa diligència. Si saben que estic embolicada amb un congressista mai no em podré promocionar. Sempre diran: «No et refiïs gaire de la Maria Summers, comparteix llit amb el congressista Jakes». Assumiran que et sóc fidel a tu, no pas a ells.

George no hi havia caigut.

—Em sap molt de greu —va dir—. Però, què vols que hi faci?

—Fins a quin punt t’importa aquesta relació? —va preguntar ella.

George va pensar que aquestes paraules desafiadores ocultaven una petició.

—Bé —va dir—. És una mica d’hora per parlar de matrimoni…

—D’hora? —va dir ella, molesta—. Tinc trenta-vuit anys i tu ets el segon home amb qui tinc una relació. Què et pensaves? Que jo només buscava una aventura amorosa?

—T’anava a dir —va dir ell pacientment— que si ens casem suposo que tindrem fills i que tu et quedaràs a casa per fer-te’n càrrec.

Les galtes de Maria bullien de ràbia.

—Ah, això suposes? O sigui que no només no deixaràs que em promocioni, sinó que a sobre esperes que abandoni la carrera!

—Bé, això és el que fan totes les dones quan es casen.

—Au va, George! Desperta! Puc entendre que la teva mare als setze anys es dediqués exclusivament a cuidar-te a tu. Però tu vas néixer el 1936, sisplau…, que ja som als anys setanta. El feminisme ha arribat. La feina ja no és un passatemps per a la dona fins que arriba un home condescendent i la converteix en l’esclava de la casa.

George estava desconcertat. Havia esclatat tot del no-res. Ell havia fet una cosa ben normal i raonable, i ella treia foc pels queixals.

—No entenc per què estàs que mossegues —va dir ell—. Ni t’he arruïnat la carrera ni t’he convertit en una esclava de la casa; de fet encara no t’he demanat que ens casem.

Maria va parlar a sota veu.

—Ets un cabró —va dir ella—. Un cabró absolut —va reblar. I va sortir de l’habitació.

—No te’n vagis —va fer ell.

George va sentir el cop de porta.

—Merda —va lamentar.

Li va venir una olor de fum. Els bistecs s’havien socarrimat. Va tancar el foc. La carn estava carbonitzada, era immenjable. George va tirar els bistecs a les escombraries del jardí.

—Merda —va repetir.





VUITENA PART


Les drassanes

1976-1983





51


Grigori Peixkov es moria. El vell guerrer tenia vuitanta-set anys i el cor se li apagava.

Tània havia aconseguit fer arribar un missatge al germà de Grigori. Lev Peixkov, malgrat que tenia vuitanta-dos anys, havia anunciat que es presentaria a Moscou en un jet privat. Tània no tenia clar que li donessin permís per visitar-lo, però l’home se les havia enginyat per entrar al país. Lev havia arribat la vigília i l’endemà mateix visitaria Grigori.

Grigori era a casa seva, estirat al llit, pàl·lid i immòbil. Era hipersensible a la pressió, i no podia suportar el pes de la roba als peus, de manera que Ània, la mare de Tània, havia col·locat dues caixes a l’interior del llit per tensar els llençols, que el resguardaven del fred sense tocar-lo.

Per bé que estava feble, Tània encara podia sentir la força de la seva presència. Fins i tot en repòs la barbeta li sobresortia bel·ligerantment. Quan obria els ulls, quedava al descobert aquella mirada intensa d’ulls blaus que tantes vegades havia fet glaçar de por el cor dels enemics de la classe obrera.

Era diumenge, i la família i els amics l’havien anat a visitar. Tothom s’acomiadava d’ell, malgrat que òbviament fingien el contrari. El germà bessó de Tània, Dimka, i la seva dona, Natàlia, van portar Kàtia, la seva preciosa nena de set anys. L’exdona de Dimka, Nina, s’hi va presentar amb Grixa, que malgrat la seva curta edat ja se li veia l’extraordinària vehemència del seu besavi. Grigori va dedicar un somriure benèvol a tots ells.

—Vaig lluitar en dues revolucions i dues guerres mundials —va dir—. És un miracle que hagi sobreviscut tants anys.

Es va adormir i tota la família va marxar excepte Tània i Dimka, que seien a la vora del llit. Dimka havia fet carrera: era funcionari del Comitè de Planificació Estatal i candidat a membre del Politburó. Encara era un estret col·laborador de Kossiguin, però els seus intents de reformar l’economia soviètica sempre topaven amb la negativa dels conservadors del Kremlin. La dona de Dimka, Natàlia, dirigia el Departament d’Anàlisi del Ministeri d’Afers Estrangers.

Tània va començar a parlar amb el seu germà de l’últim article de fons que havia escrit per a la TASS. Per suggeriment de Vassili, va viatjar a Stàvropol, una regió fèrtil del sud on les cooperatives agrícoles experimentaven un sistema de bonificació en funció dels resultats.

—Les collites estan pujant —va dir a Dimka—. La reforma és tot un èxit.

—Al Kremlin no li agradaran les bonificacions —va comentar Dimka—. Argumentaran que el sistema put a revisionisme.

—Fa anys que funciona aquest sistema —es va defensar Tània—. Allà hi ha un primer secretari regional molt actiu, un home que es diu Mikhaïl Gorbatxov.

—Deu tenir amics en les altes esferes.

—Coneix Andrópov, que freqüenta un balneari de la regió per tractar-se amb aigües termals.

El cap del KGB tenia pedres al ronyó que li causaven un mal atroç. Si hi havia algun home que meresqués aquest dolor, meditava Tània, aquest era Iuri Andrópov.

—I dius que aquest Gorbatxov és reformista i amic d’Andrópov? —va preguntar Dimka, encuriosit—. Doncs deu ser un home atípic. L’hauré de seguir de prop.

—Jo penso que és un home amb un sentit comú engrescador.

—És evident que necessitem idees noves. Recordes quan el 1961 Khruixtxov va pronosticar que en vint anys la Unió Soviètica superaria els Estats Units en potència militar i prosperitat econòmica?

Tània va fer que sí amb el cap.

—En aquell moment el van prendre per pessimista.

—Han passat quinze anys d’ençà d’aleshores i estem més endarrerits que mai. I la Natàlia m’explica que els països de l’Europa de l’Est també s’han quedat endarrere respecte als seus veïns. Els mantenen callats amb l’allau d’ajuts que els enviem.

Tània feia que sí amb el cap.

—Sort que comptem amb l’exportació de petroli i d’altres matèries primeres per fer front a les despeses.

—Però això no és suficient. Fixa’t en l’Alemanya Oriental. Hem d’aixecar un maleït mur per evitar que la gent fugi.

Grigori va començar a moure’s. Tània se’n sentia culpable. Havia posat en dubte els principis del seu avi mentre seia al costat del seu llit de mort.

La porta es va obrir i va entrar un estranger. Era un home vell, escanyolit i encorbat, però vestit immaculadament. Duia un vestit gris fosc que se li adaptava al cos com la indumentària d’un heroi de pel·lícula. La camisa blanca enlluernava i la corbata vermella refulgia. Aquella roba només podia venir d’Occident. Tània no l’havia vist mai, però així i tot li era familiar. Devia ser Lev.

L’estranger no va fer cas de Tània ni de Dimka i va mirar l’home que jeia al llit.

L’avi Grigori el va fitar com si conegués el visitant però no sabés qui era.

—Grigori —va dir el visitant—, germà. Com pot ser que siguem tan vells? —L’home parlava un dialecte del rus arcaic i estrany amb un marcat accent d’obrer de Leningrad.

—Lev —va dir Grigori—. De debò que ets tu? Tan ben plantat que eres!

Lev es va vinclar, va besar les dues galtes del seu germà, i després es van abraçar.

—Has arribat just a temps —va dir Grigori—. Tinc les hores comptades.

Una dona d’uns vuitanta anys va entrar darrere de Lev. Tània va trobar que vestia com una meuca —vestit negre arrapat, sabates de talons alts, maquillatge i joies— i es va preguntar si als Estats Units era normal que totes les dones grans vestissin com ella.

—He vist els teus néts a la cambra del costat —va dir Lev—. Són una bona colla.

Grigori va somriure.

—Són l’alegria de la meva vida. I tu?

—Tinc una filla de l’Olga, la dona que mai no em va convèncer, i un fill de la Marga, aquí present, a qui he estimat més. No he estat un gran pare per als meus fills, mai no he tingut el sentit de la responsabilitat que tens tu.

—I néts?

—Tres —va dir Lev—. Una és una estrella del cinema, un altre és un cantant de pop i l’altre és negre.

—Negre? —va dir Grigori—. I com ha estat això?

—Doncs ha estat com són aquests coses, babau. El meu fill Greg, que per cert es diu així en nom del seu oncle, va cardar amb una negra.

—Home, una cosa així no l’ha fet mai el seu oncle —va dir Grigori, i els dos homes van fer una rialleta.

—Quina vida la meva, Lev —va dir Grigori—. Vaig assaltar el Palau d’Hivern, vaig enderrocar els tsars i vaig aixecar el primer país comunista. Vaig defensar Moscou contra els nazis. Sóc general i Volódia també. Quan penso en tu, em sento tan culpable.

—Culpable de què?

—Vas fugir a Amèrica i t’ho vas perdre tot —va dir Grigori.

—No em puc queixar de res —va dir Lev.

—Fins i tot em vaig quedar amb la Katerina, tot i que ella et preferia a tu.

Lev va somriure.

—I tot el que em va quedar a mi són cent milions de dòlars.

—Sí —va dir Grigori—. Tu et vas quedar amb la pitjor part. Ho sento, Lev.

—Està bé —va dir Lev—. Et perdono. —Tània es va adonar que l’home ho deia amb ironia però Grigori no se n’adonava.

Va entrar l’oncle Volódia. Tornava d’algun acte militar i duia l’uniforme de general. Tània es va adonar de sobte que era la primera vegada que Volódia veia el seu autèntic pare. Lev va mirar el fill que no havia conegut.

—Mare meva! —va exclamar Lev—. S’assembla a tu, Grigori.

—Però és teu —va dir Grigori.

Pare i fill van fer una encaixada.

Volódia no va badar boca, era presoner d’una emoció tan poderosa que no podia articular cap paraula.

—Quan em vas perdre com a pare, Volódia, no vas perdre gran cosa —va dir Lev. Subjectant la mà del seu fill, el va escrutar de cap a peus: botes llampants, uniforme de l’Exèrcit Roig, medalles de combat, ulls blaus penetrants, cabells gris platejat—. En canvi, jo sí que hi vaig sortir perdent, i diria que molt —va concloure Lev.

En sortir del pis, Tània meditava en què s’havien equivocat els bolxevics, en quin moment l’idealisme i l’energia de l’avi Grigori havia degenerat en tirania. Va anar a buscar l’autobús per trobar-se amb Vassili. Dalt del vehicle, pensant en els primers anys de la Revolució Russa, es preguntava si la decisió de Lenin de clausurar tots els diaris excepte els bolxevics havia estat un error fatal. Volia dir que des de bon començament les idees alternatives no hi tenien cabuda i que la versió oficial mai no es podria qüestionar. Era una cosa excepcional que a Gorbatxov se li permetés provar un mètode diferent a Stàvropol. A aquesta mena de gent normalment se’ls silenciava. Tània era periodista i sospitava que, egocèntricament, ella mateixa sobreestimava la importància de la premsa lliure, però li feia l’efecte que l’absència de diaris crítics obria la porta a l’aparició d’altres formes d’opressió.

Ja havien passat quatre anys d’ençà de la posada en llibertat de Vassili. En aquest temps s’havia rehabilitat sagaçment. L’escriptor havia ideat per al Ministeri d’Agricultura una sèrie radiofònica pedagògica ambientada en una granja col·lectiva. Deixant de banda els drames sobre esposes infidels i nens desobedients, els personatges de la sèrie parlaven de tècniques agrícoles. Naturalment, els camperols que desoïen els consells de Moscou eren uns dropos i treballaven el camp de qualsevol manera, mentre que als adolescents rebels que qüestionaven l’autoritat del Partit Comunista els abandonava la parella o bé suspenien els exàmens. La sèrie va tenir un èxit rotund. Vassili va tornar a Ràdio Moscou i li van concedir un pis en un edifici on vivien els escriptors autoritzats pel govern.

Tània es trobava amb ell clandestinament, tot i que de tant en tant coincidien en actes del sindicat o en festes privades. Vassili ja no era el cadàver ambulant que havia tornat de Sibèria el 1972. S’havia engreixat i en certa manera havia recuperat el seu aspecte anterior. Mai no tornaria a tenir la bellesa d’una estrella del cinema —ja rondava els quaranta-cinc—, però les arrugues dels fatics passats li conferien una altra mena d’atractiu i encara conservava un encant irresistible. Cada vegada que Tània el trobava, anava amb una dona diferent. No eren pas les adolescents núbils que l’adoraven quan ell tenia trenta anys, per bé que potser eren aquelles mateixes convertides en dones de mitjana edat, elegants, vestides amb roba de primera i sabates de talons alts, que sempre devien saber on trobar esmalt d’ungles, tint o mitges, que llavors eren béns escassos.

Tània es trobava amb ell en secret un cop al mes.

Quan es veien Vassili li portava l’últim capítol del llibre en què treballava, escrit amb la lletra menuda i clara que havia après a fer a Sibèria per estalviar paper. Tània l’hi passava a màquina, en corregia l’ortografia i la puntuació. A la trobada següent, ella li allargava el mecanoscrit perquè el revisés i el comentaven plegats.

Milions de persones d’arreu del món compraven els llibres de Vassili, però ell no va conèixer cap dels seus lectors. Ni tan sols no en podia llegir les crítiques, escrites en idiomes estrangers i publicades en diaris occidentals. Per això, Tània era l’única persona amb qui podia discutir de la seva feina i ell l’escoltava àvidament.

Tània havia esdevingut la seva editora. Anava a Leipzig cada mes de març per cobrir la informació sobre la fira del llibre, i sempre es trobava amb Anna Murray. El 1973 li va passar el mecanoscrit de L’edat de l’estancament. Tània sempre tornava a casa amb un regal d’Anna —una màquina d’escriure elèctrica, un abric de caixmir— i notícies del dineral que s’anava acumulant en el seu compte corrent de Londres. Probablement no se’l podria arribar a gastar mai.

Quan s’havia de trobar amb ell, Tània encara actuava amb extrema cautela. Aquell dia va baixar de l’autobús a un quilòmetre i mig del punt de trobada; en dirigir-se a la cafeteria es va assegurar que no la seguia ningú. Damunt la cadira que Vassili tenia al costat hi havia un gran sobre beix. Tània va saludar l’home amb naturalitat, com si es tractés d’una trobada fortuïta entre dos coneguts. Va anar a buscar una cervesa a la barra i després va seure davant de Vassili.

Tània estava contenta de veure que tenia tan bon aspecte. La seva cara reflectia una dignitat que no tenia quinze anys enrere. Aquells seus ulls marrons clars ara eren profundament sagaços i centellejaven amb murrieria. Tània es va adonar que no hi havia ningú, llevat de la seva família, a qui ella conegués millor. Sabia quins eren els punts forts de Vassili: imaginació, intel·ligència, encant…, i una ferma determinació que l’havia permès sobreviure i continuar escrivint al llarg de tota una dècada a Sibèria. També en coneixia les debilitats, la més acusada, unes ganes irrefrenables de seduir.

—Gràcies per la recomanació sobre Stàvropol —va dir ella—. N’ha resultat un bon article.

—Perfecte. Ara esperem que l’experiment tiri endavant.

Tània va allargar a Vassili l’últim capítol passat a màquina i va fer un gest amb el cap mirant el sobre beix.

—Un altre capítol?

—El final. —Vassili l’hi va lliurar.

—L’Anna Murray estarà contenta.

La nova novel·la de Vassili es titulava Primera dama. Hi sortia la dona del president dels Estats Units, que en aquest cas seria Pat Nixon, i es perdia a Moscou durant vint-i-quatre hores. Tània estava meravellada del poder d’inventiva de Vassili. Observar la vida des de l’interior de la Unió Soviètica amb els ulls d’una conservadora nord-americana benintencionada era una manera profundament còmica de criticar la societat soviètica. Tània va esmunyir el sobre a la bandolera.

—Quan el podràs fer arribar a l’editora? —va preguntar Vassili.

—Així que em toqui viatjar fora. Com a molt tard, el mes de març vinent, a Leipzig.

—Març? —va fer Vassili, desil·lusionat—. Si encara falten sis mesos —va dir en un to de retret.

—Intentaré que m’encarreguin algun reportatge en algun lloc on pugui trobar-me amb ella.

—Fes-ho, sisplau.

Tània es va sentir ofesa.

—Vassili, jo poso en risc la meva vida per ajudar-te. Busca algú altre, si no n’estàs content, o ocupa-te’n tu mateix. Ostres, no em faria res.

—És clar. —Vassili de seguida es va penedir del que havia dit—. Ho sento. És que hi he posat tantes coses. Són tres anys de feina, sempre de nit, quan tornava de treballar. Però no tinc cap dret a perdre la paciència amb tu. —El guionista va allargar els braços per sobre la taula i va posar la mà damunt de la de Tània—. Tu has estat un salvavides per a mi, i en més d’una ocasió.

Tània va assentir. Era veritat.

Això no obstant, encara estava enrabiada amb ell quan sortia de la cafeteria amb el final de la seva novel·la a la bossa. Què la feia estar mosca? Certament, eren aquelles dones de talons alts. Tània considerava que Vassili ja hauria d’haver superat aquella etapa. La promiscuïtat era una cosa d’adolescents. Ell mateix es rebaixava presentant-se als actes literaris cada vegada amb una dona diferent. Ja s’hauria d’haver estabilitzat en una relació seriosa amb una dona de la seva talla. Podia ser més jove, si calia, però havia de ser intel·ligent, que sabés apreciar la seva obra i fins i tot que l’ajudés a desenvolupar-la. Necessitava tenir una parella, no pas una sèrie de trofeus.

Tània va anar a la redacció de la TASS. Abans d’arribar a la seva taula, la va abordar Piotr Opotkin, el cap de redacció, el supervisor polític de la secció. Com sempre, duia un cigarret penjant dels llavis.

—He rebut una trucada del Ministeri d’Agricultura. L’article sobre Stàvropol no pot sortir —va dir.

—Què? Per què no? El sistema de bonificacions té el consentiment del Ministeri. I funciona.

—T’equivoques. —Opotkin gaudia dient als altres que s’havien equivocat—. L’hem descartat. Ara hi ha un nou mètode, el mètode Ipatovo. Envien flotes de màquines recol·lectores a tota la regió.

—Un cop més el control centralitzat, en comptes de la responsabilitat individual.

—Això mateix. —Opotkin es va treure el cigarret dels llavis—. Hauràs d’escriure un altre article de cap i de nou que parli del mètode Ipatovo.

—Què hi diu, el primer secretari regional?

—El jove Gorbatxov? Ha començat a implementar el nou sistema.

«Evidentment», va pensar Tània. Era un home de seny. Sabia quan havia de fer mutis i doblegar-se al que li manaven. Altrament, no hauria esdevingut primer secretari.

—Entesos —va dir ella, sufocant la ràbia que li coïa per dins—. Escriuré un article nou.

Opotkin va assentir i va marxar.

«Massa bonic per ser veritat», va pensar Tània: «una nova idea, bonificacions per als bons resultats, collites millors, zero intervenció de Moscou». Ja era un miracle que haguessin permès aplicar el sistema durant uns quants anys. A la llarga, un sistema com aquest no es podia ni plantejar.

Evidentment, no, no es podia.





52


George Jakes estrenava esmòquing i, a parer seu, li estava la mar de bé. Amb quaranta-dos anys ja no tenia el físic de lluitador que de jove l’omplia d’orgull, però conservava la bona planta de sempre i el vestit de nuvi blanc i negre l’afavoria.

S’estava dret a l’interior de l’església evangèlica de Bethel —el lloc de recolliment de la seva mare durant dècades—, ubicada al suburbi de Washington que ara ell representava com a congressista. Era un edifici d’obra vista baix, petit i senzill, habitualment decorat tan sols amb quatre citacions bíbliques emmarcades: «El Senyor és el meu pastor» i «Al principi fou la Paraula». Però aquell dia s’havia engalanat amb serpentines, cintes i flors blanques a pler. El cor cantava a plens pulmons «Soon come» mentre George esperava la núvia.

A primera fila, la mare del nuvi lluïa un vestit blau marí que estrenava per a l’ocasió i un barret rodó sense ala amb un discret vel.

—Me n’alegro —havia dit Jacky quan George li havia anunciat que es casava—. Jo ja tinc cinquanta-vuit anys i lamento que hagis trigat tant de temps, però mira, estic contenta que al final hagis fet un cop de cap. —Jacky sempre tenia la llengua esmolada però aquell dia no podia esborrar el somriure d’orgull de la cara. El seu fill es casava a la seva església, davant dels seus amics i veïns i, a més a més, era congressista.

Al costat d’ella seia el pare de George, el senador Greg Peixkov, el qual tenia l’habilitat de fer que fins i tot un esmòquing semblés un pijama rebregat. S’havia oblidat de posar-se botons de puny a la camisa i la corbata de llacet semblava una arna morta. Però ningú no en feia cabal.

A primera fila hi havia també els avis russos de George, Lev i Marga, que ja superaven els vuitanta anys. Tots dos semblaven delicats, però havien volat des de Buffalo per assistir al casament del seu nét.

Anant al casament i seient a la primera fila, el pare i els avis blancs de George mostraven la veritat davant del món; però això als assistents a la cerimònia tant els feia. Era l’any 1978, i el que en una altra època es considerava una deshonra i s’havia d’amagar, en aquell moment tenia ben poca importància.

El cor va començar a cantar «You are so beautiful» i tothom es va girar per mirar cap a la porta de l’església.

Verena va entrar de bracet del seu pare, Percy Marquand. George va sufocar un crit en veure-la, i de la mateixa manera van reaccionar diversos fidels. Duia un vestit blanc amb un agosarat escot de barca, cenyit fins a la mitja cuixa i acampanat fins a la cua. La pell acaramel·lada de les espatlles nues era tan suau i fina com el setí del seu vestit. Estava encisadora. George va notar la coïssor de les llàgrimes als ulls.

La cerimònia va passar com en una nebulosa. George se les va enginyar per donar les respostes correctes, però només tenia una cosa al cap: Verena era seva, a partir d’aquell moment i per sempre més.

L’acte religiós va ser molt senzill, però no hi havia res de modest en el banquet de bodes que el pare de la núvia va oferir després. Percy havia llogat el Pisces, un club nocturn de Georgetown amb una cascada de gairebé set metres a l’entrada que desembocava a la immensa bassa de peixos de colors situada en una planta inferior i un aquari al mig de la pista de ball.

Els nuvis van fer el primer ball al ritme de «Stayin’ Alive» dels Bee Gees. George no era un gran ballarí, però això poc importava: tothom tenia els ulls posats en Verena, que agafava la cua amb una mà mentre ballava música disco. George estava tan feliç que hauria abraçat tothom.

La segona persona que va ballar amb la núvia va ser Ted Kennedy, que havia anat al casament sol; Joan, la seva dona, no el va acompanyar, corrien rumors que s’havien separat. Jacky va enganxar l’atractiu Percy Marquand, mentre que la mare de Verena, Babe Lee, ballava amb Greg.

El cosí de George, Dave Williams, l’estrella del pop, era allà amb Beep, la seva atractiva esposa, i el seu fill de cinc anys, John Lee, anomenat així en honor del cantant John Lee Hooker. El petit ballava amb la seva mare i feia el fatxenda amb tanta perícia que feia morir de riure, devia haver vist Febre del dissabte nit.

Elizabeth Taylor ballava amb el seu últim marit, el milionari i aspirant a senador John Warner. Liz lluïa el famós diamant Krupp, de tall quadrat i trenta-tres quirats, al dit anul·lar de la mà dreta. Contemplant tota aquesta escena a través d’una boirina d’eufòria, George es va adonar que aquest casament s’havia convertit en un dels actes socials destacats de l’any.

George havia convidat Maria Summers al casament, però ella havia refusat la invitació. Després que el seu afer amorós acabés en disputa, no es van dirigir la paraula durant un any. George en va sortir escaldat i desconcertat. No entenia com se suposava que havia de viure la vida: les regles del joc havien canviat. També estava ressentit. Les dones volien noves condicions i esperaven d’ell que les conegués sense oferir-li ni cap explicació ni cap opció de negociar-les.

Llavors, al cap de set anys de no saber-ne res, Verena havia tornat a donar senyals de vida. Havia engegat un lobby privat a Washington especialitzat en drets civils i altres afers relacionats amb la igualtat. Els seus primers clients eren petits grups de pressió que no es podien permetre contractar una persona a temps complet. El rumor que Verena havia estat membre dels Panteres Negres semblava que encara li donés més credibilitat. Feia temps que ella i George tornaven a ser parella.

Semblava que Verena havia canviat.

—Els gestos radicals —va dir Verena un vespre— tenen cabuda dins la política, però al cap i a la fi els avenços s’aconsegueixen treballant pacientment dia a dia: redactant lleis, parlant amb els mitjans i guanyant vots.

«T’has fet gran», va pensar George, però es va mossegar la llengua.

La nova Verena volia un marit i fills, i estava convençuda que podia tenir totes dues coses a més d’una carrera professional. Després de l’última escaldada, George no tornaria a posar la mà a les brases: si allò era el que Verena pensava, no seria ell qui l’hi discutís.

George havia escrit a Maria una carta amb molt de tacte que començava així: «No vull que te n’assabentis per una altra persona». George li va explicar que tornaven a estar junts amb Verena i que tenien pensat casar-se. Maria l’havia respost en un to de tendra amistat i havien recuperat la relació que els unia abans de la dimissió de Nixon. Però continuava soltera i no va assistir a la boda.

Cansat de tant ballar, George va anar a seure al costat del seu pare i el seu avi. Lev engolia el xampany amb delit i explicava acudits. Acabaven d’investir Papa un cardenal polonès i Lev sabia un grapat d’acudits de mal gust sobre el Papa polonès.

—Va fer un miracle, va convertir un home cec en sord!

—Em fa l’efecte que forma part d’una estratègia política incisiva del Vaticà —va dir Greg.

A George li sorprenien les paraules de Greg tot i que sempre parlava amb coneixement de causa.

—I com és això? —va dir George.

—El catolicisme està més estès a Polònia que a qualsevol altre país de l’Europa de l’Est, i els comunistes no tenen tanta força per reprimir la religió com en altres països. Disposen de premsa escrita religiosa en polonès, una universitat catòlica i diverses organitzacions benèfiques que se les enginyen per refugiar dissidents sense que els atrapin i a més a més prenen nota de la violació dels drets humans.

—I què pretén, doncs, el Vaticà? —va preguntar George.

—Fer mal. M’imagino que veuen Polònia com el punt feble de la Unió Soviètica. Aquest Papa no es limitarà a saludar els turistes des de la balconada, ja ho veuràs.

Quan George estava a punt de preguntar què faria exactament el Papa, la concurrència va emmudir i aleshores ell es va adonar que havia arribat el president Carter.

Tothom va aplaudir, fins i tot els republicans. El president va besar la núvia, va fer una encaixada amb George i va acceptar una copa de xampany rosat, per bé que només en va fer un xarrup.

Mentre Carter enraonava amb Percy i Babe, que des de feia anys recaptaven fons per als demòcrates, un dels ajudants del president es va atansar a George.

—Què et semblaria —li va preguntar després dels compliments de rigor— treballar per al Comitè Permanent d’Intel·ligència de la Cambra dels Representants?

George es va sentir afalagat. Els comitès del Congrés eren importants. Un lloc en un comitè era una font de poder.

—Només fa dos anys que sóc al Congrés —va respondre George.

L’ajudant va assentir amb el cap.

—El president té ganes de promoure els congressistes negres i en Tip O’Neill hi està d’acord. —Tip O’Neill era el president de la Cambra dels Representants, que tenia la prerrogativa de concedir els seients als comitès.

—Per a mi seria un honor —va declarar George— servir el president sempre que estigui a les meves mans, però a Intel·ligència?

La CIA i altres agències d’Intel·ligència informaven al president i al Pentàgon, però qui autoritzava, finançava i, en teoria, controlava aquests organismes era el Congrés. Per qüestions de seguretat, el control es delegava a dues comissions, una a la Cambra dels Representants, i l’altra, al Senat.

—Sé què penses —va dir l’ajudant—. Les comissions d’Intel·ligència normalment les copen amics conservadors dels militars. Tu ets un liberal que ha criticat tant el Pentàgon pel Vietnam com la CIA pel cas Watergate. Però precisament per això et volem. Actualment aquestes comissions no supervisen, tan sols aplaudeixen. I les agències d’Intel·ligència que es pensen que poden actuar impunement acabaran actuant impunement. Per tant, necessitem tenir-hi algú que faci preguntes espinoses.

—Els membres dels serveis secrets es posaran les mans al cap.

—Ja va bé —va dir l’ajudant—. És evident que necessiten una bona sotragada després de veure com es van comportar a l’època de Nixon. —L’ajudant va mirar a l’altra punta de la pista de ball. George li va seguir la mirada i va veure que el president Carter marxava—. Me n’haig d’anar —es va acomiadar l’ajudant—. Vols una mica de temps per rumiar-t’ho?

—No, i ara! —va exclamar George—. Accepto la feina.

—Padrina, jo? —va fer Maria Summers—. Ho dius de debò?

George Jakes va somriure.

—Sé que no ets gaire creient. De fet, nosaltres tampoc no ho som. Jo vaig a l’església per fer feliç la meva mare. Verena hi ha anat una vegada en els últims deu anys, el dia del nostre casament. Però la idea de batejar el nadó i que tingui padrins ens fa gràcia.

George i Maria dinaven al menjador dels membres de la Cambra dels Representants, a la planta baixa del Capitoli, asseguts davant del cèlebre fresc Cornwallis implora el cessament de les hostilitats. Maria menjava pastís de carn, i George, una amanida.

—Per a quan l’espereu? —va preguntar Maria.

—Per a d’aquí a un mes, a començament d’abril.

—I com es troba la Verena?

—No gens bé. Abaltida i neguitosa alhora. I cansada, sempre cansada.

—Aviat s’acabarà.

George va tornar a la pregunta.

—Seràs la padrina?

Maria el va defugir de nou.

—I per què m’ho demaneu a mi?

George va meditar un moment.

—Perquè confio en tu, suposo. Segurament confio més en tu que en cap altra persona llevat de la meva família. Si Verena i jo moríssim en un accident d’avió, i els nostres pares ja fossin massa vells o haguessin mort, estic convençut que tu faries tot el possible perquè als meus fills no els faltés de res.

Maria no podia ocultar l’emoció.

—És preciós que et diguin això —va respondre.

George va pensar, però no ho va manifestar, que probablement Maria ja no tindria fills —havia calculat que aquell any faria quaranta-quatre anys— i, per tant, tindria afecte maternal de sobres per donar als fills dels seus amics.

Maria era com de la família. Feia com a mínim vint anys que eren amics i fins i tot anava a visitar Jacky diverses vegades a l’any. A Greg també li agradava Maria, i a Lev i a Marga. Era difícil que Maria no caigués bé.

Però George no va expressar cap d’aquestes reflexions.

—A la Verena i a mi ens faria molta il·lusió que ho acceptessis.

—De debò que la Verena ho vol?

George va somriure.

—Sí. Sap que tu i jo vam tenir una relació, però no és gelosa. De fet, t’admira pel que has aconseguit al llarg de la teva carrera.

Maria va observar els homes del fresc, amb els abrics i les botes del segle XVIII.

—Bé, suposo que hauré de fer com el general Cornwallis i claudicar.

—Gràcies! —va exclamar George—. No saps com n’estic, de content. Demanaria xampany, però sé que no beus en hores de feina.

—Potser quan neixi el petit.

Els cambrers van recollir els plats i tots dos van demanar els cafès.

—Com van les coses al Departament d’Estat? —va preguntar George. Maria era una de les que tallaven el bacallà. Ocupava el càrrec de vicesotssecretària, un lloc més influent del que semblava.

—Ara mateix intentem entendre què passa a Polònia —va dir—. No és fàcil. Creiem que des de l’interior del Partit Obrer Unificat, el partit comunista, es fa una crítica aferrissada al govern. Els treballadors són pobres, les elits massa privilegiades i la «propaganda de l’èxit» només evidencia la realitat del fracàs. L’any passat, la renda nacional va caure.

—Ja saps que estic en el Comitè d’Intel·ligència de la Cambra dels Representants.

—És clar que ho sé.

—Els serveis secrets et fan arribar bé la informació?

—Fins ara sí, tot ha anat bé, però no en tenim prou.

—Vols que en parli al Comitè?

—Sí, sisplau.

—Potser és que necessitem més efectius d’intel·ligència a Varsòvia.

—Jo crec que sí. El que passi a Polònia pot ser important.

George va assentir amb el cap.

—Això mateix va dir Greg quan el Vaticà va escollir un papa polonès. I normalment no s’equivoca.

Als quaranta anys, Tània se sentia insatisfeta de la seva vida.

Es va plantejar què volia fer els pròxims quaranta anys, i va concloure que no els volia passar com l’acòlita de Vassili Iénkov. Havia arriscat la seva llibertat per donar a conèixer el geni de Vassili arreu del món, però ella no hi havia guanyat res. Per tant, va decidir que havia arribat el moment de centrar-se en les seves necessitats. Què significava això, no ho sabia.

El seu descontentament va tocar fondo a la festa del premi literari Lenin, en què van ser guardonades les Memòries de Leonid Bréjnev. El premi feia riure: els tres volums de l’autobiografia del líder soviètic no estaven ben escrits, no eren fidels a la realitat i ni tan sols no els havia escrit Bréjnev, sinó un negre literari. Però per al sindicat d’escriptors el premi era un pretext perfecte per organitzar una festa.

Tània es va arreglar per anar-hi; es va fer una cua de cavall com la d’Olivia Newton-John a la pel·lícula Grease, que havia vist en una cinta de vídeo il·legal. Però el nou pentinat no li va fer pujar gens els ànims.

Quan sortia de l’edifici, es va trobar el seu germà al vestíbul i li va dir on anava.

—Ja he vist que el teu protegit, en Gorbatxov, ha deixat pels núvols el geni literari del camarada Bréjnev —va dir.

—En Mikhaïl sap molt bé quan toca fer el llepaculs —va reconèixer Dimka.

—Vas fer bé d’endur-te’l al Comitè Central.

—Ja comptava amb el suport d’Andrópov, que li té simpatia —va explicar Dimka—. Només vaig haver de convèncer Kossiguin que Gorbatxov és un reformista de veritat. —Andrópov, el cap del KGB, era cada vegada més el líder de la facció conservadora del Kremlin i Kossiguin, el capdavanter dels reformistes.

—Aconseguir el suport de les dues parts no és gens normal —va admetre Tània.

—Gorbatxov no és un home normal. Passa-t’ho bé a la festa.

La celebració tenia lloc a les sòbries dependències del sindicat d’escriptors, i havien aconseguit unes quantes caixes de Bagrationi, el xampany georgià. Tània es va embrancar en una discussió amb Piotr Opotkin, de la TASS. A ningú no li agradava Opotkin, que no era periodista sinó un supervisor polític, però se l’havia de convidar als actes socials perquè era massa poderós per ofendre’l. Opotkin havia enganxat Tània i no la deixava marxar.

—La visita del Papa a Varsòvia és una catàstrofe! —va remugar el supervisor en to acusador.

Opotkin tenia tota la raó. Ningú no havia imaginat les conseqüències de la visita. El papa Joan Pau II va resultar un talentós propagandista. Quan va baixar de l’avió a l’aeroport militar d’Okecie es va posar de genollons i va besar el terra polonès. La imatge apareixia a les portades dels diaris occidentals l’endemà al matí; Tània sabia —com també ho devia saber el Papa— que la imatge trobaria la manera de tornar a Polònia per rutes clandestines. I ella, en el fons, se n’alegrava.

Daniïl, el superior de Tània, parava l’orella i va intervenir en la conversa.

—Dos milions de persones van aclamar el Papa mentre recorria Varsòvia en un cotxe descapotable.

—Dos milions? —va dir Tània. No havia vist enlloc tanta devoció—. N’estàs segur? Seria més o menys el cinc per cent de la població, és a dir, un de cada vint polonesos!

—Quin sentit té —va etzibar Opotkin— que el Partit controli les cobertures televisives si la gent pot veure el Papa amb els seus ulls?

El control ho era tot per a gent com Opotkin.

El redactor en cap de la TASS encara no havia acabat.

—I va fer una missa a la plaça de la Victòria davant de dues-centes cinquanta mil persones!

Tània ho sabia, i la xifra feia esgarrifar, fins i tot a ella, perquè demostrava clarament que el comunisme havia fracassat estrepitosament a l’hora de conquistar l’ànima dels polonesos. Trenta-cinc anys de vida sota el sistema soviètic no havia convertit a la causa ningú llevat de l’elit privilegiada. Tània va posar-ho de manifest en l’argot comunista adequat.

—La classe obrera polonesa s’ha reafirmat en les seves velles lleialtats reaccionàries a la primera oportunitat.

—Van ser reformistes com tu els qui van insistir a deixar-hi anar el Papa —va etzibar Opotkin a Tània enfonsant-li un dit índex acusador a l’espatlla.

—Quines bestieses —va dir Tània displicentment.

El liberals del Kremlin com Dimka havien pressionat per deixar-hi entrar el Papa, però havien perdut l’enfrontament i Moscou havia ordenat a Varsòvia que vetés el Papa; els comunistes polonesos, tanmateix, van desobeir les ordres. En una demostració d’independència inusual per a un satèl·lit soviètic, el líder polonès, Edward Gierek, havia desafiat Bréjnev.

—El líder polonès va ser qui va prendre la decisió —va reblar Tània—. Temien que s’aixequés una revolta si prohibien la visita del Sant Pare.

—Nosaltres sabem com ocupar-nos de les revoltes —va replicar Opotkin.

Tània era conscient que contradient Opotkin perjudicava la seva carrera, però tenia quaranta anys i n’estava tipa d’acotar el cap davant d’idiotes com aquell.

—Les pressions econòmiques no han servit per decantar la decisió dels polonesos —va dir—. Polònia rep subvencions a carretades, però també necessita els crèdits d’Occident. El president Carter va ser molt ferm quan va visitar Varsòvia. Va deixar molt clar que l’ajut econòmic estava supeditat al que ells anomenen drets humans. Si vols culpar algú del triomf del Papa, Jimmy Carter n’és el màxim responsable.

Opotkin devia saber que Tània tenia raó però no estava disposat a admetre-ho.

—Sempre he dit que era un error permetre que els països comunistes demanessin préstecs als bancs occidentals.

Tània ho hauria d’haver deixat córrer en aquest punt i permetre que Opotkin salvés les aparences, però no se’n podia estar.

—Aleshores és quan topes amb el dilema, oi? —va dir—. L’alternativa al finançament occidental és liberalitzar l’agricultura polonesa perquè pugui produir els aliments que el país necessita.

—Més reformes! —va exclamar enfurismat Opotkin—. Aquesta és sempre la teva solució!

—Els polonesos sempre han tingut aliments barats: això és el que els manté callats. A la mínima que el govern apuja els preus, comencen els disturbis.

—Nosaltres sabem com ocupar-nos dels disturbis —va fer Opotkin, i va marxar.

Daniïl es va quedar amb un pam de nas.

—Ben fet —va dir a Tània—. Tingues per segur, però, que t’ho farà pagar.

—Vaig a buscar més xampany —va fer Tània.

Al bar va ensopegar amb Vassili. Estava sol. Tània es va adonar que darrerament Vassili es presentava als actes sense anar de bracet de la meuca de torn, i es preguntava quin n’era el motiu. Però aquella nit Tània només se centraria en ella.

—Ja no ho podré fer més —va dir.

Vassili li va allargar una copa.

—Fer què?

—Ja ho saps.

—Suposo que m’ho imagino.

—Tinc quaranta anys. Haig de viure la meva vida.

—I què vols fer?

—No ho sé, aquest és el problema.

—Jo en tinc quaranta-vuit —va dir ell—. I sento més o menys el mateix.

—Què sents?

—Que ja no intento caçar noies. O dones.

Tània no estava per brocs.

—No les intentes caçar o bé no es deixen caçar?

—Denoto certa incredulitat.

—Caram, veig que no se t’escapa res.

—Escolta —va dir ell—. Hi he estat rumiant. I no tinc clar que hàgim de continuar fent veure que pràcticament no ens coneixem.

—I per què ho dius, això?

Vassili se li va atansar i li va parlar fluixet, de manera que Tània va haver de dreçar bé les orelles per imposar-se al soroll de la festa.

—Tothom sap que Anna Murray és l’editora d’Ivan Kuznétzov, per tant, ningú no l’ha connectat mai amb tu.

—Això és perquè som ultraprudents. Mai no hem deixat que ens vegin plegats sols.

—Per tant, no correm cap perill si la gent sap que tu i jo som amics.

Tània no n’estava tan segura.

—Podria ser. I a què treu cap tot això?

Vassili va somriure amb murrieria.

—Una vegada em vas dir que te n’aniries al llit amb mi si abandonava tot el meu harem.

—No crec que ho hagi dit mai, jo, això.

—Doncs potser m’ho vas insinuar.

—Tant és, ja deu fer divuit anys d’això.

—Faig tard per acceptar la invitació?

Tània el va mirar fixament, estupefacta.

Vassili va salvar el silenci.

—Tu ets l’única dona que realment m’ha importat. Totes les altres han estat meres conquestes. N’hi havia que ni tan sols no m’agradaven. Que mai no me n’hagués anat al llit amb elles, ja era prou motiu per seduir-les.

—I et penses que per això em resultes més atractiu?

—Quan vaig sortir de Sibèria vaig intentar recuperar la vida perduda. M’ha costat molt de temps, però al final me n’he adonat: això no em fa feliç.

—Ah, no? —Tània començava a treure foc pels queixals.

Vassili no ho copsava.

—Tu i jo fa anys que som amics. Som ànimes bessones. Estem fets l’un per a l’altre. Anar-nos-en junts al llit serà senzillament una evolució natural.

—Ah, és clar.

Vassili no percebia el sarcasme de Tània.

—Tu estàs sola, i jo estic sol. Com és que tots dos som solters? Hauríem d’estar junts. Ens hauríem de casar.

—En resum —va dir Tània—, t’has passat la vida seduint dones que en el fons no t’importaven. Ara que estàs camí dels cinquanta anys i ja no t’atrauen tant, o potser ets tu que no els atraus a elles, ara tens el detall de proposar-me el matrimoni.

—Potser no m’he explicat bé. M’expresso millor escrivint.

—Evidentment que no t’expliques bé. Sóc l’últim recurs d’un Casanova acabat!

—Caram, veig que t’he fet empipar.

—Dir empipar és quedar-se curt.

—Doncs això és precisament el contrari del que pretenia.

Per sobre l’espatlla de Vassili Tània va veure Daniïl. Impulsivament, va deixar Vassili i va creuar la sala.

—Daniïl —va fer—. M’agradaria tornar a marxar a l’estranger. Tu creus que podria aconseguir una vacant a l’exterior?

—I tant —va dir ell—. Ets la millor redactora que tinc. Faré tot el que estigui a les meves mans, i sigui raonable, per fer-te feliç.

—Gràcies, Daniïl.

—Mira, casualment, estic pensant des de fa uns dies que hauríem de reforçar la nostra oficina en un país en concret.

—En quin país?

—A Polònia.

—M’enviaràs a Varsòvia?

—Ara mateix és el rovell de l’ou.

—Fantàstic —va dir ella—. A Polònia hi falta gent!

Cam Dewar n’estava fins als nassos, de Jimmy Carter. Dewar considerava que a l’administració Carter li calia mà de ferro, sobretot a l’hora de fer tractes amb la Unió Soviètica. Cam treballava a la unitat de Moscou de la seu central de la CIA, situada a Langley, a uns quinze quilòmetres de la Casa Blanca. L’assessor de Seguretat Nacional, Zbigniew Brzezinski, era un acèrrim anticomunista, però Carter era prudent.

No obstant això, aquell any tocaven eleccions i Cam tenia l’esperança que Ronald Reagan les guanyés. Reagan era més bel·ligerant en política exterior, i havia promès deslliurar les agències d’intel·ligència de les indulgents restriccions ètiques de Carter. Cam tenia l’esperança que Reagan s’assemblés més a Nixon.

Al principi del 1980, Florence Geary, la subdirectora encarregada del bloc soviètic, va fer cridar Cam per sorpresa. Era una dona atractiva, uns anys més gran que Cam: si ell en tenia trenta-tres, ella en devia tenir trenta-vuit. Ell coneixia l’historial de Geary. L’havien reclutada en pràctiques, després havia fet de secretària durant anys i fins que no va organitzar un escàndol no li van oferir la formació necessària per ascendir. En aquell moment era una responsable competent d’Intel·ligència, però molts homes no li perdonaven la polseguera que havia aixecat.

Aquell dia duia una faldilla escocesa i un jersei verd. Cam va trobar que semblava una mestra; una mestra atractiva i amb una bona pitrera.

—Segui —li va dir—. El Comitè d’Intel·ligència de la Cambra de Representants creu que la informació que tenim de Polònia és pèssima.

Cameron va seure. Va mirar per la finestra per evitar fixar la vista en els seus pits.

—Aleshores ja saben de qui és la culpa —va dir ell.

—De qui?

—Del director de la CIA, l’almirall Turner, i de l’home que el va designar, el president Carter.

—I per què, exactament?

—Perquè Turner no creu en la Humint. —La Intel·ligència Humana, o la Humint, era la informació que s’extreia dels espies, i Turner es decantava per la Sigint, la Intel·ligència per Senyals, que s’obtenia controlant les comunicacions.

—I vostè hi creu, en la Humint?

Cam va veure que Geary tenia una boca bonica, duia els llavis pintats de rosa i tenia unes dents perfectes. Va fer mans i mànigues per concentrar-se a respondre la pregunta.

—Per naturalesa és de poc fiar, ja que tots els traïdors, per definició, són uns mentiders. Si ens diuen la veritat a nosaltres vol dir que han de mentir als del seu bàndol. Però això no vol dir que la Humint no serveixi per a res, sobretot si ho comparem amb les dades que tenim d’altres fonts.

—M’agrada que ho vegi així. Necessitem reforçar la Humint. Què li semblaria anar a treballar a l’altre costat de l’Atlàntic?

Cameron no se’n sabia avenir.

—Des que vaig entrar a l’Agència, ara farà sis anys, que demano una vacant a l’estranger.

—Perfecte.

—Tinc fluïdesa en rus. M’encantaria anar a Moscou.

—Doncs miri, casualitats de la vida, se’n va a Varsòvia.

—Fa broma.

—No, no faig broma.

—Si no parlo polonès.

—El rus li servirà. Els nens polonesos han après rus a l’escola durant trenta-cinc anys. Però també hauria d’aprendre polonès.

—D’acord.

—Això és tot.

Cameron es va posar dret.

—Gràcies. —Cameron es va dirigir a la porta—. I si en parléssim una mica més, Florence? —va preguntar—. Anant a sopar plegats, potser?

—No —va fer ella taxativament—. Ni parlar-ne —va afegir acte seguit, per si de cas a Dewar no li havia arribat bé el missatge.

Cameron va sortir del despatx i va tancar la porta. Varsòvia! Ben mirat, podia estar content, era un destí a l’estranger. Se sentia optimista. Llàstima que Florence havia refusat la seva invitació d’anar a sopar plegats, però Cameron sabia com posar-hi remei.

Va agafar l’abric i va sortir a buscar el cotxe, un Mercury Capri platejat. Es va endinsar a Washington i es va obrir pas entre el trànsit de la ciutat fins a arribar al barri d’Adams Morgan. Un cop allà va aparcar a un carrer de distància de l’aparador d’un saló de massatges anomenat Silker Hands.

—Ei, Christopher, va tot bé? —li va preguntar la dona de la recepció.

—Tot bé, gràcies. Que està lliure avui la Suzy?

—Tens sort, sé que està lliure. Habitació tres.

—Genial. —Cam va allargar un bitllet i va passar cap dins.

Va descórrer la cortina i va entrar en una cabina on hi havia un llit estret. Al costat del llit, asseguda en una cadira de plàstic, l’esperava una dona robusta d’uns vint anys que llegia una revista. Anava en biquini.

—Hola, Chris —va dir ella deixant la revista a terra i posant-se dempeus—. Vols una palla, com sempre?

Cam mai no mantenia una relació sexual completa amb les prostitutes.

—Sí, Suzy, sisplau. —Cam li va donar un bitllet i es va començar a despullar.

—Serà un plaer —va dir ella, engrapant els diners. La noia el va ajudar a treure’s la roba i va afegir—: Tu estira’t i relaxa’t, xato.

Cam va jeure al llit i va tancar els ulls mentre Suzy posava fil a l’agulla. Dewar s’imaginava Florence Geary al seu despatx, traient-se el jersei verd pel cap i abaixant-se la cremallera de la faldilla escocesa. «Oh, Cam, ets irresistible», deia ella en la imaginació de Cam. Vestida només amb la roba interior, Florence feia el tomb a la taula del despatx i l’abraçava. «Fes el que vulguis amb mi, Cam», deia ella. «Però amb mà dura, sisplau».

—Sí, nena —va dir Cam en veu alta a la cabina de massatges.

Tània es va mirar al mirall. Tenia a les mans un estoig petit d’ombra d’ulls i un pinzell. Era més fàcil trobar maquillatge a Varsòvia que a Moscou. No tenia gaire experiència amb l’ombra d’ulls, però s’havia fixat que algunes dones no se la sabien aplicar bé. Al tocador hi tenia una revista oberta amb una fotografia de Bianca Jagger. Tània es va pintar les pestanyes entre cop d’ull i cop d’ull a la imatge.

El resultat, va concloure, era prou bo.

Stanislaw Pawlak seia sobre el llit vestit d’uniforme; sota les botes hi tenia un diari per no embrutar el cobrellit. Fumava i l’observava. Era alt, guapo i intel·ligent, i Tània n’estava bojament enamorada.

L’havia conegut poc després d’arribar a Polònia, durant una visita al quarter general de l’exèrcit. Stanislaw formava part d’un grup anomenat la Reserva d’Or, oficials de l’exèrcit joves i amb talent, seleccionats pel ministre de Defensa, el general Jaruzelski, per als avançaments ràpids. Els canviaven sovint de destí per proporcionar-los una experiència el més àmplia possible, que havia de ser cabdal per a l’alt comandament al qual estaven destinats.

Tània s’havia fixat en Staz, com l’anomenaven, en part perquè estava molt bo i en part perquè notava que ella l’atreia. Staz tenia un bon rus. Després de parlar a Tània de la seva unitat, que mantenia un vincle amb l’Exèrcit Roig, Staz la va acompanyar durant tota la visita, que altrament se li hauria fet molt pesada.

L’endemà, Staz se li va presentar a la porta a les sis de la tarda; havia aconseguit el domicili de Tània a la SB, la policia secreta polonesa. Ell la va dur a sopar a un restaurant que acabaven d’obrir i que es deia The Duck. Tània no va trigar a adonar-se que ell es mirava el comunisme amb el mateix escepticisme que ella. Al cap d’una setmana se’n van anar al llit plegats.

Tània encara pensava en Vassili i es preguntava com li devia anar l’escriptura i si enyorava les seves trobades mensuals. Vassili li despertava una ràbia visceral, tot i que no sabia ben bé per què. Havia actuat amb matusseria, però els homes eren matussers de mena, sobretot els ben plantats. El que realment li encenia la sang no era la seva proposta de matrimoni sinó tots els anys anteriors. Se sentia com si Vassili hagués menystingut tot el que havia fet per ell durant tants anys. Què es pensava? Que ella l’havia estat esperant, any rere any, fins que ell estigués preparat per ser el seu marit? Només de pensar-hi, encara s’irritava més.

Staz passava entre dues i tres nits la setmana al pis de Tània. Mai no anaven a casa d’ell; deia que vivia en poc més que uns barracons. Però s’ho passaven d’allò més bé. I a Tània sempre li rondava pel cap que potser algun dia les idees de Staz respecte al comunisme l’impulsarien a passar a l’acció.

Tània es va girar per mirar-lo de cara.

—T’agraden els meus ulls?

—Els adoro —va dir ell—. M’han dominat. Els teus ulls són com…

—Em refereixo a l’ombra d’ulls, home.

—Però tu et maquilles?

—Mira que en sou, de cecs, els homes. Com vols defensar el teu país si el teu poder d’observació és tan minso?

Staz va recuperar el seu to greu.

—No ens preparem per defensar el nostre país —va dir ell—. L’exèrcit polonès és absolutament servil a la Unió Soviètica. Tota la nostra organització està destinada a donar suport a l’Exèrcit Roig en el cas d’invasió de l’Europa Occidental.

Staz sovint parlava amb aquell to, es queixava del domini soviètic sobre l’exèrcit polonès, i això era una prova de com confiava en ella. D’altra banda, Tània s’havia adonat que els polonesos parlaven amb atreviment dels defectes dels governs comunistes. Es creien amb dret de queixar-se, cosa que no feia la resta dels súbdits soviètics. La majoria dels habitants del bloc soviètic assumien el comunisme com una religió que era pecat qüestionar. Els polonesos defensaven el comunisme sempre que els servís i en renegaven quan no complia les seves expectatives.

En qualsevol cas, Tània va engegar la ràdio de la tauleta de nit. No creia que li haguessin posat micròfons al pis —la SB estava massa ocupada espiant els periodistes occidentals i segurament deixava en pau els soviètics—, però ser cautelosa s’havia convertit en un costum adquirit.

—Tots som uns traïdors —va concloure Staz.

Tània va arrufar les celles. Mai no s’havia qualificat de traïdor. Això era greu.

—Què punyetes vols dir?

—La Unió Soviètica té un pla de contingència per envair l’Europa Occidental amb una força militar anomenada el «Segon esglaó estratègic». La majoria dels tancs de l’Exèrcit Roig i el transport d’efectius militars a l’Alemanya Occidental, França, Holanda i Bèlgica es farà via Polònia. Els Estats Units utilitzaran bombes nuclears per intentar aniquilar aquestes forces militars abans no arribin a Occident, és a dir, mentre encara travessin Polònia. Calculem que entre quatre-centes i sis-centes bombes nuclears esclataran al nostre país. No en quedarà res, només un desert nuclear. Polònia haurà desaparegut. Si cooperem en l’organització d’aquesta resposta, com vols que no siguem traïdors?

Tània es va esgarrifar. Era un escenari dantesc, però esfereïdorament lògic.

—Els nord-americans no són enemics dels polonesos —va dir Staz—. Si la Unió Soviètica i els Estats Units s’enfrontessin a Europa, hauríem de fer costat als nord-americans i deslliurar-nos de la tirania de Moscou.

Staz simplement es desfogava o amagava alguna cosa més?

—Només tu penses això, Staz? —va preguntar Tània amb cautela.

—I ara. La majoria dels oficials de l’exèrcit de la meva edat també ho pensen. De cara enfora defensen el comunisme, però si parles amb ells quan van torrats t’explicaran tota una altra història.

—Si és així, doncs, teniu un problema —va dir Tània—. Quan esclati la guerra, serà massa tard perquè us guanyeu la confiança dels nord-americans.

—Aquest és el dilema en què ens trobem.

—La solució és evident. Heu d’establir una via de comunicació immediatament.

Staz li va dirigir una mirada gèlida. Per uns instants Tània va pensar que potser era un incitador, un agent destinat a provocar-la perquè fes comentaris subversius de manera que la poguessin arrestar. Però no podia ser que un farsant pogués ser tan bon amant, pensava.

—Estem fent petar la xerrada o parlem seriosament? —va fer Staz.

Tània va respirar fondo.

—Parlo seriosament —va dir ella.

—I de debò creus que ho podríem fer?

—I tant que sí —va dir ella. Feia dues dècades que estava implicada en la subversió clandestina—. És la cosa més fàcil del món, però mantenir-la en secret i tirar-la endavant és més complicat. Hauríeu d’actuar amb extrema precaució.

—Creus que ho hauria de fer jo?

—Sí! —va dir ella, encesa—. No vull que una altra generació de nens soviètics, o nens polonesos, creixi sota aquesta tirania opressiva.

Staz va assentir amb el cap.

—Ja veig que ho penses de debò.

—I tant.

—M’ajudaràs?

—Ja hi pots comptar.

Cameron Dewar no les tenia totes d’arribar a ser un bon espia. El treball secret que havia fet per al president Nixon havia estat cosa d’aficionats, i havia estat de sort de no acabar a la presó amb el seu cap, John Ehrlichman. Quan va entrar a la CIA l’havien entrenat en l’art d’utilitzar i marcar punts d’entrega i de recollida, i en el traspàs de paquets sense ser vist, però aquests trucs no els havia arribat a posar en pràctica. Després de treballar sis anys a la seu central de la CIA, a Langley, finalment l’havien destinat a una capital estrangera, per bé que encara no havia participat en cap operació secreta.

L’ambaixada dels Estats Units a Varsòvia ocupava un imponent edifici de marbre blanc en un carrer anomenat Aleje Ujazdowskie. La CIA ocupava un únic despatx a tocar del reguitzell de sales de l’ambaixador. Al costat del despatx hi havia una recambra sense finestra que s’utilitzava per revelar pel·lícules fotogràfiques. Quatre espies i una secretària integraven el personal. Era una unitat petita perquè tenien pocs informadors.

Cam no tenia gaire cosa a fer. Llegia els diaris de Varsòvia, amb l’ajut d’un diccionari. Prenia nota dels grafits que havia vist: «Llarga vida al Papa» i «Volem Déu». Enraonava amb homes com ell que treballaven per als serveis d’intel·ligència d’altres països de l’OTAN, l’Organització del Tractat de l’Atlàntic Nord, sobretot amb els de l’Alemanya Occidental, França i la Gran Bretanya. Conduïa un Polski Fiat de color verd llima amb una bateria tan petita que l’havia de recarregar cada nit; si no, l’endemà al matí el cotxe no s’engegava. Intentava trobar nòvia entre les secretàries de l’ambaixada, sense èxit.

Semblava que s’hagués de menjar el món, però se sentia un fracassat. Tant a l’escola com a la universitat havia estat un alumne brillant, i la seva primera feina havia estat a la Casa Blanca. De sobte, tot s’havia torçat. No permetria que Nixon li arruïnés la vida. Necessitava tenir èxit. Volia tornar a ser el millor de la classe.

Tot i això, tot el que feia era anar a festes.

El personal de l’ambaixada que tenia dona i fills s’estimava més tornar a casa al vespre i veure pel·lícules de vídeo americanes, de manera que els solters havien d’anar a totes les recepcions d’importància menor. Aquella nit Cam es dirigia a l’ambaixada d’Egipte per assistir a la reunió de benvinguda d’un nou ajudant de l’ambaixador.

En engegar el Polski, es va disparar la ràdio. La tenia sintonitzada amb la longitud d’ona de la SB. La recepció sovint era feble, però de vegades podia sentir la policia secreta mentre feia seguiments de gent per la ciutat.

De vegades el seguien a ell. Els vehicles canviaven però els agents eren normalment els mateixos: un home de pell morena, a qui ell anomenava Mario, i un altre de gras, que per a ell era l’Ollie. Semblava que no hi hagués cap rutina de vigilància, o sigui que donava per fet que el devien vigilar gairebé sempre. Probablement era això el que pretenien i el vigilaven aleatòriament de manera deliberada per tenir-lo sempre amb l’ai al cor.

Però ell també s’havia entrenat. La vigilància mai no s’havia d’evitar explícitament perquè per als altres era un senyal que en duies alguna de cap. Li havien dit que havia de crear una rutina: «Vés al restaurant A cada dilluns, al B cada dimarts. Ensarrona’ls creant un fals sentiment de seguretat, fes que hi hagi moments que abaixin la guàrdia; llavors podràs fer algun moviment sense que t’observin».

Quan va marxar amb cotxe de l’ambaixada americana va veure un Skoda 105 blau camuflat entre el trànsit dos cotxes darrere el seu.

L’Skoda el va seguir per tota la ciutat. Mario era al volant, i Ollie, al seient del copilot.

Cam va aparcar al carrer Alzacka i va veure l’Skoda blau que s’aturava uns metres més enllà.

De vegades tenia temptacions d’intercanviar unes paraules amb Mario i Ollie, perquè pràcticament formaven part de la seva vida, però li havien advertit que no ho havia de fer mai, perquè aleshores la SB canviaria d’efectius i passaria un temps fins que ell reconegués els nous.

Cam va entrar a l’ambaixada d’Egipte i va agafar un còctel d’una plata; estava tan aigualit que pràcticament ni es notava la ginebra. Va parlar amb un diplomàtic austríac sobre la dificultat de comprar roba interior còmoda a Varsòvia. Quan l’austríac es va allunyar, Cam va fer una llambregada i va veure una dona rossa d’uns vint anys sola. Ella va veure que la mirava i li va dedicar un somriure, així que Cam s’hi va acostar.

De seguida va saber que era polonesa, es deia Lidka i treballava de secretària per a l’ambaixada del Canadà. Duia un jersei rosa ben ajustat i una faldilla negra curta que deixava al descobert unes cames llargues. Enraonava bé l’anglès i escoltava Cam tan concentrada que a ell l’afalagava.

Aleshores un home amb un vestit de ratlla diplomàtica la va cridar emprant un to tan autoritari que Cam va pensar que devia ser el seu cap, i la conversa es va acabar. Al cap de no res el va abordar una altra dona atractiva i va començar a pensar que aquell dia estava de sort. Aquesta era més gran, uns quaranta anys, però més bonica, de cabells ros platí i uns radiants ulls blaus ressaltats amb ombra d’ulls blava. Ella se li va dirigir en rus.

—Ja ens coneixem d’una altra vegada —va dir ella—. Ets en Cameron Dewar. Jo sóc la Tània Dvorkin.

—Ja me’n recordo —va dir ell, content de tenir l’oportunitat de demostrar la seva fluïdesa en rus—. Ets redactora de la TASS.

—I tu ets un agent de la CIA.

Segur que ell no n’hi havia dit res, d’això, així que ho devia haver endevinat ella mateixa. Per norma, ell sempre ho negava.

—No sóc tan glamurós —va dir ell—. Sóc un humil agregat cultural.

—Cultural? —va fer ella—. Aleshores em podràs ajudar. Com qualificaries el pintor Jan Matejko?

—No ho sé —va dir ell—. És impressionista, crec. Per què?

—L’art no és el teu fort?

—A mi m’agrada més la música —va dir Cam; se sentia atrapat.

—Segurament coneixes Szpilman, el violinista polonès.

—Per descomptat. Quin domini de l’arquet!

—I què en penses del poeta Wisława Szymborska?

—Em sap greu però aquest autor no l’he llegit gaire. És un examen, això?

—Sí, i l’has suspès. Szymborska és una dona. Szpilman és pianista, no violinista. Matejko era un pintor clàssic d’escenes de la cort i del camp de batalla, no pas un impressionista. I tu no ets cap agregat cultural.

Cam es va morir de vergonya en veure que l’havien descobert tan fàcilment. Era un agent secret pèssim! Va intentar treure importància a l’afer amb humor.

—Potser és que sóc un nyap d’agregat cultural!

Tània va abaixar la veu.

—Si un oficial de l’exèrcit polonès volgués parlar amb un portaveu dels Estats Units, suposo que tu ho podries organitzar.

De sobte la conversa va agafar un gir seriós. Cam es va neguitejar. Potser es tractava d’un parany.

O potser era una aproximació sincera, la qual cosa podia ser una oportunitat d’or per a ell.

Cam va respondre amb cautela.

—Evidentment, si algú vol parlar amb el govern dels Estats Units ho puc organitzar.

—En secret?

«De què va tot això?», va pensar Cam.

—Sí —va respondre.

—Perfecte —va dir ella, i va marxar.

Cam va agafar una altra copa. Què havia estat allò? Era real o li havia pres el pèl?

La festa estava a les acaballes i Cam no sabia què fer per tancar la nit. Va pensar d’anar al bar de l’ambaixada d’Austràlia on de vegades jugava a dards amb uns espies australians molt simpàtics. Però va veure de nou Lidka rondant per allà, un cop més tota sola. Realment era molta atractiva.

—Tens plans per sopar? —li va preguntar Cam.

—Vols dir receptes? —va fer ella, perplexa.

Cam va somriure. La noia no havia entès l’expressió «plans per sopar».

—Volia dir que si vols sopar amb mi? —va rectificar Cam.

—Sí, i tant —va dir ella de seguida—. Podríem anar a The Duck?

—És clar. —The Duck era un restaurant car, tot i que si pagaves en dòlars americans era diferent. Cam es va mirar el rellotge—. Som-hi, doncs?

Lidka va inspeccionar la sala. No hi havia ni rastre de l’home del vestit de ratlla diplomàtica.

—Estic lliure —va dir.

Es van encaminar a la sortida. Quan passaven per la porta, Tània, la periodista soviètica, va tornar a aparèixer i es va dirigir a Lidka en un polonès macarrònic.

—T’ha caigut això —li va dir allargant-li un mocador vermell.

—No és meu —va dir Lidka.

—He vist com et queia de la mà.

Algú va tocar el colze de Cam. Ell es va girar, va deixar de costat la conversa i va topar un home alt i ben plantat d’uns quaranta anys vestit amb l’uniforme de coronel de l’Exèrcit Popular de Polònia.

—Vull parlar amb vostè —li va dir l’home en un rus fluid.

—Entesos —va respondre Cam en el mateix idioma.

—Buscaré un lloc segur.

—D’acord —només va poder dir Cam.

—Tània li dirà el lloc i l’hora.

—Molt bé.

L’home va girar cua.

Cameron va tornar a fixar-se en Lidka.

—M’he equivocat, que ximpleta —deia Tània. Acte seguit va desaparèixer apressadament. Havia estat una clara maniobra per distreure Lidka els breus moments que el soldat parlava amb Cam.

Lidka estava desconcertada.

—Que estrany —va dir en sortir de l’edifici.

Cam estava emocionat però feia veure que estava tan confús com ella.

—Molt curiós —va apuntar ell.

Lidka hi insistia.

—Qui era aquell oficial polonès amb qui parlaves?

—No ho sé pas —va fer Cam—. Tinc el cotxe allà.

—Oh! —va exclamar ella—. Tens cotxe?

—Sí.

—Que bé —va dir Lidka amb cara de satisfacció.

Una setmana més tard, Cam es despertava al llit del pis de Lidka, o més aviat a l’estudi: una habitació amb un llit, un televisor i una pica de cuina. Compartia la dutxa i el lavabo que hi havia al vestíbul de l’edifici amb tres persones més.

Per a Cam, era el paradís.

Ell seia amb l’esquena recta mentre que ella era dempeus, totalment nua, al costat del taulell de la cuina preparant el cafè que li proporcionava Cam. Ella no es podia permetre comprar-ne. Lidka es va girar i es va acostar al llit amb una tassa a les mans. Tenia el parrús d’un pèl eixut i castany, i uns incipients pits en punxa de mugrons moradissos.

Al començament l’incomodava que ella es passegés nua per l’habitació, perquè se li anava la vista i això no era educat. Però quan ell l’hi va confessar, ella li va contestar: «Mira tant com vulguis, a mi m’agrada». A ell mirar-la encara l’avergonyia però no tant com a l’inici.

Es va trobar amb Lidka cada nit durant una setmana.

Van fer l’amor set vegades, més vegades que en tota la seva vida, sense comptar les palles a les cabines de massatges.

Un bon dia ella li va preguntar si li venia de gust tornar-ho a fer al matí.

—Però tu què ets, una addicta al sexe? —li havia etzibat ell.

La noia es va ofendre, però després van fer les paus.

Mentre Lidka es raspallava els cabells, ell xarrupava el cafè i pensava en el dia que l’esperava. Encara no havia tingut notícies de Tània Dvorkin. Cam havia informat de la conversa al seu cap, Keith Dorset, a la mateixa ambaixada d’Egipte, i havien acordat que l’única cosa que podien fer era esperar i observar.

Però Cam tenia un maldecap més important. Sabia perfectament quan et paraven una trampa utilitzant una dona com a esquer. I només un babau no s’hauria plantejat si Lidka no tenia motius més importants per anar-se’n al llit amb ell. Cam havia de considerar la possibilitat que la noia obeís ordres de la SB.

—Haig de parlar de tu al meu cap —va fer ell després d’un sospir.

—Ah, sí? —Lidka no semblava alarmada—. Per què?

—Els diplomàtics americans només podem sortir amb ciutadans dels països membres de l’OTAN. Nosaltres anomenem aquesta norma la «gran cardada de l’OTAN». No volen que ens enamorem dels comunistes. —Cam no li va dir que era més espia que no pas diplomàtic.

La noia va seure al costat del llit amb posat trist.

—Això és un adéu?

—No, no! —La simple idea l’aterria—. Però els ho haig de dir, i ells comprovaran que estàs neta.

Aquesta vegada la noia va fer cara de preocupada.

—Què vols dir?

—Investigaran si ets una agent de la policia secreta polonesa, per exemple.

Lidka va arronsar les espatlles.

—Ah, molt bé, no passa res. No trigaran a descobrir que no tinc res a veure amb aquestes coses.

La noia semblava tranquil·la.

—Em sap greu, però s’ha de fer —va dir Cam—. Si és una nit no passa res, però estem obligats a informar-ne si la cosa s’allarga, ja m’entens, si esdevé una relació amorosa de veritat.

—Entesos.

—Perquè això és el que tenim, oi? —va preguntar Cam neguitós—: Una relació amorosa de veritat?

Lidka va somriure.

—Ah, sí —va dir—. I tant.





53


La família Franck viatjava amb dos cotxes Trabant rumb a Hongria per passar-hi les vacances. Era un dels destins d’estiueig més populars entre els alemanys orientals que es podien permetre pagar la benzina.

De moment, semblava que no els seguia ningú.

Havien reservat les vacances per mitjà de l’Oficina de Turisme del govern de l’Alemanya Oriental. Tenien coll avall que els denegarien el visat —per més que Hongria fos un país del bloc soviètic— i per això s’havien endut una grata sorpresa. Hans Hoffmann havia deixat escapar una oportunitat d’assetjar-los; potser anava atrafegat.

Els Franck necessitaven dos cotxes perquè Karolin i la seva família anaven amb ells. Werner i Carla n’estaven molt, d’Alice, la seva néta, que ja tenia setze anys. Lili sentia un gran afecte per Karolin, però no per Odo, el marit. Era un bon home i li havia aconseguit la feina que tenia de directora d’un orfenat eclesiàstic; però Lili trobava que Odo dedicava a Karolin i Alice un afecte un pèl forçat, com si estimar-les fos una bona acció. Lili considerava que l’amor d’un home havia de sorgir d’una passió irrefrenable, i no pas d’un deure moral.

Karolin tenia la mateixa impressió. Mantenia amb Lili una relació prou estreta per compartir secrets, i Karolin li havia confessat que el seu matrimoni havia estat un error. No era infeliç al costat d’Odo, però no n’estava enamorada. Era bo i afable, però no l’atreia: feien l’amor més o menys un cop al més.

En total eren, doncs, sis persones. Werner, Carla i Lili van agafar el cotxe de color bronze, i Karolin, Odo i Alice, el blanc.

Era un llarg viatge, i es feia feixuc amb un Trabi amb motor de dos temps de sis-cents centímetres cúbics; havien de recórrer més de nou-cents cinquanta quilòmetres per creuar Txecoslovàquia de punta a punta. El primer dia van arribar a Praga, on van fer nit.

—Posaria la mà al foc que no ens segueixen —va dir Werner l’endemà en abandonar l’hotel—. Em sembla que ho hem aconseguit.

Van anar al llac Balaton, que, amb els seus vuitanta quilòmetres de llarg, era el més gran de l’Europa central. A més a més estava temptadorament a prop d’Àustria, un país lliure. Per això tota la línia fronterera estava fortificada: hi havia instal·lats dos-cents quaranta quilòmetres de reixat elèctric per impedir la fugida del paradís dels obrers.

La família va plantar dues tendes de costat en una zona d’acampada a la riba sud del llac.

Tenien un objectiu secret: trobar-se amb Rebecca.

Havia estat idea de Rebecca, que, després de destinar un any de la seva vida a tenir cura de Walli, havia aconseguit que el seu germà es desenganxés de les drogues. En aquells moments Walli disposava d’un pis a Hamburg, a pocs metres del de Rebecca. Per poder estar per ell, Rebecca havia renunciat a presentar-se com a candidata del Bundestang, però així que Walli es va recuperar, li van renovar l’oferta. En aquells moments era diputada i es dedicava a la política exterior. En un dels viatges oficials a Hongria va observar que el país cada vegada atreia més turistes occidentals; el turisme i el riesling barat eren els únics mitjans per ingressar moneda estrangera i reduir el devastador dèficit comercial del país. Els occidentals anaven a àrees de vacances separades de la resta del país, però fora d’aquells indrets res no els impedia confraternitzar.

La llei no penalitzava, per tant, el que feien els Franck. El seu viatge estava autoritzat i també el de Rebeca, que, com ells, viatjava a Hongria per passar-hi unes vacances econòmiques. Havien quedat que es trobarien fent veure que era una casualitat.

Tanmateix, en els països comunistes la llei era mera façana. Els Franck sabien que es ficarien en un bon embolic si la policia secreta descobria el que tramaven. Per això, Rebecca ho havia organitzat tot d’amagat, a través d’Enok Andersen, el comptable danès que encara creuava de tant en tant la frontera entre el Berlín Occidental i l’Oriental per veure’s amb Werner. No hi havia res escrit ni s’havia fet cap trucada. El gran temor era que arrestessin Rebecca —o que l’Stasi senzillament la segrestés— i l’engarjolessin a l’Alemanya Oriental. L’afer donaria lloc a un conflicte diplomàtic, però això no faria desistir l’Stasi.

Bernd, el marit de Rebecca, no l’acompanyava. La seva salut havia empitjorat i els ronyons no li funcionaven bé. Només treballava mitja jornada, i no podia viatjar gaire lluny.

—Vés a donar un cop d’ull —va dir Werner a Lili incorporant-se després d’haver clavat una piqueta—. Fins ara no ens han seguit, però potser no els calia perquè ja tenen aquí algun agent.

Lili va fer un tomb pel recinte com si explorés el terreny. Els campistes del llac Balaton eren gent alegre i cordial. A Lili, jove i atractiva com era, la saludaven i li oferien cafè, cervesa o alguna coseta per picar. La majoria de les tendes les ocupaven famílies, però també hi havia grups d’homes i algun de noies. No hi havia dubte que tard o d’hora solters i solteres s’acabarien trobant.

Lili era soltera. Li agradava el sexe i havia tingut diversos embolics; fins i tot amb una dona, però, d’això, la família, no en sabia res. Segurament tenia els mateixos instints maternals que qualsevol dona i adorava Alice, la filla de Walli. Però Lili havia aparcat la idea de tenir fills per la funesta perspectiva de criar-los a l’Alemanya Oriental.

Li havien denegat una plaça a la universitat pels afers polítics de la família, de manera que s’havia format com a puericultora. Mai no hauria prosperat si les autoritats hi haguessin pogut intervenir, però gràcies a Odo havia trobat feina en l’entorn de l’Església, ja que en aquest cas les contractacions no passaven pel control del Partit Comunista.

No obstant això, Lili considerava que la seva feina de debò era la música. Cantava i tocava la guitarra amb Karolin en bars petits i agrupacions de joves, sovint en sales parroquials. Cantaven cançons de protesta contra la contaminació mediambiental, l’enderrocament d’edificis i monuments històrics, la desforestació i l’arquitectura de mal gust. El govern les odiava, i a totes dues les havien arrestat i amonestat per repartir propaganda. Amb tot, els comunistes no podien estar a favor de contaminar els rius amb les aigües residuals de les fàbriques, així que no sabien com prendre mesures dràstiques contra els ecologistes, i de fet normalment intentaven neutralitzar-los donant-los algun càrrec oficial a la inoperant Societat per a la Protecció de la Natura i el Medi Ambient.

Segons el pare de Lili, als Estats Units els conservadors acusaven els defensors del medi ambient de ser activistes antinegoci, però als conservadors del bloc soviètic era més difícil acusar-los de ser anticomunistes. Al capdavall, el màxim objectiu del comunisme era fer que la indústria funcionés al servei del poble i no de l’amo.

Una nit, Lili i Karolin van entrar d’amagat en un estudi de gravació i van enregistrar un disc. No en van fer cap llançament públic, però es van vendre cintes de casset anònimes a milers.

Lili va recórrer la zona d’acampada, pràcticament ocupada només per alemanys orientals; el campament dels occidentals era un quilòmetre i mig més enllà. En tornar on havia acampat la seva família, Lili es va fixar en dos homes de la mateixa edat que ella que bevien cervesa davant d’una tenda propera a la seva. El ros tenia entrades, i el morè duia un tall de cabells de feia quinze anys, a l’estil Beatle. El ros va topar amb la mirada amb ella i de seguida la va defugir, cosa que va aixecar les sospites de Lili: els nois joves no solien esquivar-li la mirada. Aquells dos homes ni li oferien una beguda ni li demanaven que els acompanyés.

—Oh, no —va lamentar entre dents.

Els agents de l’Stasi no eren difícils de clissar. Eren gent sense escrúpols i curta d’enteniment. Aquesta professió era adequada per a gent que anhelava el prestigi i el poder però tenia poc seny i gens de talent. El primer marit de Rebecca, Hans, n’era un cas típic. Era poca cosa més que un pinxo mala bèstia, però havia anat escalant i semblava que s’havia convertit en un dels màxims mandataris, circulava amb una limusina i vivia en una gran casa de camp circumdada amb una paret imponent.

Lili no volia cridar l’atenció però va decidir que necessitava confirmar les sospites, de manera que va actuar de manera provocadora.

—Hola nois! —va cridar cordialment.

Els dos homes van grunyir i van proferir una salutació displicent.

Lili no els deixaria estar tan fàcilment.

—Heu vingut acompanyats? —va fer ella.

Era una insinuació fàcil de caçar.

El ros va fer que no amb el cap i l’altre es va limitar a dir «No». No eren prou hàbils per dissimular.

—De debò? —Lili va pensar que pràcticament ja tenia la confirmació. Què feien dos homes solters en un campament d’estiu si no era buscar-hi noies? I anaven massa mal vestits per ser homosexuals—. I on es va aquí de nit si vols passar una bona estona? —va preguntar Lili forçant un to de veu alegre—. Hi ha algun lloc per anar a ballar?

—No ho sé.

Amb aquella resposta Lili ja en va tenir prou. «Si aquest parell estan de vacances, jo sóc la senyora Bréjnev», va pensar, i va marxar.

Tenien un problema. Com podria la família Franck trobar-se amb Rebecca sense que l’Stasi els descobrís?

Lili va tornar amb la seva família. Ja tenien les dues tendes plantades.

—Males notícies —va anunciar al seu pare—: hi ha dos homes de l’Stasi. Una filera al sud i tres tendes a l’est de la nostra.

—Ho temia —va dir Werner.

La família havia quedat amb Rebecca que es trobaria al cap de dos dies en un restaurant que la diputada havia visitat en el primer viatge. Però abans d’anar-hi, els Franck haurien de desfer-se de la policia secreta. Lili estava amoïnada; en canvi els seus pares conservaven una calma inexplicable.

El primer dia, Werner i Carla van marxar ben d’hora per fer un reconeixement del terreny amb el Trabi de color bronze. Els homes de l’Stasi els van seguir amb un Skoda verd. Werner i Carla van ser fora tota el dia i van tornar amb posat confiat.

L’endemà al matí, Werner va proposar a Lili anar d’excursió. Tots dos eren fora de la tenda amb les motxilles a l’esquena i s’ajudaven l’un a l’altre a ajustar-les al cos. Calçaven unes botes resistents i duien barrets d’ala ampla. Als ulls de tothom quedava clar que es preparaven per fer una llarga caminada.

Al mateix temps, Carla es va preparar per anar a comprar: duia unes bosses a la mà i recitava la llista en veu alta.

—Pernil, formatge, pa… Alguna cosa més?

Lili patia que no se’ls veiés el llautó.

Els agents secrets que seien fora de la tenda fumant els vigilaven de reüll.

Els membres de la família van marxar en direccions oposades: Carla en direcció a l’aparcament, Lili i Werner a la riba del llac. L’agent de l’Stasi amb el tall de cabells dels Beatles va sortir darrere de Carla i el ros va estalonar Werner i Lili.

—De moment tot va sobre rodes —va dir Werner—. Els hem separat.

Quan Lili i Werner van arribar al llac, Werner va tombar en direcció oest, vorejant la riba. Era evident que havia inspeccionat el terreny la vigília. El terra era irregular. L’agent de l’Stasi ros els seguia a una distància prudent, però amb dificultats: no anava equipat per a una caminada. De vegades Lili i el seu pare s’aturaven, fingint que necessitaven descansar perquè l’home els pogués atrapar.

Van caminar dues hores fins que van arribar a una llarga platja desèrtica. A mig camí, entre els arbres va aparèixer un agrest corriol que desembocava on la marea alta havia perdut empremta.

Allà hi havia aparcat el Trabant bronze amb Carla al volant.

No hi havia ningú més a la vista.

Werner i Lili van pujar al cotxe i Carla va marxar deixant l’home de l’Stasi a l’estacada.

Lili va sufocar la temptació de dir-li adéu amb la mà.

—T’has desfet de l’altre? —va preguntar Werner.

—Sí —va dir Carla—. L’he distret calant foc a una paperera davant la botiga de queviures.

Werner va fer un gran somriure.

—Un truc que et vaig ensenyar jo mateix fa una pila d’anys.

—Naturalment! L’home ha sortit del cotxe i ha anat a veure què passava, és clar.

—I aleshores…

—Mentre estava distret, li he posat un clau al pneumàtic. L’he deixat canviant la roda.

—Fantàstic.

—Oi que tots dos fèieu tripijocs d’aquests durant la guerra? —va preguntar Lili.

Es va fer un silenci. Mai no parlaven la guerra.

—Sí —va fer Carla a l’últim—. Sí, alguna coseta fèiem, però res del que puguem presumir.

I mai més no se’n va tornar a parlar.

Van conduir fins a un poble i van alentir la marxa en arribar a una caseta que tenia un rètol on deia BAR; un home els va indicar que aparquessin el cotxe al prat del darrere, fora de la vista.

Van entrar a un bar petit massa bufó per ser del govern. Lili va clissar de seguida la seva germana Rebecca i se li va llançar al coll. Feia divuit anys que no es veien. Lili intentava mirar la cara de Rebecca però les llàgrimes li negaven els ulls. Primer Carla i després Werner van abraçar Rebecca.

Quan finalment Lili va recuperar la visió, es va adonar que Rebecca era una dona de mitjana edat, la qual cosa no era estranya, aviat faria cinquanta anys. Era més fornida del que Lili recordava.

Amb tot, el més impactant era l’elegància que desprenia. Duia un vestit d’estiu blau de piquets i una jaqueta de conjunt. Del coll li penjava una cadeneta de plata amb una perla gran, i portava una polsera de plata d’un dit de gruix al canell. Duia unes sofisticades sandàlies de taló de suro i una bossa de pell blau marí. Pel que Lili sabia, la política no estava especialment ben pagada. Podia ser que a l’Alemanya Occidental tothom anés tan mudat?

Rebecca els va convidar a entrar en una sala privada, situada a l’altra punta del bar, on hi havia una llarga taula parada amb plates d’entremesos, bols d’amanida i ampolles de vi. Al costat de la taula van veure un home prim, atractiu, demacrat, amb una samarreta blanca i uns texans negres elàstics. Devia tenir uns quaranta anys, o potser havia estat malalt i era més jove. Lili va donar per segur que era un cambrer.

Carla va fer un crit ofegat.

—Oh, mare meva —va exclamar Werner.

Lili es va adonar que l’home prim la mirava expectant. De sobte va reparar en els seus ulls ametllats i es va adonar que estava mirant el seu germà Walli; se li va escapar un crit d’estupefacció: com havia envellit!

—El meu fillet! —va dir Carla abraçant Walli—. Pobrissó!

Lili el va abraçar i el va besar, feta de nou un mar de llàgrimes.

—Estàs tan canviat —deia sanglotant—. Què t’ha passat?

—És el rock-and-roll —va contestar ell amb un somriure—. Però ho estic superant. —Walli va mirar la seva germana gran—. La Rebecca ha sacrificat un any de la seva vida i una gran oportunitat professional, per salvar-me.

—No podia ser de cap altra manera —va dir Rebecca—. Sóc la teva germana.

Lili estava convençuda que Rebecca no havia tingut cap dubte a l’hora ajudar-lo. Per a ella, la família estava per damunt de tot i, segons Lili, ho creia tan ferventment perquè era adoptada.

Werner va abraçar Walli durant una llarga estona.

—No sabíem… —va dir amb una veu carregada de l’emoció—, no sabíem que vindries.

—Vaig decidir que ho mantindria en un secret absolut —va dir Rebecca.

—I no és perillós? —va preguntar Carla.

—Sí que ho és —va reconèixer Rebecca—. Però Walli volia córrer el risc.

Aleshores va entrar Karolin amb la seva família. Com els altres, va necessitar una estona per reconèixer Walli, i en acabat va fer un crit, espantada.

—Hola, Karolin —va dir ell. Walli li va agafar les mans i li va fer un petó a cada galta—. Que bé tornar-te a veure.

—Jo sóc l’Odo, el marit de la Karolin —va intervenir Odo—. Encantat de conèixer-te finalment.

Per un moment l’expressió de Walli va canviar, però de seguida es va recompondre; de tota manera Lili va copsar que Walli havia vist i captat alguna cosa d’Odo que l’havia trasbalsat, i ràpidament havia dissimulat l’impacte. Els dos homes van fer una encaixada de mans cordial.

—I ella és l’Alice —va dir Karolin.

—Alice? —va fer Walli mirant atordit aquella noia alta de setze anys amb una llarga cabellera rossa que li cobria la cara com dues cortines—. Vaig escriure una cançó sobre tu —va dir ell—. Quan eres petita.

—Ho sé —va dir ella, i li va fer un petó a la galta.

—L’Alice ho sap tot. Li vam explicar tot així que va ser prou gran per entendre-ho —va dir Odo.

Lili es preguntava si Walli notava el to de superioritat moral que emprava Odo. O potser era ella que estava massa sensible?

—T’estimo molt —va dir Walli a Alice—, però t’ha criat l’Odo. Mai no ho oblidaré, i segur que tu tampoc no ho oblidaràs.

Walli es va quedar un moment sense paraules i finalment va aconseguir refer-se.

—Vinga, va, seguem i mengem. Avui és un gran dia. —Lili va pensar que devia haver estat Walli qui havia pagat el convit.

Van seure a taula. Per un moment semblava que no es coneguessin, se sentien incòmodes i maldaven per trencar el gel. De sobte van parlar tots de cop, tothom tenia preguntes per a Walli i van riure.

—D’un a un! —va dir ell, i tots es van relaxar.

Walli els va explicar que tenia un àtic a Hamburg, que no estava casat, tot i que tenia una nòvia, i que cada dos anys més o menys viatjava a Califòrnia i passava quatre mesos a la granja de Dave Williams per gravar un nou disc amb els Plum Nellie.

—Sóc un drogoaddicte —va dir—. Però ja fa set anys que estic net, al setembre en farà vuit. En els concerts hi ha un vigilant a la porta del camerino, que escorcolla la gent per si porta drogues. —Walli va arronsar les espatlles—. Sembla exagerat, ho sé, però així són les coses.

Walli també tenia preguntes, sobretot per a Alice. Mentre la noia les hi responia, Lili es va fixar en la taula. Allà hi havia la seva família: els pares, la germana, el germà, la neboda, i la seva vella amiga i companya musical. Que afortunada que era de tenir-los tots junts, menjant, xerrant i bevent vi.

Aleshores va pensar que moltes famílies ho feien cada setmana això, i no ho sabien valorar.

Karolin seia al costat de Walli, i Lili els mirava. S’ho estaven passant bé. Si les coses haguessin anat d’una altra manera —si el Mur de Berlín s’hagués esfondrat—, hauria revifat el seu idil·li? Encara eren joves: Walli tenia trenta-tres anys; Karolin, trenta-cinc. Lili va foragitar aquest pensament: era fer volar coloms, bajanades.

Walli va tornar a explicar la seva fugida de Berlín pensant en Alice. En arribar a l’episodi de la nit, quan va esperar Karolin i no es va presentar, ella el va interrompre.

—Tenia por —va admetre ella—. Por per mi, i per la filla que duia al ventre.

—No t’ho retrec —va dir Walli—. No vas cometre cap error. Ni jo tampoc. L’únic error és el Mur.

Walli va explicar com havia creuat amb el cotxe el punt de control, esbotzant la barrera.

—Mai no oblidaré l’home que vaig matar —va dir.

—No hi podies fer res —va protestar Carla—. T’estava disparant!

—Ja ho sé —va dir Walli, i Lili sabia pel to de veu que finalment el seu germà estava en pau amb si mateix—. Em sap greu, però no me’n sento culpable. No vaig cometre cap error fugint; i ell no el va cometre disparant-me.

—Com bé has dit abans —va intervenir Lili—, l’únic error és el Mur.





54


Keith Dorset, el cap de Cam Dewar, era un home grassonet amb els cabells rossos. Com tants homes de la CIA vestia de qualsevol manera. Aquell dia, duia una americana de xeviot marró, pantalons grisos de franel·la, camisa blanca amb ratlles marrons fines i una corbata d’un color verd apagat. A qui el veiés caminant pel carrer, segur que els ulls li lliscaven per sobre mentre el seu cervell el classificava com a persona sense interès. Cameron pensava que potser era l’efecte que perseguia, o potser senzillament tenia mal gust.

—Es tracta de la teva nòvia, la Lidka —va dir Keith, assegut rere una gran taula a l’ambaixada dels Estats Units.

Cam estava força segur que Lidka no estava relacionada amb res tèrbol, però desitjava que l’hi confirmessin.

—La teva petició ha estat denegada —va dir Keith.

Cam es va quedar estupefacte.

—Però què diu ara!

—La teva petició ha estat denegada. Què és el que no entens?

A la CIA els homes de vegades es comportaven com si fossin a l’exèrcit i poguessin donar ordres a tots els qui estaven per sota de la seva posició. Però Cam no es deixava intimidar tan fàcilment. Havia treballat a la Casa Blanca.

—Denegada per quin motiu? —va preguntar.

—No te n’he de donar cap, de raó.

Cam havia fet trenta-quatre anys i aquella era tot just la primera nòvia que tenia. Després de vint anys de rebutjos dormia amb una dona que semblava que no volia res més que fer-lo feliç. La perspectiva de perdre-la li va fer tant de pànic que va tornar-se imprudent.

—Tampoc no cal que es comporti com un malparit —va etzibar.

—Com t’atreveixes a parlar-me així! Un altre comentari fora de to i t’envio a casa.

Cam no volia que l’enviessin a casa. Va frenar.

—Perdoni. Però m’agradaria saber per quins motius se’m denega la petició, si és possible.

—Tens el que se’n diu un «íntim i continu contacte» amb ella, oi?

—És clar. Jo mateix l’hi vaig dir. Per què ha de ser cap problema, això?

—L’estadística. Està demostrat que la majoria dels traïdors que enxampem espiant els Estats Units tenen parents o amics íntims que són estrangers.

Cam ja sospitava una cosa així.

—No estic disposat a perdre-la per motius estadístics. Té alguna informació en concret contra ella?

—Què et fa pensar que tens dret a interrogar-me?

—Això vol dir que no.

—Ja t’he posat sobre avís, pel que fa a aquesta mena de comentaris.

Els va interrompre Tony Savino, un altre agent, que duia un full de paper a la mà.

—M’estava mirant la llista d’assistents a la roda de premsa d’aquest matí —va dir—. Ve la Tània Dvorkin de la TASS. —Va mirar Cam—. És la dona que va parlar amb tu a l’ambaixada d’Egipte, oi?

—Sí, és ella —va dir Cam.

—De què es parlarà a la roda de premsa? —va preguntar Keith.

—Aquí diu que del llançament d’un protocol nou simplificat per al préstec d’obres d’art entre els museus polonesos i nord-americans. —Tony va aixecar el cap—. No sembla una notícia prou interessant per enviar-hi una periodista estrella de la TASS, oi?

—Em deu venir a veure a mi —va dir Cam.

Tània va veure Cam Dewar tan bon punt va entrar a la sala de premsa de l’ambaixada dels Estats Units. Alt i prim, s’estava dret al fons, com un fanal. Si no l’hagués vist allà, l’hauria buscat després de la roda de premsa, però era millor així, cridaria menys l’atenció.

En qualsevol cas, no volia anar directament a trobar-lo i primer va parar atenció al comunicat de premsa. Va seure al costat de Danuta Gorski, una periodista polonesa que li queia bé. Era una noia morena i alegre, que quan somreia ensenyava totes les dents. Danuta era membre d’un moviment semiclandestí anomenat Comissió de Defensa, que imprimia pamflets sobre queixes dels obrers i violació dels drets humans. Aquelles publicacions il·legals s’anomenaven bibula. Danuta vivia al mateix edifici que Tània.

Mentre el cap de premsa nord-americà llegia el comunicat que els havia donat prèviament imprès, Danuta va parlar amb Tània en veu baixa.

—Hauries de fer un viatge a Gdansk.

—Per què?

—Estan preparant una vaga a les drassanes Lenin.

—Hi ha vagues pertot arreu. —Els obrers exigien augment de sou per compensar la forta pujada del preu dels aliments decretada pel govern. Tània les havia d’anomenar «aturades de treball», ja que les vagues només existien als països capitalistes.

—Aquesta podria ser diferent —va dir Danuta—, creu-me.

Desitjós de sufocar les protestes abans no s’escampessin com una taca d’oli, el govern polonès va reaccionar amb rapidesa oferint augments de sou i altres concessions de manera local. El malson de l’elit dirigent —i el somni dels dissidents— era que aquella taca d’oli s’escampés tant que canviés el color del país.

—Diferent en què?

—Van despatxar una operadora de grua que forma part de la nostra comissió, però van triar la millor persona per convertir-la en una víctima. L’Anna Walentynowicz és una dona vídua de cinquanta-un anys.

—I per això desperta molta simpatia entre els cavallerosos polonesos.

—És un personatge popular. Li diuen la Pani Ania, senyora Annie.

—Potser hi aniré —va dir. De fet, Dimka volia estar al cas de qualsevol protesta que pogués anar a més, per si calia dissuadir el Kremlin de prendre mesures repressives.

Abans que la roda de premsa s’acabés, Tània va passar per davant de Cam Dewar i va parlar amb ell en rus en veu baixa.

—Vagi a la catedral de Sant Joan divendres a les dues i busqui el crucifix Baryczkowski.

—No és un bon lloc —va xiuxiuejar el jove.

—Ho agafa o ho deixa —va dir Tània.

—M’haurà d’explicar de què va tot plegat —va demanar Cam amb fermesa.

Tània va veure que li caldria arriscar-se a parlar amb ell un minut més.

—Una línia de comunicació per si fos cas que la Unió Soviètica envaís l’Europa Occidental —va explicar Tània—. La possibilitat de formar un grup d’oficials polonesos disposats a canviar de bàndol.

El nord-americà va quedar amb la boca oberta.

—Ah…, ah… —va quequejar—. Bé, sí.

—Satisfet? —va dir Tània, somrient.

—Com es diu?

Tània va dubtar.

—Ell sap com em dic jo —va dir Cam.

Tània va decidir que no tenia més remei que confiar en aquell home. Ja havia posat la seva vida en les seves mans.

—Stanislaw Pawlak —va dir—. El coneixen com a Staz.

—Digui a l’Staz que per motius de seguretat no ha de parlar amb ningú de l’ambaixada que no sigui jo.

—Entesos.

Tània va sortir de l’edifici caminant ràpidament.

Aquell vespre va transmetre el missatge a Staz. L’endemà li va fer un petó de comiat i va conduir tres-cents quilòmetres en direcció nord cap al mar Bàltic. Tenia un Mercedes-Benz 280S, vell però segur, amb fars dobles alineats verticalment. A última hora de la tarda es va aturar en un hotel al nucli antic de Gdansk, a l’altra riba dels embarcadors i els dics secs de les drassanes, que estaven situades a l’illa d’Ostrow.

L’endemà faria una setmana exactament de l’acomiadament d’Anna Walentynowicz.

Tània es va llevar d’hora, es va posar una granota de treball, va travessar el pont que duia a l’illa, va arribar al reixat de les drassanes abans de l’alba i hi va entrar amb pas tranquil entremig d’un grup de joves obrers.

Va ser el seu dia de sort.

Les drassanes estaven empaperades amb pòsters acabats d’enganxar en els quals s’exigia que Pani Ania tornés a la feina. Es formaven grupets al voltant dels pòsters. Algunes persones repartien pamflets. Tània en va agafar un i va desxifrar el que deia malgrat que estava en polonès.


Anna Walentynowicz els feia nosa perquè el seu exemple motivava els altres. Els feia nosa perquè plantava cara en nom dels altres i era capaç d’organitzar els companys obrers. Les autoritats sempre intenten aïllar els qui tenen qualitats de lideratge. Si no ens hi oposem, no tindrem ningú que ens defensi quan apugin les quotes de producció, quan s’ignorin les regulacions sanitàries i de seguretat i quan ens obliguin a treballar més del compte.

Tània va quedar impressionada. No demanaven més sou o reducció d’horari: exigien el dret dels obrers polonesos a organitzar-se amb independència de la jerarquia comunista. Li va fer l’efecte que això era un avenç significatiu. Va sentir una petita fiblada d’esperança a la panxa.

Va fer una volta per les drassanes mentre naixia la claror del dia. En la construcció naval tot tenia unes dimensions espaordidores: hi havia milers d’obrers, quilotones d’acer, milions de reblons. Els costats dels vaixells a mig construir s’alçaven molt per sobre el seu cap, una bastida que era com una teranyina sostenia aquella mola pesant. Immenses grues vinclaven el cap sobre cada embarcació, com l’estrella dels Reis d’Orient sobre un pessebre gegantí.

Per allí on passava, Tània veia els obrers que deixaven les eines per llegir el pamflet i discutir sobre el que hi deia.

Uns homes van iniciar una manifestació i Tània els va seguir. Van caminar en processó al voltant del pati, amb pancartes improvisades a la mà, repartint fulls volants, demanant als altres que s’hi afegissin. La manifestació era cada cop més nombrosa. Finalment van arribar al reixat per explicar als obrers que arribaven en aquell moment que estaven de vaga.

Llavors van tancar el reixat de la fàbrica, van fer sonar la sirena i van enarborar la bandera nacional polonesa des de l’edifici més proper.

I seguidament es van disposar a escollir un comitè de vaga.

En aquell moment un home amb americana i corbata es va enfilar a una excavadora i va començar a cridar a la multitud. Tània no entenia tot el que deia, però semblava que estigués en contra de la creació d’un comitè de vaga, i els obrers l’escoltaven. Tània va preguntar a un obrer que tenia al costat qui era aquell home.

—És Klemens Gniech, el director de les drassanes —li va dir—. No és mala persona.

Tània estava estupefacta. Que dèbils que eren les persones!

Gniech oferia la possibilitat de negociar si els obrers tornaven a la feina. Tània veia clar que allò era un ardit. Molts treballadors van xiular i van escarnir Gniech, però altres van assentir i alguns se’n van anar, com si se’n tornessin a treballar. No podia ser que tot es diluís tan de pressa!

Aleshores un home es va enfilar a l’excavadora i va picar el director a l’espatlla. El nouvingut era robust i duia un bigoti espès. A Tània no li va semblar res de l’altre món, però la gent el va reconèixer i el va ovacionar. Era evident que sabien qui era.

—Te’n recordes de mi? —va cridar al director amb una veu prou forta perquè el sentís tothom—. Vaig treballar deu anys aquí fins que em vas despatxar!

—Qui és aquest? —va preguntar Tània al seu veí.

—Lech Wałęsa. És electricista i el coneix tothom.

El director va intentar discutir amb Wałęsa davant la gent, però l’home del bigoti no li va donar marge.

—Declaro una vaga amb ocupació! —va rugir, i la gent va cridar entusiasmada.

Tant el director com Wałęsa van baixar de l’excavadora. Wałęsa va assumir el comandament, cosa que tothom semblava acceptar sense qüestionar-ho. Quan va ordenar al xofer del director que agafés el cotxe i anés a buscar Anna Walentynowicz, el xofer va fer el que li ordenava i, més insòlit encara, el director no va protestar.

Wałęsa va organitzar l’elecció d’un comitè de vaga. El cotxe va tornar amb Anna, que va ser rebuda amb un torrent d’aplaudiments. Era una doneta de cabells curts, com un home. Portava ulleres rodones i una brusa amb ratlles horitzontals.

El comitè de vaga i el director van entrar al Centre de Sanitat i Seguretat a negociar. Tània va tenir la temptació d’entrar-hi amb ells, però va decidir que valia més no temptar la fortuna: tenia sort d’haver pogut travessar el reixat. Els obrers rebien els periodistes occidentals amb els braços oberts, però el carnet de premsa de Tània demostrava que era una periodista de la TASS i, si els vaguistes ho descobrien, la farien fora.

Tanmateix, els negociadors devien tenir micròfons a les taules, perquè des de fora se sentia la discussió. A Tània això li va semblar la democràcia portada a l’extrem. Els vaguistes podien expressar instantàniament els seus sentiments sobre el que deien dintre xiulant o ovacionant.

S’imaginava que els vaguistes tenien més demandes, a més de la reincorporació a la feina d’Anna, com ara la garantia que no hi hauria represàlies. Sorprenentment, la demanda que el director no podia acceptar era la col·locació d’un monument fora del reixat de la fàbrica per commemorar la matança d’obrers de les drassanes per part de la policia quan protestaven contra l’augment del preu dels aliments el 1970.

Tània no tenia clar que aquella vaga no acabés també en matança. Si era així, va pensar esgarrifada, es trobava a la primera línia de foc.

Gniech va explicar que la zona de davant del reixat estava destinada a la construcció d’un hospital.

Els vaguistes van dir que preferien un monument.

El director va oferir una placa commemorativa en un altre lloc de les drassanes.

Els obrers ho van rebutjar.

«Estem regatejant per uns herois morts com si fóssim captaires a la llum d’un fanal!», va cridar un obrer indignat davant del micròfon.

La gent de fora va aplaudir.

Un altre negociador va apel·lar directament a la gent. «Volíeu un monument?».

La gent va assentir rugint.

El director es va retirar per consultar-ho amb els seus superiors.

Davant del reixat s’hi havien congregat milers de simpatitzants. S’havia recollit menjar per als vaguistes. Poques famílies poloneses es podien permetre regalar-ne, però estaven passant sacs de provisions a través del reixat per als homes i dones de dins, perquè els vaguistes poguessin menjar.

El director va tornar a la tarda i va comunicar que en principi les autoritats aprovaven el monument.

Wałęsa va anunciar que la vaga continuaria fins que s’acceptessin totes les peticions.

I, llavors, com si se n’acabés de recordar, va afegir que els vaguistes també volien parlar de la formació de sindicats independents i lliures.

«Vaja», va pensar Tània, «la cosa es posa interessant».

Divendres, després de dinar, Cam Dewar va anar amb cotxe al nucli antic de Varsòvia.

Mario i Ollie el van seguir.

La major part de la ciutat havia estat destruïda durant la guerra, i després s’havia reconstruït amb carrers rectes, voreres i edificis moderns. Aquesta mena de traçat urbà no afavoria les trobades clandestines ni els intercanvis furtius. Tanmateix, els planificadors s’havien esforçat a recrear el nucli antic original, i allà hi havia carrers amb llambordes i carrerons i cases irregulars. Però ja es veia que eren de nova construcció: les superfícies rectes, els intervals regulars i els colors vius ho delataven. Tot plegat semblava el decorat d’una pel·lícula. Sigui com sigui, el cas és que aquella zona oferia un entorn més adequat per als agents secrets que la resta de la ciutat.

Cam va aparcar i es va encaminar cap a una mansió alta. Al primer pis hi havia l’equivalent varsovià de Silken Hands. Cam n’havia estat un client habitual fins que va conèixer Lidka.

A la sala principal, les noies estaven assegudes en roba interior, mirant la tele i fumant. Una rossa voluptuosa es va aixecar immediatament deixant que la bata se li obrís un moment per mostrar unes cuixes rodones i les calces de puntes.

—Hola, Crystek, feia dues setmanes que no et vèiem!

—Hola, Pela.

Cam va anar a la finestra i va mirar el carrer. Com sempre, Mario i Ollie estaven asseguts a la terrassa del bar de davant, prenent una cervesa i mirant les noies que passaven amb vestits d’estiu. No esperarien que Cam tornés a sortir abans de mitja hora o una hora.

De moment, tot sortia com havien planejat.

—Què passa? —va preguntar Pela—. Que et vigila la teva dona?

Les altres noies van riure.

Cam va treure diners i va donar a Pela la tarifa habitual d’una palla.

—Avui necessito un favor —va dir—. Et fa res si surto per la porta del darrere?

—No pujarà la teva dona i ens farà una escena, oi?

—No és la meva dona —va dir Cam—. És el marit de la meva amant. Si organitza un escàndol, ofereix-li una mamada gratis. Pago jo.

Pela va arronsar les espatlles.

Cam va baixar per l’escala del darrere i va sortir al pati, content de si mateix. Se’ls havia tret de sobre i ells no ho sabien. Tornaria abans d’una hora i sortiria per la porta principal. No sabrien mai que havia marxat del pis.

Va travessar ràpidament l’antiga plaça de l’Ajuntament i va agafar un carrer que es deia Swiftojanska per anar a la catedral de Sant Joan, una església destruïda durant la guerra i reconstruïda després. Els agents secrets ja no el seguien, però podien seguir Stanislaw Pawlak.

La delegació de la CIA a Varsòvia havia fet una llarga reunió per decidir com enfocar aquella trobada. Tots els passos estaven planificats.

Davant l’església, Cam va veure el seu cap, Keith Dorset. Aquell dia portava un vestit gris sense forma comprat en una botiga polonesa, que es posava per a les tasques de vigilància. Portava una gorra a la butxaca de l’americana. Era el senyal. Si l’hagués portat posada, hauria volgut dir que el servei secret era dins l’església i la trobada s’havia d’avortar.

Cam va entrar per la porta gòtica de la façana occidental. L’arquitectura magnífica i l’ambient de santedat van fer créixer la sensació de bon averany que tenia. Estava a punt d’entrar en contacte amb un informador enemic. Era un moment crucial.

Si allò rutllava, pujaria en la seva carrera com a agent de la CIA. Si no, ben aviat tornaria a ser a Langley, assegut davant del seu escriptori.

Cam fingia davant dels altres que Staz no volia veure ningú que no fos ell. Així a Keith li seria més difícil enviar-lo de tornada a casa. A Keith no li agradava que Cam es veiés amb Lidka, fins i tot després que una investigació hagués arribat a la conclusió que la noia no tenia cap relació amb els serveis secrets i ni tan sols estava afiliada al Partit Comunista. Per això, si Cam aconseguia reclutar un coronel polonès com a espia per a la CIA, se situaria en una bona posició per desafiar Keith.

Va mirar al voltant per veure si hi havia policies secrets, però només va veure turistes, devots i capellans.

Va enfilar la nau lateral septentrional per dirigir-se a la capella on hi havia el famós crucifix del segle XVI. L’atractiu oficial polonès era davant del crucifix mirant fixament l’expressió de la cara de Crist. Cam es va posar al seu costat. Estaven sols.

—Aquesta és l’última vegada que parlarem —va dir Cam en rus.

—Per què? —va contestar Stanislaw en la mateixa llengua.

—És massa perillós.

—Per a vostè?

—No, per a vostè.

—Com ens comunicarem? A través de la Tània?

—No. D’ara endavant no ha d’explicar-li res de la seva relació amb mi. Deixi-la al marge d’això. Però pot continuar anant al llit amb ella, si és el que fa.

—Gràcies —va dir Stanislaw amb ironia.

Cam no en va fer cas.

—Quin cotxe té?

—Un Saab 99 verd del 1975. —En va recitar el número de la matrícula.

Cameron el va memoritzar.

—On guarda el cotxe a les nits?

—Al carrer Jana Olbratxta, a prop de l’edifici de pisos on visc.

—Quan l’aparqui, deixi la finestra un pèl oberta. Hi farem passar un sobre.

—Això és perillós. I si ho llegeix algú altre?

—No s’amoïni per això. En el sobre hi haurà un anunci escrit a màquina d’algú que s’ofereix a rentar-li el cotxe per pocs diners. Però quan passi una planxa calenta per sobre hi sortirà un missatge. Li dirà quan i on quedarem. Si, per la raó que sigui, no pot anar a la trobada, tant se val: li enviarem un altre sobre.

—Què passarà en aquestes trobades?

—Ja ho sabrà quan arribi el moment. —Cam tenia una llista de coses per dir, acordades pels seus col·legues a la reunió de planificació, i necessitava dir-les-hi com més de pressa millor—. Pel que fa al seu grup d’amics…

—Sí.

—No conspiri per formar un grup.

—Per què no?

—Els descobririen. Els conspiradors sempre els descobreixen. Ha d’esperar fins a l’últim minut.

—Què podem fer, doncs?

—Dues coses. Una, preparar-se. Faci una llista mental de les persones en qui pot confiar. Decideixi exactament com actuarà cada un contra els soviètics si esclata la guerra. Faci’s conèixer per dissidents com ara Lech Wałęsa, però no els doni cap pista del que pensa fer. Faci un reconeixement de l’edifici on hi ha l’emissora de televisió i planifiqui com se n’apoderaria. Però guardi-ho tot al seu cap.

—I la segona cosa?

—Doni’ns informació. —Cam intentava dissimular la tensió que sentia. Aquella era la gran petició i Stanislaw la podia refusar—. L’ordre de batalla dels soviètics i altres exèrcits del Pacte de Varsòvia: nombre d’homes, tancs, avions…

—Sé què vol dir ordre de batalla.

—I els seus plans de guerra en cas que esclati la crisi.

—Els puc aconseguir —va dir Stanislaw després d’una llarga pausa.

—Bé —va dir Cam, content.

—I a canvi, què n’obtinc, jo?

—Li donaré un número de telèfon i una paraula clau. Només l’ha de fer servir en cas d’invasió soviètica a l’Europa Occidental. Quan truqui a aquest número li contestarà un comandament d’alt rang del Pentàgon que parla polonès. El tractarà com un representant de la resistència polonesa a la invasió soviètica. A efectes pràctics serà el líder de la Polònia lliure.

Stanislaw va assentir pensarosament, però Cam va veure que l’oferta li feia gràcia.

—Si ho accepto, posaré la meva vida a les seves mans —va dir al cap d’un moment.

—Ja ho ha fet —va dir Cam.

Els vaguistes de les drassanes de Gdansk van mirar de mantenir els mitjans de comunicació internacionals ben informats de les seves activitats. Curiosament, era la millor manera de comunicar-se amb els polonesos. Els mitjans polonesos estaven censurats, però la Radio Free Europe, que pagaven els americans, emetia la informació que publicava la premsa occidental i a Polònia se’n rebia el senyal. Era la via principal mitjançant la qual els polonesos s’informaven del que realment passava al seu país.

Lili Franck va seguir els esdeveniments de Polònia per les notícies de la televisió de l’Alemanya Occidental, que al Berlín Est tothom podia captar si girava l’antena com calia.

La vaga es va estendre, malgrat els esforços del govern, i Lili se n’alegrava. Les drassanes de Gdynia s’hi van afegir i els obrers del transport públic, per solidaritat. Van formar el Comitè de Vaga Interfàbriques, l’MKS, amb seu a les drassanes Lenin. La primera petició era el dret a tenir sindicats lliures.

Com tanta gent de l’Alemanya Oriental, la família Franck ho discutia tot amb avidesa, asseguts a la sala de dalt de la mansió de Berlín-Mitte, davant del televisor Franck. El Teló d’Acer tenia una esquerda i ells especulaven amb la il·lusió sobre com podia acabar tot plegat. Si els polonesos es podien rebel·lar, potser els alemanys també.

El govern polonès va intentar negociar fàbrica a fàbrica, oferia augments de sou generosos als vaguistes que abandonessin l’MKS i tornessin a la feina. La tàctica va fracassar.

Al cap d’una setmana, tres-centes empreses en vaga s’havien unit a l’MKS.

La inestable economia polonesa no aguantaria gaires dies més. A la fi el govern va acceptar la realitat. El viceprimer ministre va anar a Gdansk.

Al cap d’una setmana van arribar a un acord. Els treballadors van conquerir el dret de constituir un sindicat. Un triomf que va meravellar el món.

Si els polonesos podien lluitar i guanyar la llibertat, podrien els alemanys ser els següents?

—Encara et veus amb aquella polonesa? —va preguntar Keith a Cam.

Cam no va dir res. És clar que la veia. Estava més content que un nen en una botiga de llepolies. Lidka estava encantada de tenir relacions sexuals sempre que ell volia. Fins aleshores no li havia estat fàcil aconseguir-ho.

«T’agrada això?», deia Lidka mentre l’acariciava i, si ell reconeixia que sí, afegia: «Però t’agrada una mica, t’agrada molt o t’agrada tant que et voldries morir?».

—Et vaig dir que t’havien negat la petició —va dir Keith.

—Però no em va dir per què.

Keith semblava enfadat.

—He pres una decisió.

—Però és la decisió correcta?

—Estàs qüestionant la meva autoritat?

—No, vostè qüestiona la meva nòvia.

Keith encara es va enfadar més.

—Et penses que em tens agafat pels ous perquè l’Stanislaw només vol parlar amb tu.

Era exactament el que pensava Cam, però ho va negar.

—No té res a veure amb l’Staz. No penso deixar-la sense una bona raó.

—Potser t’hauré de despatxar.

—Tampoc no la deixaré. De fet… —Cam va dubtar. Les paraules que li van venir al cap no eren les que tenia pensades. Però les va dir igualment—: De fet, espero casar-m’hi.

Keith va canviar de to.

—Cam —va dir—, pot ser que no sigui una agent del servei secret, però podria tenir algun motiu ocult per ficar-se al llit amb tu.

Cam es va irritar.

—No té res a veure amb l’espionatge. No té res a veure amb vostè.

Keith hi va insistir, parlant amb suavitat, com si no volgués ferir els sentiments de Cam.

—A moltes poloneses els agradaria anar a viure als Estats Units, ja ho saps.

Cam ho sabia. Feia temps que se li havia passat pel cap la idea. El va avergonyir i humiliar que Keith l’hi digués. Va mantenir la cara impertèrrita.

—Ho sé —va dir.

—Perdona que t’ho digui, però et podria estar enganyant per aquest motiu —va dir Keith—. T’has plantejat aquesta possibilitat?

—Sí, me l’he plantejat —va dir Cam—. I tant se me’n dóna.

A Moscou, la qüestió principal era si envaïen Polònia o no.

La vigília del debat al Politburó, Dimka i Natàlia van topar amb Ievgueni Filípov en una reunió preparatòria a la sala Nina Onilova.

—Els nostres camarades polonesos necessiten ajuda militar urgentment per resistir els atacs dels traïdors a sou dels poders imperialistes capitalistes.

—El que tu vols és una invasió, com la de Txecoslovàquia el 1968 i d’Hongria el 1956 —va dir Natàlia.

Filípov no ho va negar.

—La Unió Soviètica té dret a envair qualsevol país quan els interessos del comunisme estan en perill. És la doctrina Bréjnev.

—Estic en contra de l’acció militar —va dir Dimka.

—Quina sorpresa —va etzibar Filípov amb sarcasme.

Dimka el va ignorar.

—Tant a Hongria com a Txecoslovàquia la contrarevolució estava dirigida per elements revisionistes que hi havia entre els quadres dirigents del Partit Comunista —va explicar—. Per això va ser possible eliminar-los, va ser com tallar el cap d’una gallina. No tenien gaire suport popular.

—Per què hauria de ser diferent aquesta vegada?

—Perquè a Polònia els contrarevolucionaris són dirigents de classe obrera amb el suport de la classe obrera. Lech Wałęsa és electricista. Anna Walentynowicz és operadora de grua. I hi ha centenars de fàbriques en vaga. Ens enfrontem a un moviment de masses.

—S’ha d’esclafar de tota manera. De debò que proposes que abandonem el comunisme polonès?

—Hi ha un altre problema —va intervenir Natàlia—. Els diners. El 1968 el bloc soviètic no devia milers de milions de dòlars a l’exterior. Actualment depenem del tot dels préstecs d’Occident. Ja vas sentir què va dir el president Carter a Varsòvia. A Occident, el crèdit està vinculat als drets humans.

—Llavors…?

—Si enviem els tancs a Polònia, ens retiraran la línia de crèdit. Llavors, camarada Filípov, la teva invasió seria la ruïna de l’economia del bloc soviètic sencer.

Hi va haver silenci a la sala.

—Algú té cap altra proposta? —va preguntar Dimka.

Per Cam va ser un presagi que un oficial polonès es girés contra l’Exèrcit Roig alhora que els obrers polonesos rebutjaven la tirania del comunisme. Tots dos esdeveniments eren senyals d’un mateix canvi. Anant a trobar-se amb Stanislaw, sentia que podia formar part d’un terratrèmol històric.

Va sortir de l’ambaixada i va pujar al cotxe. Tal com s’esperava, Mario i Ollie el van seguir. Era important que estigués sota vigilància mentre es trobava amb Stanislaw. Si tot anava com tenia pensat, Mario i Ollie informarien fidelment que no s’havia produït res de sospitós.

Cam esperava que Stanislaw hagués rebut i entès les seves instruccions.

Cam va aparcar a la plaça de l’antic Ajuntament i la va travessar tot passejant amb un exemplar del dia del Trybuna Ludu, el diari oficial del govern. Mario va baixar del cotxe i va caminar darrere d’ell. Al cap d’un minut, Ollie el va seguir a distància.

Cam va agafar un carreró amb els dos policies secrets darrere seu.

Va entrar en un bar, va seure a prop de la finestra i va demanar una cervesa. Des d’allà els veia passejant pels voltants. Va pagar la cervesa tan bon punt l’hi van servir, per poder marxar ràpidament.

Va mirar el rellotge sovint mentre es prenia la cervesa.

Quan faltava un minut per a les tres va sortir.

Havia practicat aquesta maniobra una vegada darrere l’altra a Camp Peary, el centre d’ensinistrament de la CIA a prop de Williamsburg, Virgínia. Aleshores se’n sortia perfectament. Però aquesta seria la primera vegada que ho faria de debò.

Quan s’acostava al final de la travessia, va accelerar una mica el pas. Va girar la cantonada, va mirar enrere i va veure que Mario era a uns trenta metres.

Tot just girant la cantonada hi havia un estanc. Stanislaw era exactament on Cam esperava que fos, dret davant la botiga, mirant l’aparador. Cam tenia uns trenta segons abans que Mario girés la cantonada, temps de sobres per executar un intercanvi dissimulat.

L’únic que havia de fer era canviar el diari que portava pel que tenia l’Stanislaw a la mà, que era idèntic excepte que —si tot anava bé— havia de contenir les fotocòpies que Stanislaw havia fet de documents de la caixa de seguretat al quarter general.

Només hi havia una pega.

Stanislaw no portava cap diari.

Portava un gran sobre de color beix.

No havia seguit les instruccions al peu de la lletra. O no ho havia entès o s’havia imaginat que no calia seguir tots els detalls.

Fos pel que fos, la transacció s’havia torçat.

El pànic va paralitzar Cam, que no podia pensar. Va perdre el pas. No sabia què fer. Tenia ganes d’escridassar Staz.

Però es va controlar. Es va obligar a mantenir la calma. Va prendre una decisió ràpida. No avortaria l’intercanvi. Aniria fins al final.

Va caminar directament cap a Stanislav.

Quan es van fregar, va canviar el diari pel sobre.

Immediatament, Stanislaw va entrar a l’estanc, amb el diari a la mà i va desaparèixer.

Cam va continuar caminant, amb el sobre a la mà, que, amb els documents a dins tenia un gruix de dos centímetres.

A la cantonada següent es va tornar a girar i va veure Mario d’esquitllentes. El policia secret era a uns vint metres darrere seu, i semblava relaxat i segur de si mateix. No tenia ni idea del que acabava de passar. Ni tan sols havia vist Stanislaw.

S’adonaria que Cam ja no duia un diari, sinó que portava un sobre? Si se n’adonava, podia arrestar Cam i confiscar-li el sobre. Això seria el final del triomf de Cam…, i el final de la vida de Stanislaw.

Era estiu. Cam no tenia un abric on amagar el sobre. A més, si l’amagava encara seria pitjor. Era més probable que Mario s’hi fixés si de sobte Cam anava amb les mans buides.

Va passar pel costat d’un quiosc, però tenia clar que no podia aturar-se i comprar un diari a la vista de Mario, perquè això cridaria l’atenció sobre el fet que ja no en duia cap.

Es va adonar que havia comès un error estúpid. Estava tan captivat en l’exercici de l’intercanvi que no havia pensat en la solució més fàcil. Hauria d’haver agafat el sobre sense lliurar el diari.

Però era massa tard.

Se sentia atrapat en un atzucac. Era tan frustrant que tenia ganes de cridar. Tot havia anat perfectament exceptuant un petit detall.

Podia entrar en una botiga i comprar un altre diari. Va buscar una papereria. Però allò era Polònia, no els Estats Units, i no hi havia una botiga a cada travessia.

Va girar una cantonada i va veure una paperera. Al·leluia! Va apressar el pas i va mirar a dins. No estava de sort: no hi havia cap diari. Va veure una revista amb una coberta acolorida. La va agafar i va continuar caminant. Tot caminant va plegar la revista de manera que la coberta quedés a dins i una pàgina de lletra impresa en blanc i negre quedés per fora. Va arrufar el nas: a la paperera hi devia haver una cosa pudent i l’olor s’havia enganxat a la revista. Va intentar no respirar fort mentre ficava el sobre entre les pàgines.

Es va sentir millor. Ara estava gairebé igual que abans.

Va tornar al seu cotxe i va buscar les claus. Potser seria aquí on l’aturarien. S’imaginava Mario dient: «Un moment, deixi’m veure aquest sobre que intenta amagar». Va obrir la porta tan de pressa com va poder.

Va veure Mario a pocs passos.

Cam va pujar al cotxe i va deixar la revista al terra de davant del seient del passatger. Va aixecar el cap i va veure que Mario i Ollie pujaven al seu cotxe.

Semblava que se n’havia sortit.

Es va quedar quiet un moment, incapaç de moure’s.

Després va engegar el motor i va tornar a l’ambaixada.

Cam Dewar estava assegut a l’habitació de lloguer de Lidka, esperant que la noia tornés a casa.

Lidka tenia una foto d’ell al tocador. A Cam li feia tanta il·lusió que gairebé tenia ganes de plorar. Cap noia no havia volgut una foto seva, i per tant mai no l’havien emmarcat ni posat al costat d’un mirall.

L’habitació mostrava la personalitat de Lidka. El seu color preferit era el rosa fort, i d’aquest color eren el cobrellit, les estovalles i els coixins. A l’armari hi havia poca roba, però tota li esqueia: faldilles curtes, vestits amb coll de pic, bijuteria vistosa, estampats de floretes, llaços i papallones. A la llibreria tenia totes les obres de Jane Austen en anglès i Anna Karènina, de Tolstói, en polonès. En una capsa sota el llit, com si fos una petita reserva de pornografia, guardava una col·lecció de revistes americanes sobre decoració d’interior, plenes de fotografies de cuines assolellades pintades de colors lluminosos.

Aquell dia havia començat el tediós procés perquè Linka pogués obtenir l’aprovació de la CIA com a esposa de Cam. Era una investigació molt més minuciosa que la que feien a una simple nòvia. Va haver d’escriure la història de la seva vida, suportar dies d’interrogatoris i passar una extensa prova de detector de mentides. Tot això tenia lloc en algun racó de l’ambaixada mentre Cam feia la feina que tenia assignada aquell dia. No li permetien veure-la fins que no tornés a casa.

A Keith Dorset li seria difícil despatxar Cam. La informació que els proporcionava Staz era or del bo.

Cam havia donat a Staz una càmera compacta de 35 mil·límetres, una Zorki —que era una còpia de la Leica de fabricació soviètica—, perquè pogués fotografiar documents al seu despatx amb la porta tancada, en comptes d’haver-los de fotocopiar al cubicle de les secretàries. Podia impressionar un grapat de rotllos de pel·lícula amb centenars de pàgines de documents.

L’última pregunta que la delegació de la CIA a Varsòvia havia fet a Staz era: qin motiu seria suficient per desencadenar un atac a Occident del Segon esglaó estratègic de l’Exèrcit Roig? Els documents que els havia proporcionat com a resposta eren tan extensos que Langley havia felicitat per escrit Keith Dorset, cosa gens habitual.

I Mario i Ollie encara no havien vist Staz.

Per això Cam estava convençut que no el despatxarien i que no li prohibirien casar-se, tret que Lidka fos de debò una agent del KGB.

Mentrestant, Polònia avançava a batzegades cap a la llibertat. Deu milions de persones s’havien afiliat al sindicat lliure anomenat Solidarność. La xifra representava un de cada tres obrers polonesos. El principal problema que tenia Polònia en aquell moment no era la Unió Soviètica sinó els diners. Les vagues i la paràlisi conseqüent del Partit Comunista havien malmès una economia que ja era raquítica, i hi havia escassesa de tot. El govern racionava la carn, la mantega i la farina. Resultava que els treballadors que havien aconseguit generosos augments de sou no podien comprar res. El valor del dòlar al mercat negre es va duplicar, va passar de cent vint zlotys a dos-cents cinquanta. Kania va substituir el primer secretari Gierek, i després aquest va ser substituït pel general Jaruzelski, que no representava cap diferència.

Lech Wałęsa i Solidarność flirtejaven amb la possibilitat d’enderrocar el comunisme. Es va preparar una vaga general però es va desconvocar a l’últim minut, per consell del Papa i del nou president nord-americà, Ronald Reagan, que temien que hi hagués un bany de sang. A Cam el va decebre la covardia de Reagan.

Cam es va aixecar del llit i va parar taula. Havia portat dos bistecs. Naturalment els diplomàtics no patien les escasseses que afligien els polonesos. Ells pagaven en els tan necessitats dòlars, per tant, podien tenir tot el que volguessin. Segurament Lidka menjava més bé que l’elit del Partit Comunista.

Cam no sabia si farien l’amor abans o després de menjar-se els bistecs. De vegades estava bé assaborir l’espera. De vegades tenia massa pressa. Lidka no es queixava mai.

Finalment, la noia va arribar a casa. Li va fer un petó a la galta, va deixar la bossa de mà, es va treure l’abric i va anar al lavabo.

Quan en va sortir, Cam li va ensenyar els bistecs.

—Que bé —va dir la noia, però va continuar sense mirar-lo.

—Hi ha alguna cosa que no ha anat bé, oi? —va dir Cam.

No l’havia vista mai de mal humor. Era la primera vegada.

—No crec que pugui ser l’esposa d’un agent de la CIA —va dir.

Cam va dissimular el pànic.

—Explica’m què ha passat.

—No hi tornaré, demà. No ho aguanto més.

—Quin problema hi ha?

—Em sento com si fos una criminal.

—Per què? Què t’han fet?

Finalment el va mirar directament als ulls.

—Creus que només t’utilitzo per anar amb tu als Estats Units?

—No, no ho crec!

—Llavors, per què m’ho han preguntat?

—No ho sé.

—Té aquesta pregunta alguna cosa a veure amb la seguretat nacional?

—Res de res.

—M’han acusat de mentir.

—Els has mentit?

Lidka va arronsar les espatlles.

—No els ho he dit tot. No sóc una monja, he tingut amants. No n’he esmentat un parell, però la teva horrible CIA en sabia els noms! Deuen haver anat a la meva antiga escola!

—Sé que has tingut amants, jo també n’he tingut. —«Encara que no gaires», va pensar Cam, però no ho va dir—. I no m’importa.

—M’han fet sentir com si fos una prostituta.

—Ho sento. Però a nosaltres tant se’ns en dóna el que pensin, mentre et donin el vistiplau.

—T’explicaran moltes històries desagradables sobre mi. Coses que els han explicat persones que no em suporten, noies que estan geloses, i nois amb qui no em vaig voler ficar al llit.

—No m’ho creuré.

—M’ho promets?

—T’ho prometo.

Lidka es va asseure a la falda de Cam.

—Perdona que estigui de mal humor.

—Et perdono.

—T’estimo, Cam.

—Jo també t’estimo.

—Ja em sento millor.

—Bé.

—Vols sentir-te millor tu també?

A Cam, aquesta manera de parlar de la noia, el deixava sense alè.

—Sí, sisplau.

—Entesos. —Es va aixecar—. Tu estira’t i relaxa’t, rei —va dir.

Dave Williams, la seva esposa, Beep, i el seu fill, John Lee, van anar amb avió a Varsòvia per assistir al casament del seu cunyat, Cam Dewar.

John Lee no sabia llegir, tot i que era un nen de vuit anys intel·ligent i anava a una bona escola. Dave i Beep l’havien portat a un psicòleg i havien sabut que el nen patia un trastorn força comú anomenat dislèxia, o ceguesa a les paraules. John Lee aprendria a llegir, però necessitaria ajuda especial i hauria de treballar de valent. La dislèxia s’heretava i afectava més els nens que les nenes.

Així es com Dave va saber quin havia estat el seu problema.

—A l’escola sempre em vaig pensar que era ruc —va explicar a Beep aquell vespre, a la cuina de pi de Daisy Farm, després de ficar John Lee al llit—. Els mestres també ho deien. Els meus pares sabien que no n’era, de ruc, es pensaven que era gandul.

—No n’ets gens de gandul —va dir ella—. Ets la persona més treballadora que conec.

—Alguna cosa em passava però no sabia què. Ara ho sabem.

—I podem fer que en John Lee no pateixi tant com tu.

La batalla que Dave havia lliurat tota la vida per poder llegir i escriure tenia una explicació. Des de feia anys, però, d’ençà que era un compositor de cançons que milions de persones cantaven l’havia deixat de martiritzar. Tot i això es va treure un gran pes de sobre. S’havia desvelat un misteri, es tractava d’una cruel discapacitat. I el més important de tot, ara sabia com garantir que això no afectés la generació següent.

—I saps què més? —va dir Beep, tot servint una copa de cabernet sauvignon de la Daisy Farm.

—Sí —va dir Dave—. Segurament és meu.

Beep no havia estat mai segura de qui era el pare de John Lee: Dave o Walli. A mesura que el nen creixia, s’assemblava més i més a Dave, però no sabien si ho feia la convivència: gestos, girs de frases, l’entusiasme, tot ho podia haver après el nen del seu pare, a qui adorava. En canvi, la dislèxia no es podia aprendre.

—No és concloent —va dir Beep—. Però és una prova consistent.

—I, a més a més, no ens importa —va dir Dave.

Tanmateix, havien jurat no parlar d’aquest dubte amb ningú, ni amb el mateix John Lee.

El casament de Cam es va celebrar en una església catòlica moderna de la petita ciutat d’Otwock, als afores de Varsòvia. Cam s’havia convertit al catolicisme. Dave no tenia cap dubte que la conversió era totalment interessada.

La núvia duia el mateix vestit blanc amb què es va casar la seva mare. Els polonesos havien de reciclar la roba.

A Dave, Lidka li va semblar una noia atractiva, era prima i tenia unes cames llargues i el pit ben ferm, però li veia un rictus a la boca que transmetia crueltat. O potser era ell, que s’havia tornat escèptic: quinze anys sent una estrella del rock l’havien tornat cínic pel que feia a les noies. Per experiència podia dir que es ficaven al llit amb homes per treure’n profit més sovint del que la gent es pensava.

Les tres dames d’honor s’havien fet elles mateixes els vestits que duien, curts, estiuencs, de cotó rosa brillant.

El banquet va tenir lloc a l’ambaixada dels Estats Units. El va pagar Woody Dewar, i l’ambaixada es va encarregar d’aconseguir menjar en abundància i alguna cosa més que vodka per beure.

El pare de Lidka va explicar un acudit, mig en polonès mig en anglès:

—Un home entra en una carnisseria propietat del govern i demana una lliura de vedella.

»—Nie ma; no en tenim.

»—Doncs, porc.

»—Nie ma.

»—Bou?

»—Nie ma.

»—Pollastre?

»—Nie ma.

»El client se’n va.

»—Aquest paio està boig —diu la dona del carnisser.

»—Ja ho crec —diu el carnisser—. Però quina memòria!

Els americans no sabien quina cara fer-hi, però els polonesos es trencaven de riure.

Dave havia demanat a Cam que no digués a ningú que el seu cunyat era un membre dels Plum Nellie, però la notícia s’havia escampat, com acostumava a passar, i les amigues de Lidka l’assetjaven. Les dames d’honor estaven molt esverades, era clar que Dave se n’hauria pogut anar al llit amb qualsevol d’elles, o fins i tot —va insinuar una— amb totes tres alhora, si li hagués vingut de gust.

—Hauríeu de conèixer el meu baixista —va dir Dave.

Quan Cam i Lidka obrien el ball, Beep va parlar amb Dave en veu baixa.

—Sé que és un carallot, però és el meu germà i no puc evitar alegrar-me que finalment hagi trobat una dona.

—Estàs segura que Lidka no és una aprofitada que només vol el passaport americà? —va dir Dave.

—Això és el que temen els meus pares. Però Cam ja té trenta-quatre anys.

—Segurament tens raó —va dir Dave—. Què hi pot perdre?

Tània Dvorkin estava morta de por quan va assistir al primer congrés nacional de Solidarność, el setembre del 1981.

La reunió va començar a la catedral d’Oliwa, un barri del nord de Gdansk. Dues torres en punxa flanquejaven amenaçadorament el portal baix barroc pel qual els delegats van entrar a l’església. Tània va seure amb Danuta Gorski, la seva veïna a Varsòvia, la periodista i organitzadora de Solidarność. Com Tània, Danuta escrivia informes ortodoxos anodins per a la premsa oficial, alhora que, en privat, treballava pels seus objectius.

L’arquebisbe va fer un sermó per calmar els ànims, va parlar de pau i amor, i de la mare pàtria. El Papa estava entusiasmat, però la posició del clergat polonès respecte a Solidarność era ambivalent. Detestaven el comunisme, però eren autoritaris de mena i hostils a la democràcia. Alguns capellans eren heroicament valents i desafiaven el règim, però el que la jerarquia eclesiàstica volia era substituir una tirania sense déu per una tirania cristiana.

Tanmateix, no era l’església el que amoïnava Tània, ni cap de les altres forces que maldaven per dividir el moviment. Molt més sinistres eren les maniobres amenaçadores de l’armada soviètica al golf de Gdansk, i els «exercicis de terra» de cent mil soldats de l’Exèrcit Roig a la frontera oriental de Polònia. Segons l’article de Danuta al Trybuna Ludu d’aquell dia, aquell desplegament militar era una resposta a l’augment de l’agressivitat nord-americana. No enganyaven ningú. La Unió Soviètica volia dir a tothom que estava en condicions d’envair el país si considerava que Solidarność es passava de la ratlla.

Després de la missa, els nou-cents delegats es van traslladar amb autobús al campus de la Universitat de Gdansk i immediatament van anar cap a l’immens Gimnàs Olivia, on se celebrava el congrés.

Tot plegat era una provocació en tota regla. El Kremlin odiava Solidarność. Feia més d’una dècada que no passava res tan perillós en un país del bloc soviètic. Delegats d’arreu de Polònia democràticament elegits es reunien per debatre els temes que els preocupaven i aprovar resolucions mitjançant votació, i el Partit Comunista no en tenia cap control. Era un Parlament nacional en tot menys en el nom. S’hauria pogut qualificar de revolucionari si els bolxevics no haguessin enllotat aquell mot. No era estrany que els soviètics estiguessin fora de si.

El gimnàs estava equipat amb un marcador electrònic. Quan Lech Wałęsa es va aixecar per parlar, el marcador es va il·luminar amb una creu i l’eslògan en llatí Polonia semper fidelis, «Polònia sempre fidel».

Tània va sortir per anar al cotxe i posar la ràdio. No havien suspès la programació. Els soviètics encara no havien envaït el país.

La resta del dissabte va passar sense novetats. Però aquestes van arribar dimarts i Tània es va tornar a espantar.

El govern havia publicat un esborrany d’un projecte de llei sobre l’autogovern dels obrers, que concedia als treballadors el dret a ser consultats sobre les persones que ocupaven càrrecs de direcció. Tània va pensar amb humor que el president Reagan no donaria mai, ni boig, aquest dret als nord-americans. Tot i això, no n’hi havia prou per Solidarność, que reclamava també el poder dels obrers de contractar-los i despatxar-los. El sindicat proposava fer un referèndum d’àmbit nacional sobre aquest tema.

Lenin es devia regirar al mausoleu.

Pitjor encara, van afegir un punt que deia que si el govern es negava a celebrar un referèndum, el sindicat l’organitzaria pel seu compte.

Tània va tornar a sentir la fiblada de la por. El sindicat començava a exercir el paper dirigent normalment reservat al Partit Comunista. Els ateus prenien el control de l’Església. La Unió Soviètica no ho acceptaria mai, això.

La resolució es va aprovar amb un sol vot en contra i els delegats es van posar drets i van aplaudir.

Però encara hi va haver més coses.

Algú va proposar enviar un missatge als obrers de Txecoslovàquia, d’Hongria, d’Alemanya Oriental i de «totes les nacions de la Unió Soviètica». Entre altres coses, deia: «Donem suport a aquells de vosaltres que hàgiu decidit emprendre el camí de la lluita pels sindicats lliures». Es va aprovar votant a mà alçada.

Havien anat massa lluny. Tània n’estava convençuda.

La por més gran dels soviètics era que la croada polonesa per la llibertat s’escampés a altres països del Teló d’Acer, i això era precisament el que encoratjaven els delegats sense pensar en les conseqüències! La invasió seria inevitable.

L’endemà la premsa es feia ressò de la indignació soviètica. Solidarność interferia en els assumptes interns d’estats sobirans, bramaven.

Però no els van envair.

El dirigent soviètic Leonid Bréjnev no volia envair Polònia. No es podia permetre perdre el crèdit que els bancs occidentals li concedien. Tenia un altre pla. Cam Dewar se’n va assabentar a través de Staz.

Sempre tardaven uns quants dies a processar el material en brut que ell els proporcionava. Recollir els rotllos de pel·lícula en una trobada clandestina perillosa només era el començament. La pel·lícula s’havia de revelar en una cambra fosca a l’ambaixada nord-americana, i imprimir i fotocopiar els documents. Aleshores un traductor que tenia una autorització d’alt nivell de seguretat posava fil a l’agulla per passar el material del polonès i el rus a l’anglès. Si hi havia cent o més pàgines —cosa que era freqüent— tardava dies. El resultat s’havia de picar a màquina i fotocopiar de bell nou. Llavors Cam podia veure la mena de peix que havia caigut a la xarxa.

Mentre el fred s’instal·lava a Varsòvia, Cam mirava l’última remesa i hi va trobar un esquema ben treballat i detallat per prendre mesures dràstiques contra el govern polonès. Es declararia la llei marcial, se suspendrien totes les llibertats, i tots els acords a què havien arribat amb Solidarność s’anul·larien.

Tan sols era un pla de contingència. Però Cam va quedar estupefacte en veure que Jaruzelski ho havia planificat tot al cap de només una setmana d’haver assumit el càrrec. Era evident que ho tenia tot al cap des de bon començament.

I Bréjnev no parava de pressionar perquè tirés endavant el seu pla.

Jaruzelski s’havia resistit a la pressió a començament d’any. Aleshores, Solidarność estava en condicions de plantar cara, ja que els obrers ocupaven fàbriques arreu del país i els preparatius per a una vaga general estaven molt avançats.

En aquell moment Solidarność s’havia mantingut ferm i semblava que els comunistes havien cedit. Però ara els obrers havien abaixat la guàrdia.

Estaven afamats, cansats i tenien fred. Tot escassejava, la inflació no parava de pujar i els buròcrates comunistes que volien tornar als vells temps sabotejaven la distribució d’aliments. Jaruzelski va calcular que la gent aguantaria les privacions fins a un punt, abans de començar a pensar que el retorn del govern autoritari podia ser una benedicció.

Jaruzelski volia una invasió soviètica. Havia enviat un missatge al Kremlin demanant-la descaradament: «Podem comptar amb l’ajuda militar de Moscou?», preguntava.

La resposta va ser igualment clara: «No s’enviaran tropes».

A Cam li va semblar que això era una bona notícia per a Polònia. Els soviètics amenaçarien i intimidarien, però no estaven disposats a fer l’últim pas. Passés el que passés, serien els polonesos els qui actuarien.

Jaruzelski podia prendre mesures dràstiques pel seu compte, tot i que no tingués el suport dels tancs soviètics. El seu pla era a la pel·lícula de Staz. Era evident que el mateix Staz temia que s’executés el pla, perquè en el sobre hi havia posat una nota escrita a mà, cosa prou insòlita perquè Cam hi dediqués una atenció especial. Staz havia escrit: «Reagan ho pot impedir amenaçant de tallar l’ajuda econòmica».

Cam va pensar que era una gran idea. Els préstecs dels governs i els bancs occidentals feien surar Polònia. L’única cosa pitjor que la democràcia seria la bancarrota.

Cam havia votat Reagan perquè prometia ser més agressiu en política exterior. Aquesta era la seva oportunitat. Si actuava amb rapidesa, Reagan podria impedir que Polònia fes un pas de gegant endarrere.

George i Verena tenien una casa molt bonica al comtat de Prince George, a Maryland, just a tocar del terme municipal de Washington, la circumscripció que ell representava com a congressista. Es veia obligat a anar a l’església cada setmana, a una confessió diferent cada diumenge, per resar amb els seus votants. El seu càrrec l’obligava a fer algunes feines pesades com aquesta, però en general l’apassionava. Jimmy Carter ja no hi era, Ronald Reagan havia entrat a la Casa Blanca i George podia batallar en nom dels més pobres dels Estats Units, que solien ser negres.

Cada un o dos mesos Maria Summers anava a veure Jack, el seu fillol, que ja tenia divuit mesos i apuntava alguns dels trets enèrgics de la seva àvia Jacky. Maria li duia contes. Després d’esmorzar, mentre George rentava els plats i Maria els eixugava, parlaven dels serveis secrets i de política exterior.

Maria continuava treballant al Departament d’Estat. Ara el seu cap era el secretari d’Estat, Alexander Haig. George li va preguntar si havia millorat la informació que rebien des de Polònia.

—Molt —va dir—. No sé què vau fer, però la CIA treballa molt més bé.

George li va passar un bol per eixugar.

—I què passa a Varsòvia, doncs?

—Els soviètics no envairan el país. Això ho sabem. Els comunistes polonesos els ho van demanar i ells s’hi van negar categòricament. Però Bréjnev pressiona Jaruzelski perquè declari la llei marcial i il·legalitzi Solidarność.

—Seria una pena.

—És el que pensa el Departament d’Estat.

George va dubtar.

—Sento que s’acosta un «però»…

—Que bé que em coneixes! —Maria va somriure—. Tenim el poder per aixafar el pla d’instaurar la llei marcial. El president Reagan només hauria de dir que la futura ajuda econòmica depèn dels drets humans.

—I per què no ho diu?

—Ell i Al Haig no creuen que ni tan sols arribin a imposar la llei marcial, els polonesos.

—Això no se sap. Seria més intel·ligent fer l’advertència per si un cas.

—És el que jo penso.

—I per què no ho fan, doncs?

—No volen que l’altre bàndol s’adoni de fins a quin punt és eficaç la nostra intel·ligència.

—Quin sentit té tenir la informació si no s’utilitza?

—Potser ho acabaran fent —va dir Maria—. Però de moment estan indecisos.

Dos caps de setmana abans de Nadal nevava a Varsòvia. Tània va passar la nit de dissabte sola. Staz no li explicava mai per què a vegades podia quedar-se al seu pis i altres no. Ella no havia estat mai al pis d’ell, però sabia on vivia. D’ençà que l’havia presentat a Cam Dewar, Staz callava sobre tot el que tenia a veure amb l’exèrcit. Tània donava per fet que era perquè estava passant secrets als nord-americans. Era com un pres que es porta bé durant el dia i excava un túnel per fugir a la nit.

Però ja era el segon dissabte que Tània el passava sola i no estava segura dels motius. S’estava cansant d’ella? Els homes es cansaven de les dones. L’únic home que havia tingut un paper en la seva vida era Vassili, i no s’havien ficat mai al llit.

Tània enyorava Vassili. No s’havia permès mai enamorar-se’n perquè era un home promiscu, però s’hi sentia atreta. Ara s’adonava que el que més li agradava dels homes era el valor. Els tres homes més importants en la seva vida havien estat Paz Oliva, Staz Pawlak i Vassili. Per casualitat tots tres eren guapíssims. Però també eren valents. Paz havia plantat cara al poder dels Estats Units. Staz havia delatat els secrets de l’Exèrcit Roig i Vassili havia desafiat el poder del Kremlin. De tots tres, Vassili era el que més esperonava la imaginació de Tània, perquè havia escrit relats demolidors sobre la Unió Soviètica mentre es moria de fam i es congelava a Sibèria. Li hauria agradat saber com estava i què escrivia en aquell moment. No sabia si havia tornat al seu estil Casanova o si era veritat que havia posat seny.

Es va ficar al llit i va llegir El doctor Zhivago en alemany, perquè en rus encara no s’havia publicat, fins que li va agafar son i va tancar el llum.

La van despertar uns cops. Es va incorporar i va encendre el llum. Eren dos quarts de tres. Algú picava a una porta, però no era la seva.

Es va aixecar i va mirar per la finestra. Una capa recent de neu cobria els cotxes aparcats a cada banda del carrer. Al mig de la calçada n’hi havia dos de policia i una furgoneta blindada BTR-60 de transport, aparcats de qualsevol manera, com només la policia, que sabia que podia fer el que li vingués de gust, s’atrevia a fer.

Dels cops van passar a l’esbotzament. Semblava com si algú intentés enderrocar l’edifici amb un mall.

Tània es va posar una bata i va sortir al passadís. Va agafar el carnet de premsa de la TASS, que tenia a la taula del rebedor al costat de les claus del cotxe i la xavalla. Va obrir la porta i va mirar el replà. Només va veure dos veïns que també espiaven furtivament.

Tània va deixar la porta oberta amb una cadira que la falcava i va sortir. El soroll venia del replà de sota. Va mirar per sobre la barana i va veure un grup d’homes amb uniforme de camuflatge militar de la ZOMO, la famosa policia de seguretat. Amb palanques i martells esbotzaven la porta de Danuta Gorski, l’amiga de Tània.

—Què feu? Què passa? —va cridar Tània.

Alguns dels veïns també feien preguntes cridant. La policia no els feia cas.

Finalment, la porta es va obrir i el marit de Danuta va sortir espantat, amb pijama i ulleres.

—Què voleu? —va dir.

A dins del pis se sentien plors de nens.

Els policies el van apartar a empentes i hi van entrar.

Tània va baixar les escales.

—No ho podeu fer això! —va cridar—. Us heu d’identificar!

Dos policies cepats van sortir del pis arrossegant Danuta, que duia camisa de dormir i una bata blanca apelfada i els abundants cabells despentinats.

Tània es va posar davant d’ells, barrant-los el pas a l’escala. Va ensenyar-los el carnet de premsa.

—Sóc periodista soviètica —va cridar.

—Doncs fot el camp del mig —va contestar un dels policies, que la va intentar agredir amb una palanca que portava a la mà esquerra. No va ser un cop calculat, perquè amb l’altra maldava per controlar Danuta, que es resistia, però la barra de ferro va encertar Tània a la cara. La noia va sentir una foguerada de dolor i va recular fent tentines. Els dos policies la van apartar a empentes i van arrossegar Danuta escales avall.

Tània tenia sang a l’ull dret, però amb l’esquerre hi podia veure. Un dels policies va sortir del pis carregat amb una màquina d’escriure i un contestador automàtic.

El marit de Danuta va reaparèixer amb una criatura a coll.

—On us l’endueu? —va cridar.

Els policies no van contestar.

—Ara mateix trucaré a l’exèrcit i ho esbrinaré —va dir Tània.

Tapant-se la ferida de la cara amb una mà, va tornar a pujar les escales.

Es va mirar al mirall del rebedor. Tenia un trau al front i la galta vermella, que començava a inflar-se, però li va semblar que no li havien trencat cap os.

Va agafar el telèfon per trucar a Staz.

No tenia línia.

Va engegar la tele i la ràdio. El televisor va continuar negre, i la ràdio, en silenci.

Això volia dir que no es tractava només de Danuta.

Una veïna va entrar a casa seva.

—Deixa que truqui al metge —va dir.

—No tinc temps —va respondre Tània.

Tània va entrar al petit lavabo, va posar una tovallola sota l’aixeta i es va rentar la cara amb compte. Després va tornar a l’habitació i es va vestir ràpidament amb roba interior tèrmica, texans i un jersei gruixut, i a sobre un gran abric amb folre de pell.

Va baixar les escales corrent i va pujar al cotxe. Tornava a nevar i els carrers principals estaven buits; de seguida va veure per què. Hi havia tancs i camions de l’exèrcit pertot arreu. Cada vegada amb més aprensió es va adonar que l’arrest de Danuta només era una petita part d’alguna cosa molt més gran i sinistra.

Tanmateix, els soldats que omplien el centre de Varsòvia no eren russos. Allò no era com a Praga el 1968. Els vehicles tenien distintius de l’exèrcit polonès i els soldats duien uniformes polonesos. Els mateixos polonesos havien envaït la capital.

Aixecaven barricades als carrers, però tot just començaven i encara era possible esquivar-les. Tània conduïa veloçment el seu Mercedes, arriscant-se en els revolts lliscosos, cap al carrer Jana Olbratxta, a l’oest de la ciutat. Va aparcar davant l’edifici on vivia Staz. Sabia on vivia, però no hi havia estat mai: ell sempre deia que era poca cosa més que un barracó.

Va entrar corrent a la finca i va tardar un parell de minuts a trobar el pis. Va picar a la porta, resant perquè hi fos, tot i que pensava que el més probable era que fos al carrer amb la resta de l’exèrcit.

Li va obrir la porta una dona.

Tània, atònita, no va saber què dir. Staz tenia una altra nòvia?

La dona era rossa i semblava simpàtica. Portava una camisa de dormir rosa de niló. Va mirar la cara de Tània amb consternació.

—L’han ferit! —va dir en polonès.

Darrere la dona, al rebedor, Tània va veure un petit tricicle vermell. Aquella dona no era la nòvia de Staz, era la seva dona i tenien un fill.

Tània va sentir una punxada de culpa, com una descàrrega elèctrica. Havia apartat Staz de la seva família. I ell li havia mentit.

Fent un esforç, es va tornar a concentrar en la urgència que l’havia dut allà.

—He de parlar amb el coronel Pawlak —va dir—. És urgent.

La dona va notar el seu accent rus i l’actitud li va canviar en un instant. Va mirar Tània amb ràbia.

—O sigui que tu ets la puta russa —va dir.

Era evident que Staz no havia aconseguit mantenir la seva aventura del tot en secret. Tània li volia explicar que no sabia que ell fos casat, però no era el moment.

—No hi ha temps per a això! —va dir amb desesperació—. S’estan apoderant de la ciutat! On és?

—No és a casa.

—M’ajudarà a trobar-lo?

—No. Fot el camp i mor-te. —La dona va tancar la porta de cop.

—Merda! —va exclamar Tània.

Es va quedar mirant la porta del pis. Es va posar la mà a la galta adolorida: se li estava inflant de mala manera. No sabia què fer.

L’altra persona que podia saber què passava era Cam Dewar. Segurament no li podria telefonar: s’imaginava que totes les línies de telèfon civils de la ciutat devien estar tallades. En qualsevol cas, el més probable era que Cam anés a l’ambaixada dels Estats Units.

Va sortir corrents, va pujar al cotxe i se’n va anar cap al sud de la ciutat. Va tallar pels afores, evitant el centre de la ciutat, on hi devia haver controls militars.

O sigui que Staz tenia dona. I les havia enganyat totes dues. Amb amargor, Tània va pensar que era un excel·lent mentider i segurament un bon espia. Tània estava tan enfadada que gairebé va decidir que ja en tenia prou, d’homes. Eren tots iguals.

Va veure un grup de soldats col·locant un rètol en un fanal. Es va parar a mirar però no es va arriscar a baixar del cotxe. Era un decret emès per un organisme anomenat Consell Militar de Salvació Nacional. Aquell consell no existia, se l’acabaven d’inventar, segurament el mateix Jaruzelski. Tània el va llegir amb horror. S’imposava la llei marcial. Els drets civils quedaven suspesos, i les fronteres, tancades; estava prohibit viatjar entre ciutats, com també totes les reunions públiques de qualsevol tipus, hi havia toc de queda de les deu de la nit a les sis del matí, i les forces armades estaven autoritzades a utilitzar la força per imposar la llei i l’ordre.

Allò era un estat d’excepció, i s’havia planificat amb cura: aquell rètol s’havia imprès amb temps. El pla s’estava executant amb una eficiència despietada. Hi havia cap esperança?

Tània va tornar a posar el cotxe en marxa. En un carrer fosc, a la llum dels seus fars, van aparèixer uns homes de la ZOMO i un d’ells va aixecar la mà per aturar-la. En aquell moment Tània va sentir una fiblada de dolor a la galta i va prendre una decisió sobtada. Va pitjar el pedal de l’accelerador. Va donar gràcies al cel pel seu potent motor alemany quan el cotxe va saltar endavant, sobresaltant els homes, que es van apartar d’un bot. Va girar una cantonada grinyolant i va desaparèixer de la seva vista abans que tinguessin temps de treure les armes.

Al cap d’uns minuts va parar davant l’ambaixada de marbre blanc. Tots els llums estaven encesos: ells també devien estar intentant esbrinar què passava. Va sortir corrents del cotxe i va anar cap al marine nord-americà que feia guàrdia al reixat.

—Tinc informació important per a Cam Dewar —va dir en anglès.

El marine va assenyalar darrere seu.

—Em sembla que és aquell.

Tània es va girar i va veure un Polski Fiat de color verd llima que aparcava. I Cam al volant. Tània va córrer cap al cotxe i ell va abaixar la finestra. S’hi va adreçar en rus, com sempre.

—Déu meu, què s’ha fet a la cara?

—He tingut una conversa amb la ZOMO —va dir Tània—. Sap què passa?

—El govern ha arrestat tots els dirigents i organitzadors de Solidarność, milers de persones —va dir Cam amb tristesa—. No hi ha comunicacions telefòniques. Hi ha barricades a totes les carreteres importants del país.

—Però no veig russos!

—No. Ho han fet els mateixos polonesos.

—El govern nord-americà sabia que això passaria? No els ho havia dit l’Staz?

Cam no va dir res.

Tània va entendre que sí.

—No podia fer Reagan alguna cosa per impedir-ho?

Cam semblava tan perplex i decebut com la mateixa Tània.

—Em pensava que hi faria alguna cosa —va dir.

Tània sentia que se li aguditzava la veu de pura frustració.

—I per què redimonis no ho ha fet?

—No ho sé —va dir Cam—. Senzillament no ho sé.

Quan Tània va tornar a Moscou, hi havia un ram de flors de part de Vassili esperant-la al pis de la seva mare. Com havia trobat roses a Moscou al gener?

Les flors eren un punt de color en un paisatge desolat. Tània havia patit dos desenganys: Staz l’havia enganyat i el general Jaruzelski havia traït el poble polonès. Staz no era millor que Paz Oliva, i ella no entenia per què tenia tan poc criteri. Potser també s’equivocava amb el comunisme. Sempre havia pensat que no podia durar. El 1956, quan van aixafar la rebel·lió del poble hongarès, ella era una col·legiala. Dotze anys després havia passat el mateix a la Primavera de Praga, i després de tretze anys més Solidarność havia acabat de la mateixa manera. Potser sí que el comunisme era la tendència del futur, com havia cregut l’avi Grigori fins a la seva mort. Si això era així, als seus nebots, els fills de Dimka —Grixa i Kàtia—, els esperava un futur ben lúgubre.

Poc després de l’arribada de Tània a casa, Vassili la va convidar a sopar.

Estaven d’acord que llavors podien ser amics sense amagar-se’n. A ell l’havien rehabilitat. Feia anys que el seu programa de ràdio era un èxit, i Vassili era una estrella en el sindicat d’escriptors. Ningú no sabia que també era Ivan Kuznétsov, l’autor dissident de Congelació i altres llibres anticomunistes que havien estat èxits de vendes a Occident. A Tània li semblava increïble que ells dos haguessin pogut mantenir el secret durant tant de temps.

S’estava preparant per marxar de la feina i anar a casa de Vassili quan se li va acostar Piotr Opotkin aclucant els ulls per protegir-los del fum que sortia del cigarret que tenia entre els llavis.

—Ja hi has tornat —va dir—. Hem rebut queixes del més alt nivell pel teu article sobre les vaques.

Tània havia visitat la regió Vladímir, on els funcionaris del Partit Comunista eren tan inútils que el bestiar es moria massivament mentre el pinso es podria als graners. Havia escrit un article irat i Daniïl l’havia publicat.

—Suposo que els cabrons corruptes i ganduls que van deixar morir les vaques se t’han queixat —va dir.

—Aquells tant se me’n foten! —va dir Opotkin—. He rebut una carta del secretari del Comitè Central responsable d’ideologia.

—I hi entén, en vaques, oi?

Opotkin va brandar un full de paper.

—Haurem de publicar una retractació.

Tània va agafar el full però no el va llegir.

—Per què et preocupa tant defensar unes persones que estan destruint el nostre país?

—No podem desautoritzar els quadres del Partit Comunista!

Va sonar el telèfon de la taula de Tània i ella el va agafar.

—Tània Dvorkin.

—Va escriure l’article sobre les vaques que es morien a Vladímir —va dir una veu que a Tània li sonava vagament.

Tània va sospirar.

—Sí, el vaig escriure, i ja m’han renyat. Qui parla?

—Sóc el secretari responsable d’agricultura. Em dic Mikhaïl Gorbatxov. Em va entrevistar el 1976.

—És veritat, sí. —Tània s’imaginava que Gorbatxov s’afegiria a les recriminacions d’Opotkin.

—Li truco per felicitar-la per la seva excel·lent anàlisi —va dir Gorbatxov.

Tània es va quedar de pedra.

—Oh…, doncs, gràcies, camarada!

—És de la màxima importància que eliminem aquesta manera de fer tan inútil de les nostres granges.

—D’això…, camarada, li faria res repetir-ho al meu cap de redacció? Tot just parlàvem de l’article i m’estava demanant que em retractés.

—Retractar-se? Ni parlar-ne. Que s’hi posi.

—El secretari Gorbatxov vol parlar amb tu —va dir Tània a Opotkin, somrient.

D’entrada Opotkin no se la va creure.

—Amb qui parlo, sisplau? —va demanar.

A partir d’aquest moment va callar.

—Sí, camarada —deia de tant en tant.

Finalment va penjar i se’n va anar sense dir res a Tània.

La va omplir de satisfacció rebregar la retractació i llançar-la a la paperera.

Va anar al pis de Vassili sense saber què passaria. Esperava que no li demanés que s’afegís al seu harem. Per si un cas, per desanimar-lo, portava uns texans de sarga gens seductors i un jersei gris que no tenia cap gràcia. De tota manera, li havia fet il·lusió la invitació.

Vassili va obrir la porta. Portava un jersei blau i una camisa blanca que semblaven nous. Tània li va fer un petó a la galta i el va mirar amb atenció. Els cabells se li havien tornat grisos, però encara eren espessos i ondulats. Amb cinquanta anys, era ben plantat i esvelt.

Vassili va obrir una ampolla de xampany georgià i va portar a taula plats per picar, torrades amb amanida d’ou i tomàquet, i ous de peix amb cogombre. Tània hauria volgut saber qui ho havia preparat. No li hauria estranyat que ho hagués fet una de les seves nòvies.

El pis era còmode, ple de llibres i de quadres. Vassili tenia un aparell reproductor de cassets. Tenia diners fins i tot sense disposar de la fortuna dels drets d’autor de l’estranger, que no podia cobrar.

Ho volia saber tot de Polònia. Com havia derrotat el Kremlin Solidarność sense una invasió? Per què Jaruzelski havia traït els polonesos? No creia que tingués micròfons al pis, però va posar un casset de Txaikovski per si un cas.

Tània li va explicar que Solidarność no estava acabat. S’havia refugiat en la clandestinitat. La majoria dels homes arrestats sota la llei marcial continuaven a la presó, però la sexista policia secreta no havia copsat l’important paper que hi tenien les dones. Gairebé totes les activistes estaven lliures, inclosa Danuta, que havia estat arrestada i després alliberada. Tornava a treballar clandestinament, publicant diaris i pamflets il·legals, reconstruint línies de comunicació.

Tot i això, Tània no tenia esperança. Si es tornaven a rebel·lar, els tornarien a esclafar. Vassili era més optimista.

—Va anar de ben poc —va dir—. En mig segle, ningú no ha estat tan a prop de derrotar el comunisme.

A mesura que el xampany la relaxava, Tània se sentia més còmoda i pensava que era com en els vells temps. Al començament dels seixanta, abans que empresonessin Vassili, ho havien fet sovint, de xerrar i discutir de política, de literatura i d’art.

Li va explicar la trucada de Mikhaïl Gorbatxov.

—És un cas curiós —va dir Vassili—. Al Ministeri d’Agricultura el veiem sovint. És el protegit de Iuri Andrópov, i sembla un comunista de pedra picada. La seva dona encara és pitjor. En canvi dóna suport a idees reformistes sempre que en té l’ocasió, sense ofendre els seus superiors.

—El meu germà el té en gran estima.

—Quan es mori Bréjnev, cosa que no pot tardar gaire, gràcies a Déu, Andrópov farà la seva aposta per fer-se amb el lideratge i Gorbatxov li donarà suport. Si l’aposta falla, tots dos estan acabats. Els enviaran a províncies. Però si Andrópov se’n surt, Gorbatxov té un futur brillant.

—En qualsevol altre país, Gorbatxov, amb cinquanta anys, estaria en l’edat perfecta per ser líder. Aquí és massa jove.

—El Kremlin és un geriàtric.

Vassili va servir borsx, sopa de remolatxa amb vedella.

—Que bona! —va dir Tània, i no es va saber estar d’afegir—: Qui l’ha feta?

—Jo, és clar. Qui et pensaves?

—No ho sé. Que tens minyona?

—Només una babuixka que ve a netejar el pis i planxar-me les camises.

—Una de les teves nòvies, doncs?

—Ara no en tinc, de nòvia.

Tània estava intrigada. Recordava l’última conversa que havien tingut abans que ella se n’anés a Varsòvia. Ell li va assegurar que havia canviat, que havia madurat. Ella li va dir que calia que ho demostrés, que no n’hi havia prou amb dir-ho. Estava segura que només era una de les seves frases per endur-se-la al llit. S’equivocava? Ho dubtava.

Després de sopar, Tània va preguntar com se sentia quan pensava que els seus drets d’autor s’estaven acumulant a Londres.

—Te’ls hauries de quedar tu, els diners —va dir ell.

—No diguis bestieses. Tu vas escriure els llibres.

—Què hi podia perdre? Ja era a Sibèria. No em podien fer gaires coses més, fora de matar-me, i morir hauria estat un descans. En canvi tu ho vas arriscar tot, la teva carrera, la teva llibertat, la teva vida. Et mereixes els diners més que jo.

—Jo no me’ls quedaria encara que me’ls poguessis donar.

—Doncs allà es quedaran fins que em mori, probablement.

—No tens temptacions de fugir a Occident?

—No.

—Sembles molt segur.

—N’estic segur.

—Per què? Series lliure per escriure el que volguessis, quan volguessis. S’haurien acabat els serials de ràdio.

—Només me n’aniria…, si vinguessis amb mi.

—No ho dius de debò.

Vassili va arronsar les espatlles.

—No espero que em creguis. Per què m’hauries de creure? Però ets la persona més important de la meva vida. Vas venir a Sibèria a buscar-me, vas ser l’única. Vas intentar que m’alliberessin. Vas passar la meva obra de contraban al món lliure. Durant vint anys has estat la millor amiga del món.

Tània estava commoguda. No s’ho havia mirat mai així.

—Gràcies per dir-m’ho —va dir.

—Només és la veritat. No me n’aniré. —Llavors va afegir—: Si no és que véns amb mi, és clar.

Tània el va mirar atentament. Era una proposta seriosa? Li feia por preguntar-l’hi. Va mirar per la finestra com les volves de neu s’arremolinaven al voltant del fanal.

—Vint anys i no ens hem fet ni un petó —va dir Vassili.

—Cert.

—I tu encara penses que sóc un Casanova despietat.

La veritat era que Tània ja no sabia què pensar. Havia canviat? De debò canviaven les persones?

—Després de tant de temps, seria una pena esguerrar el nostre rècord —va dir.

—Però jo ho desitjo, de tot cor.

Tània va canviar de tema.

—Si poguessis, desertaries a Occident?

—Amb tu, sí. Si no, no.

—Sempre he volgut millorar la vida a la Unió Soviètica, no marxar-ne. Però després de la derrota de Solidarność, em costa de creure en un futur millor. El comunisme podria durar mil anys.

—Si més no, podria durar més que tu i jo.

Tània encara dubtava. La sorprenia adonar-se de fins a quin punt desitjava fer-li un petó. Més que això desitjava quedar-se allà molt de temps, enraonant amb ell, en aquell sofà d’aquell pis acollidor, veient per la finestra les volves de neu caient. Va pensar que era una sensació ben estranya. Potser era amor.

I per això el va besar.

Al cap d’un moment, van anar a l’habitació.

Natàlia sempre era la primera de rebre les notícies. La vigília de Nadal va entrar al despatx de Dimka al Kremlin amb cara neguitosa.

—Andrópov no anirà a la reunió del Politburó —va dir—. Està massa malalt per sortir de l’hospital.

La reunió del Politburó estava programada per al dia de Sant Esteve.

—Merda! —va exclamar Dimka—. Això és perillós.

Curiosament, Iuri Andrópov havia resultat un bon líder soviètic, tot i haver estat durant quinze anys el cap eficient d’un servei secret cruel i brutal, el KGB. I llavors, com a secretari general del Partit Comunista de la Unió Soviètica, continuava reprimint els dissidents despietadament. Però dins del partit, en canvi, era sorprenentment tolerant amb les idees noves i les reformes. Com si fos un papa medieval que torturava els heretges però debatia amb els seus cardenals arguments contra l’existència de Déu, Andrópov parlava lliurement amb el seu cercle interior —que incloïa tant Dimka com Natàlia— sobre les mancances del sistema soviètic. I les paraules es traduïen en actes. L’informe de Gorbatxov es va estendre de l’agricultura a tota l’economia, i ell va idear un programa per descentralitzar l’economia soviètica, derivant part del poder de decisió que fins llavors havia tingut Moscou a gestors més propers als problemes.

Malauradament, Andrópov es va posar malalt poc abans del Nadal del 1983, quan no feia ni un any que era el líder. Això preocupava Dimka i Natàlia. El seu rival en el lideratge havia estat Konstantin Txernenko, que encara era el número dos a la jerarquia. Dimka temia que Txernenko s’aprofités de la malaltia d’Andrópov per recuperar la seva influència.

—Andrópov ha escrit un discurs perquè el llegim —va dir Natàlia.

Dimka va brandar el cap.

—No n’hi ha prou. En absència d’Andrópov, Txernenko presidirà la reunió i immediatament tots l’acceptaran com a líder provisional. Després, tot el país els seguirà.

La perspectiva era massa depriment per entretenir-s’hi gaire.

—Evidentment, volem que Gorbatxov presideixi la reunió.

—Però Txernenko és el número dos. Ja podria anar-hi ell, a l’hospital.

—Aviat ho farà, no és que tingui gaire salut.

—Però segurament no tan aviat com caldria. Hi ha alguna manera d’impedir que presideixi la reunió?

Natàlia s’ho va rumiar.

—Home, el Politburó farà el que Andrópov li digui.

—O sigui que Andrópov podria emetre una ordre dient que Gorbatxov presidirà la reunió?

—Podria fer-ho, sí. Encara mana.

—Podria afegir un paràgraf al seu discurs.

—Perfecte. Li trucaré i l’hi proposaré.

Més tard, aquella mateixa tarda, Dimka va rebre un missatge en el qual el convocaven al despatx de Natàlia. Quan hi va arribar, va veure que els ulls de la seva dona lluïen d’excitació i victòria. També hi havia Arkadi Volski, l’ajudant personal d’Andrópov. Andrópov havia fet cridar Volski perquè anés a l’hospital i li havia donat un paper escrit a mà amb un paràgraf per afegir al discurs. Volski el va passar a Dimka.

Deia així:


Per motius que tots sabeu, no podré presidir les reunions del Politburó i el Secretariat en un futur pròxim. En conseqüència sol·licito als membres del Comitè Central que estudiïn la possibilitat de confiar el lideratge del Politburó i el Secretariat a Mikhaïl Sergueiévitx Gorbatxov.

Tot just era un suggeriment, però un suggeriment del líder al Kremlin era el mateix que una ordre directa.

—Això és dinamita —va dir Dimka—. No ho poden desobeir.

—Què vols que en faci? —va preguntar Volski.

—Primer, fes-ne fotocòpies, perquè no es pensin que ho poden estripar i llestos —va dir Dimka—. Després… —va dubtar.

—No ho diguis a ningú —va intervenir Natàlia—. Dóna-ho a Bogoliubov. —Klavdii Bogoliubov era responsable de preparar els documents de les reunions del Politburó—. Però discretament. Digues-li només que afegeixi el material addicional a la carpeta vermella on hi ha el discurs d’Andrópov.

Van decidir que aquest era el millor pla.

El Nadal no era una gran festa a la Unió Soviètica. Els comunistes renegaven de la seva essència religiosa. Van canviar el Pare Noel pel Pare Glaç i la Verge Maria per la Donzella de Neu, i van traslladar la celebració al Cap d’Any, que era quan la mainada rebia els regals. Grixa, que ja tenia vint anys, tindria un reproductor de cassets, i Kàtia, que en tenia catorze, un vestit nou. Dimka i Natàlia, com a polítics comunistes d’alt rang, no podien celebrar el Nadal, creguessin el que creguessin, i tots dos van anar a treballar com sempre.

L’endemà, Dimka va anar a la Sala del Presídium per assistir a la reunió del Politburó. Natàlia, que havia arribat més d’hora, l’esperava a la porta. Semblava angoixada. Tenia a les mans la carpeta vermella amb el discurs d’Andrópov.

—L’han eliminat! —va exclamar—. Han eliminat l’últim paràgraf!

Dimka va seure pesadament.

—No hauria dit mai que Txernenko tingués tants pebrots.

No hi podien fer res i ho sabia. Andrópov era a l’hospital. Si hagués entrat a la sala i els hagués escridassat a tots, la seva autoritat hauria quedat refermada, però no ho podia fer. Txernenko havia avaluat correctament la feblesa d’Andrópov.

—Han guanyat, oi? —va dir Natàlia.

—Sí —va dir Dimka—. L’era de la paralització torna a començar.





NOVENA PART


Bomba

1984-1987





55


George Jakes va anar a la inauguració d’una exposició d’art afroamericà al centre de Washington. L’art no li interessava gaire, però un congressista negre havia de donar suport a aquesta mena d’actes. La seva feina com a congressista normalment tenia més interès.

El president Reagan havia augmentat enormement la despesa militar, però qui pagaria? No pas els rics, que s’havien beneficiat d’una bona reducció d’impostos.

George explicava sovint un acudit. Un periodista preguntava a Reagan com reduiria els impostos i alhora augmentaria la despesa. «Tindré dues comptabilitats», li responia.

De fet, el pla de Reagan consistia a retallar la Seguretat Social i el sistema sanitari públic del Medicare. Si se’n sortia, els homes sense feina i les mares que vivien dels subsidis serien de fet els qui finançarien el boom en la indústria de defensa. La idea enrabiava George. Tanmateix, ell i altres congressistes treballaven per impedir-ho, i de moment se n’havien sortit.

El resultat era un augment de l’endeutament del govern. Reagan havia fet créixer el dèficit. A les futures generacions els tocaria pagar tot aquell flamant armament del Pentàgon.

George va agafar un vas de vi blanc d’una safata que sostenia un cambrer i va fer un volt per l’exposició; després va parlar una estona amb un periodista. No tenia gaire temps. Verena havia de sortir aquella nit, tenia un sopar polític a Georgetown, i havien quedat que ell es quedaria amb el seu fill, Jack, que ja tenia quatre anys. Havien contractat una mainadera —no tenien més remei, perquè les feines de tots dos els exigien molta dedicació—, però un d’ells sempre estava de guàrdia, com a reforç, per si la mainadera no es presentava.

Va deixar la copa intacta. Mai no valia res el vi que donaven de franc. Es va posar l’abric i va marxar. Havia començat a caure una pluja fina i es va tapar el cap amb el catàleg de l’exposició mentre corria cap al cotxe. Feia temps que s’havia desprès de l’elegant Mercedes vell: un polític havia de tenir un vehicle de fabricació americana. Ara anava amb un Silver Lincoln Town Car.

Va pujar al cotxe, va engegar l’eixugaparabrises i se’n va anar cap a Prince George. Va travessar el pont de South Capitol i va agafar l’autopista Suitland cap a l’est. En veure la densitat del trànsit va renegar: arribaria tard.

El Jaguar vermell de Verena era a l’entrada, amb el morro cap al carrer, a punt per marxar, quan va arribar a casa. El cotxe era un regal que li havia fet el pare d’ella pel seu quarantè aniversari. George va aparcar al costat del Jaguar i va entrar a casa amb el maletí ple de documents per poder treballar al vespre.

Verena era al rebedor, espectacular, preciosa amb un vestit negre de còctel i sabates de pell de taló. Estava rabiosa com un gat escaldat.

—Arribes tard! —va bramar.

—Em sap molt de greu —va dir George—. Hi havia un trànsit de bojos a l’autopista Suitland.

—Aquest sopar és molt important per a mi: hi haurà tres membres del govern de Reagan, i faig tard!

George entenia la seva irritació. Per a un lobbista, la possibilitat de conèixer persones poderoses en una entorn distès no tenia preu.

—Aquí em tens —va dir.

—Jo no sóc la minyona! Quan quedem has de complir!

Aquestes recriminacions no eren noves. Verena s’enfadava sovint i l’escridassava. Ell sempre intentava prendre-s’ho amb calma.

—La Tiffany no hi és?

—No, no hi és, se n’ha anat a casa seva perquè no es trobava bé. Per això t’he hagut d’esperar.

—On és en Jack?

—Mirant la tele a l’estudi.

—Entesos, vaig a fer-li companyia. Ja te’n pots anar.

Verena va marxar enrabiada donant un cop de porta.

George envejava el que seuria al seu costat aquella nit. Encara era la dona més sexi que havia conegut. Tanmateix, ara sabia que ser el seu amant a distància com ho havia estat durant quinze anys era millor que no pas ser el seu marit. En els vells temps tenien relacions sexuals més vegades en un cap de setmana que ara en un mes sencer. D’ençà que s’havien casat les baralles freqüents i furioses, normalment sobre qui s’ocupava del fill, havien erosionat l’afecte que hi havia entre tots dos com el degoteig d’un verí potent. Vivien junts, tenien cura del seu fill i s’ocupaven de les seves carreres. S’estimaven? George ja no ho sabia.

Va entrar a l’estudi. Jack era al sofà mirant la tele. El nen era el gran consol de George. Va seure al seu costat i li va passar un braç per les espatlles. Jack s’hi va arraulir.

A la pantalla hi havia uns nois d’institut immersos en alguna mena d’aventura.

—Què mires? —va preguntar George.

—Whiz Kids. M’encanta.

—De què va?

—Enxampen criminals amb ordinadors.

George va veure que un dels nens prodigi era negre i va pensar: «Com canvien les coses».

—Tenim sort que ens hagin convidat a aquest sopar —va dir Cam Dewar a la seva esposa, Lidka, quan el taxi va parar davant d’una gran mansió del carrer R, a prop de la Biblioteca de Georgetown—. Hem de fer bona impressió, tots dos.

Lidka es va mostrar desdenyosa.

—Ets una persona important de la policia secreta —va dir—. Em sembla que són ells els que t’haurien de fer bona impressió a tu.

Lidka no entenia com funcionaven els Estats Units.

—La CIA no és la policia secreta —va explicar Cam—. I per a aquesta gent no sóc una persona gaire important.

Tampoc no era que Cam fos un qualsevol. Gràcies al seu pas per la Casa Blanca ara era l’home d’enllaç entre la CIA i l’administració Reagan. S’havia agafat el càrrec amb molta il·lusió.

Havia superat la seva decepció pel fracàs de Reagan a Polònia. El va atribuir a la inexperiència. No feia ni un any que Reagan era president quan van anorrear Solidarność.

Al seu cap, sentia una veueta que feia d’advocat del diable i deia que el president hauria de ser prou intel·ligent i tenir prou coneixements per prendre decisions informades des del moment que accedia al càrrec. Recordava que Nixon havia dit: «Reagan és bon xicot, però no en té ni puta idea, de política exterior».

Però Reagan tenia el cor a la dreta, i això era el que comptava. Era apassionadament anticomunista.

—I el teu avi era senador! —va dir Lidka.

Això tampoc no importava gaire. Gus Dewar tenia més de noranta anys. D’ençà de la mort de l’àvia havia deixat Buffalo per anar a viure a San Francisco, a prop de Woody, de Beep i del seu nét, John Lee. Feia molt de temps que s’havia retirat de la política. A més a més, era demòcrata, cosa que per als partidaris de Reagan equivalia a ser un liberal radical.

Cam i Lidka van pujar un tram de graons per arribar a la porta d’una casa de maó vermell que semblava un petit castell francès, amb finestres a la teulada de pissarra i una entrada de pedra blanca amb un petit frontó grec a sobre la llinda. Allà vivien Frank i Marybell Lindeman, grans donants de la campanya de Reagan i beneficiaris de milions de dòlars gràcies a la retallada d’impostos del president. Marybell era una de la mitja dotzena de dones que dominaven la vida social de Washington. Rebia els homes que dirigien el país. Per això Cam se sentia afortunat d’anar a casa seva.

Encara que els Lindeman fossin republicans, als sopars de Marybell hi havia convidats de tots dos partits; aquella nit Cam esperava veure homes importants dels dos bàndols.

Un majordom els va agafar els abrics.

—Per què tenen uns quadres tan horrorosos? —va dir Lidka mirant el gran rebedor.

—S’anomena art de l’Oest —va dir Cam——. Aquest és un Remington i té molt de valor.

—Si jo tingués tants diners, no compraria quadres de vaquers i indis.

—És una qüestió de principis. Per a ells, els impressionistes no van ser necessàriament els millors pintors de tots els temps. Els artistes americans van ser igual de bons.

—No, que no ho eren, i ho sap tothom.

—És qüestió d’opinió.

Lidka va arronsar les espatlles: un altre misteri de la vida americana.

El majordom els va acompanyar a una gran sala. Semblava un saló del segle XVIII, amb una catifa de dragons xinesos i un escampall de cadires llargarudes entapissades amb seda groga. Cam va veure que eren els primers d’arribar. Un moment després, va sortir Marybell per una altra porta. Era una dona imponent amb una tofa de cabells rogencs que podien ser del seu color natural o no. Duia un collaret de diamants que a Cam li van semblar insòlitament grans.

—Que bé que hagin vingut més d’hora! —va exclamar.

Cam sabia que era una recriminació, però Lidka ni se’n va adonar.

—Em moria de ganes de veure la seva meravellosa casa —va dir la noia amb entusiasme.

—Com li prova la vida als Estats Units? —va preguntar Marybell—. Digui’m, que és el millor d’aquest país, per a vostè?

Lidka s’ho va pensar un moment.

—Tots aquests negres que tenen —va dir.

Cam va reprimir un gemec. Amb què dimonis sortia ara?

Marybell va emmudir, sorpresa.

Lidka va fer un gest per assenyalar el cambrer, que sostenia una safata amb copes allargades de xampany; la criada, que servia canapès, i el majordom, tots ells afroamericans.

—Ho fan tot, des d’obrir la porta i servir begudes fins a escombrar el terra. A Polònia ningú no ens fa la feina… L’hem de fer tota nosaltres.

Marybell semblava una mica descol·locada. Aquesta manera de parlar era incorrecta, fins i tot al Washington de Reagan. Aleshores va mirar per sobre l’espatlla de Lidka i va veure que hi havia un altre convidat.

—Karim, maco! —va dir fent un esgarip. Va abraçar un home atractiu de pell fosca que portava un vestit immaculat de ratlles fines—. Et presento en Cam Dewar i la seva esposa, Lidka. Karim Abdullah, de l’ambaixada saudita.

Karim els va donar la mà.

—He sentit a parlar de vostè, Cam —va dir—. Treballo força amb col·legues seus de Langley.

Amb això Karim donava a entendre a Cam que pertanyia als serveis d’Intel·ligència saudites.

Karim va mirar Lidka, que semblava esverada. Cam sabia per què. No s’esperava veure ningú tan fosc com Karim a la festa de Marybell.

Però Karim la va encisar.

—M’havien dit que les poloneses eren unes de les dones més belles del món —va dir—. I no m’ho havia cregut…, fins ara. —Li va besar la mà.

Lidka es podia empassar tantes idioteses d’aquestes com n’hi hagués.

—He sentit el que ha dit dels negres —va dir Karim—. Hi estic d’acord. A l’Aràbia Saudita no en tenim, i per això els hem d’importar de l’Índia!

Cam va veure que a Lidka, la fina distinció de racisme de Karim, la deixava perplexa. Per a ell, els indis eren negres però els àrabs no. Sortosament, Lidka sabia quan havia de callar davant d’un home.

Van arribar més convidats i Karim va abaixar la veu.

—Tanmateix —va dir en un to conspirador—, hem d’anar amb compte amb el que diem…, alguns dels convidats poden ser liberals.

Com si ho volgués confirmar, va entrar un home alt i fort amb uns cabells rossos i espessos. Semblava una estrella de cine. Era Jasper Murray.

A Cam no li va fer cap gràcia. Detestava Jasper d’ençà que eren adolescents. De gran, Jasper s’havia convertit en un periodista d’investigació i havia contribuït a ensorrar el president Nixon. El seu llibre sobre Nixon, Tricky Dick, va ser un best-seller i se’n va fer una pel·lícula d’èxit. Havia estat relativament silenciós durant l’administració Carter, però tan bon punt Reagan va accedir al càrrec va tornar a l’atac. En aquells moments era una de les figures més populars de la televisió, juntament amb Peter Jennings i Barbara Walters. Justament la nit anterior, el seu programa, This Day, havia dedicat mitja hora a la dictadura militar d’El Salvador, que tenia el suport dels Estats Units. Murray s’havia fet ressò de les afirmacions fetes per grups que treballaven pels drets humans segons les quals els esquadrons de la mort governamentals havien assassinat trenta mil persones.

El canal que emetia This Day era propietat de Frank Lindeman, el marit de Marybell, de manera que segurament Jasper no havia pogut refusar la invitació al sopar. La Casa Blanca pressionava Frank perquè es desfés de Jasper, però de moment ell s’hi havia negat. Tenia la majoria de les accions, però havia de donar explicacions a la junta i als inversors, que podien fer enrenou si despatxava una de les seves estrelles.

Marybell semblava nerviosa, com si esperés que passés alguna cosa. Aleshores va arribar un altre convidat, força tard. Era una dona negra espaterrant, una lobbista que es deia Verena Marquand. Cam no la coneixia, però l’havia vist en fotografies.

El majordom va anunciar el sopar i els convidats van travessar una gran porta doble que duia al menjador. Les dones van fer exclamacions d’admiració quan van veure la llarga taula parada amb cristalleria resplendent i bols de plata amb roses grogues. Cam es va adonar que Lidka estava embadalida. Segur que allò superava totes les fotografies de les seves revistes de decoració. Sens dubte ni havia vist ni s’havia imaginat mai res tan luxós.

Hi havia divuit comensals en aquella taula, però una d’elles va monopolitzar immediatament la conversa. Era Suzy Cannon, una periodista de xafarderies de mal gust. La meitat del que escrivia resultava fals, però tenia nas de xacal per a les febleses humanes. Era conservadora, però estava més interessada en els escàndols que en la política. Per a ella res no era privat. Cam va resar perquè Lidka no obrís la boca. Qualsevol cosa que es digués aquella nit podia aparèixer als diaris de l’endemà.

Sorprenentment, Suzy va posar els seus ulls de barrina sobre Cam.

—Crec que vostè i Jasper es coneixen —va comentar.

—No gaire —va dir Cam—. Ens vam conèixer a Londres fa molts anys.

—Però m’han dit que tots dos es van enamorar de la mateixa noia.

Com dimonis ho sabia?

—Tenia quinze anys, Suzy —va dir Cam—. Segurament em vaig enamorar de la meitat de les noies de Londres.

Suzy es va dirigir a Jasper.

—I vostè què? Recorda aquella rivalitat?

Jasper estava distret conversant amb Verena Marquand, que seia al seu costat. La interrupció el va irritar.

—Si pensa escriure un article sobre enamoraments adolescents que van passar fa més de vint anys, i dir que és notícia, Suzy, l’únic que puc respondre és que es deu ficar al llit amb el seu director.

Tothom va riure; de fet, Suzy estava casada amb el cap de redacció del seu diari.

Cam va notar que la rialla de Suzy era forçada, i que els seus ulls desprenien odi contra Jasper. Va recordar que quan Suzy era una jove periodista la van despatxar de This Day per una sèrie d’informacions descaradament inexactes.

—Li devia interessar veure el programa de Jasper d’ahir a la tele, Cam —va dir.

—Més que interessar-me em va decebre —va contestar Cam—. El president i la CIA intenten donar suport al govern anticomunista d’El Salvador.

—I Jasper sembla que és a l’altre bàndol, oi? —va dir Suzy.

—Jo sóc al bàndol de la veritat, Suzy —va dir Jasper—. Sé que és un concepte que li costa de copsar.

Cam va notar que no li quedava res del seu accent britànic.

—Em va doldre veure tanta propaganda en una cadena important —va dir Cam.

—Com informaries tu sobre un govern que assassina trenta mil ciutadans? —va etzibar Jasper.

—No acceptem aquesta xifra —va rebatre Cam.

—Aleshores quants ciutadans d’El Salvador creieu que han estat assassinats pel seu govern? Dóna’ns la xifra estimada per la CIA.

—Ho hauries d’haver preguntat abans d’emetre el programa.

—Oh, és que ho vaig fer. No em van respondre —va dir Jasper.

—Cap govern de l’Amèrica Central és perfecte. Et centres només en els que reben el nostre suport. Crec que senzillament ets antiamericà.

Suzy va somriure.

—Ets anglès, oi, Jasper? —va tutejar Suzy, amb un ensucrament verinós.

Jasper estava exasperat.

—Fa més de deu anys que sóc ciutadà dels Estats Units. Sóc tan proamericà que vaig arriscar la meva maleïda vida per aquest país. Vaig passar dos anys a l’exèrcit dels Estats Units, un dels quals al Vietnam. I no estava precisament assegut en una taula a Saigon. Vaig entrar en combat i vaig matar persones. Tu no ho has fet mai, això, Suzy. I tu, Cam, què me’n dius? Què vas fer tu al Vietnam?

—No em van cridar.

—Llavors potser que callis.

Marybell els va interrompre.

—Em sembla que ja n’hem parlat prou d’en Jasper i en Cam. —Va mirar un congressista de Nova York que seia al seu costat—. He vist que la seva ciutat ha prohibit la discriminació dels homosexuals. Hi està a favor?

La conversa va virar cap als drets del gais i Cameron es va relaxar…, massa aviat.

Algú va preguntar per la legislació d’altres països.

—Què diu la llei a Polònia, Lidka? —va preguntar Suzy.

—Polònia és un país catòlic —va dir Lidka—. Allà no en tenim, d’homosexuals. —Va seguir un moment de silenci, i ella va afegir—: Gràcies a Déu.

Jasper Murray va sortir de casa dels Lindeman alhora que Verena Marquand.

—Aquesta Suzy Cannon és una busca-raons maliciosa —va comentar quan baixaven els graons de l’entrada.

Verena va riure, les seves dents blanques resplendien a la llum d’un fanal.

—Ja ho pots ben dir.

Van arribar a la vorera. El taxi que Jasper havia demanat no es veia enlloc. Va acompanyar Verena al cotxe.

—La Suzy me la té jurada —va dir.

—No et pot fer gaire mal, oi? Ara ets un peix gros.

—Al contrari. Ara mateix hi ha una forta campanya contra mi a Washington. És any d’eleccions i l’administració no vol programes de televisió com el que vaig fer ahir a la nit. —Se sentia còmode fent-li confidències. Estaven junts el dia que va morir Martin Luther King. Aquella sensació d’intimitat no s’havia esvaït mai del tot.

—Estic segura que pots resistir l’atac —va dir Verena.

—No ho sé. El meu cap és Sam Cakebread, un antic rival meu. No li he caigut bé mai. I Frank Lindeman, que és l’amo de la cadena, estaria encantat de desempallegar-se de mi si trobés un pretext. Ara mateix la junta té por de ser acusada de distorsionar la informació si em despatxen. Però un sol error i em fotran fora.

—Hauries de fer com la Suzy i casar-te amb l’amo.

—Ho faria si pogués. —Va mirar a un costat i l’altre del carrer—. He demanat un taxi per a les onze, però no n’hi ha cap. El sou no m’arriba per pagar-me cotxes amb xofer.

—Vols que et porti?

—Em faries un favor.

Van pujar al Jaguar.

Verena es va treure les sabates de taló i les va donar a Jasper.

—Deixa-les a terra al teu costat, sisplau.

Va conduir amb mitges. Jasper va sentir un pessigolleig sensual. Sempre havia trobat Verena extraordinàriament atractiva. La va observar mentre s’endinsava en el trànsit nocturn i accelerava carrer avall. Era bona conductora, tot i que corria una mica massa, però això no el sorprenia.

—No confio en gaire gent —va dir Jasper—. Sóc una de les persones més conegudes del país i em sento més sol que mai. Però en tu sí que hi confio.

—A mi em passa el mateix. D’ençà d’aquell dia horrorós a Memphis. No m’he sentit mai tan aterridorament vulnerable com quan vaig sentir el tret. Em vas tapar el cap amb els braços. No ho he oblidat.

—Tant de bo t’hagués conegut abans que George.

Verena el va mirar de reüll i va somriure.

Jasper no estava segur de què volia dir això.

Van arribar a casa d’ell i Verena va parar a la vorera de la banda esquerra del carrer d’un sol sentit.

—Gràcies per acompanyar-me —va dir Jasper. Va baixar. Es va inclinar des de fora per recollir les sabates de Verena de terra i deixar-les sobre el seient del passatger—. Unes sabates precioses —va afegir.

Va tancar la porta de cop. Va fer la volta al cotxe, va pujar a la vorera i es va acostar a la finestra de Verena. Ella va abaixar el vidre.

—M’he descuidat de fer-te un petó de bona nit —va dir Jasper.

Es va inclinar i la va besar als llavis. Ella va obrir la boca immediatament. El petó es va tornar apassionat en un instant. Verena li va posar la mà al clatell i el va estirar cap a dins del cotxe. Es van besar amb un desfici frenètic. Jasper va ficar la mà dins del cotxe i la va fer lliscar per sota la faldilla del vestit de còctel fins que va trobar el triangle cobert de cotó entre les seves cames. Ella va gemegar i va enravenar els malucs contra la seva mà.

Desalenat, ell se’n va separar.

—Puja a casa —va dir Jasper, amb la veu rogallosa.

—No. —Li va fer treure la mà de l’entrecuix.

—Quedem demà.

Verena no va contestar, però el va empènyer fins que va treure el cap i les espatlles del cotxe.

—Quedem demà —va repetir Jasper.

Verena va engegar el cotxe.

—Truca’m —va dir.

Va pitjar l’accelerador i va sortir rabent.

George Jakes no estava segur de la fiabilitat del que havíem dit al programa de televisió de Jasper Murray. Fins i tot a ell li semblava poc probable que el president Reagan donés suport a un govern que assassinava milers de ciutadans. Al cap de quatre setmanes, el New York Times va revelar que el cap de l’esquadró de la mort d’El Salvador, el coronel Nicolás Carranza, era un agent de la CIA que rebia noranta mil dòlars a l’any dels contribuents nord-americans.

Els votants estaven furiosos. Tothom pensava que després del Watergate havien posat a ratlla la CIA, però era evident que estava fora de control si pagava un monstre perquè cometés assassinats en massa.

Uns minuts abans de les deu, George va acabar de llegir, a l’estudi de casa seva, els documents que duia al maletí. Va posar el tap a la ploma, però es va quedar assegut uns minuts més reflexionant.

Al Comitè d’Intel·ligència del Congrés ningú no sabia res del coronel Carranza, ni tampoc cap dels membres del comitè equivalent del Senat. Els havien enxampat desprevinguts i estaven ben avergonyits. Representava que ells havien de supervisar la CIA. La gent creia que aquell desastre era culpa seva, però, què hi podien fer si els espies els mentien?

Va sospirar i es va aixecar. Va sortir de l’estudi, va apagar el llum i va entrar a la cambra de Jack. El nen dormia profundament. Quan veia el seu fill així, tan pacífic, George sentia que li esclatava el cor. La pell fina de Jack era sorprenentment fosca, com la de Jacky, encara que tingués dos avis blancs. Les persones de pell més clara encara eren privilegiades dins la comunitat afroamericana, per molt que es digués que el negre era un color bonic. Però Jack era bonic per a George. Tenia el cap repenjat sobre l’osset de peluix amb una inclinació que li va semblar incòmoda. George va posar una mà sota el cap del nen i va notar els rínxols suaus tan semblants als seus. Va aixecar-lo una mica, amb compte va treure l’osset de sota i a poc a poc va tornar-lo a deixar sobre el coixí. Jack va continuar dormint com si res.

George va anar a la cuina, es va servir un got de llet i se’l va endur a l’habitació. Verena ja era al llit, duia una camisa de dormir i tenia una pila de revistes al costat; estava llegint i mirant la televisió alhora. George es va beure la llet i després va anar al bany a rentar-se les dents.

Últimament semblava que no es barallaven tant. Gairebé mai no feien l’amor, però Verena no estava tan irritable. De fet, no havia tornat a esclatar des de feia un mes. Treballava molt, sovint fins molt tard; potser era més feliç quan més li exigia la feina.

George es va treure la camisa i va aixecar la tapa del cove de la roba bruta. Estava a punt de deixar-hi la camisa quan els seus ulls es van posar sobre la roba interior de Verena. Va veure uns sostenidors negres de blonda i les calces de conjunt. Semblaven nous, i no recordava haver-los-hi vist posats. Si es comprava roba interior sexi, per què no l’hi deixava veure? No era precisament tímida en aquestes coses.

S’hi va acostar més i va veure una cosa encara més estranya: un cabell ros.

Una por terrible el va posseir. Se li va encongir l’estómac. Va treure les dues peces del cove i les va portar al dormitori.

—Digue’m que m’he tornat boig —va dir.

—T’has tornat boig —va confirmar ella, i llavors va veure el que George tenia a la mà—. Em vols fer la bugada? —va dir amb sarcasme, però es veia que estava nerviosa.

—Quin conjunt més bonic —va dir George.

—Veus quina sort que tens?

—Llàstima que no te l’hagi vist mai.

—Doncs, no en tens tanta —va dir llavors.

—Però algú te l’ha vist.

—És clar. El doctor Bernstein.

—El doctor Bernstein és calb. Hi ha un cabell ros a les calces.

La pell de cafè amb llet de Verena es va tornar pàl·lida, però va continuar emprant un to desafiant.

—Molt bé, Sherlock Holmes. Què dedueixes d’això?

—Que has anat al llit amb un home amb els cabells rossos.

—Per què ha de ser un home?

—Perquè t’agraden els homes.

—Potser també m’agraden les dones. Està de moda. Ara tothom és bisexual.

George estava immensament trist.

—Veig que no negues que tens una aventura.

—Què vols que et digui, George, m’has enxampat.

George va brandar el cap, incrèdul.

—T’ho prens a broma?

—Suposo que sí.

—Per tant, ho reconeixes. A qui t’estàs tirant?

—No t’ho penso dir o sigui que no m’ho tornis a preguntar.

A George cada vegada li costava més reprimir la ira.

—Et comportes com si estigués ben fet!

—No penso dissimular. Sí, m’estic veient amb algú que m’agrada. Ho sento, si això et fa mal.

George estava perplex.

—Com ha pogut passar tan aviat?

—Ha passat a poc a poc. Fa més de cinc anys que ens vam casar. L’emoció ha desaparegut, com diu la cançó.

—Què he fet malament?

—Et vas casar amb mi.

—Quan et vas tornar una persona tan irada?

—Irada? Em pensava que només era avorrida.

—Què vols fer?

—No hi penso renunciar per un matrimoni que amb prou feines existeix.

—Saps que no ho puc acceptar.

—Doncs vés-te’n. No ets un presoner.

George va seure al tocador de Verena i es va tapar la cara amb les mans. Una onada d’emoció intensa el colpia. De sobte es va trobar tornant a la infància. Va recordar la vergonya de ser l’únic nen de la classe sense pare. Va tornar a sentir el martiri de l’enveja que sentia quan veia els altres nens amb els seus pares, jugant a pilota, arreglant una roda de bicicleta punxada, comprant un bat de beisbol, emprovant-se unes sabates. Li va bullir la sang una altra vegada de ràbia contra l’home, que als seus ulls, els havia abandonat, a la seva mare i a ell, i que s’havia despreocupat de la dona que se li havia lliurat i el fill que havia nascut d’aquell amor. Tenia ganes de cridar, volia donar un cop de puny a Verena, volia plorar.

A la fi va poder parlar.

—No abandonaré en Jack —va dir.

—Tu mateix —va dir Verena, que va apagar la televisió, va llançar les revistes a terra, va tancar el llum de la tauleta i es va estirar d’esquena a ell.

—Ja està? —va dir George, esmaperdut—. Això és tot el que penses dir?

—Vull dormir. Demà tinc un esmorzar de feina.

George la va mirar fixament. L’havia arribat a conèixer mai?

I tant que sí. En el fons sabia que hi havia dues Verena: l’activista compromesa amb els drets civils i l’esbojarrada. Les estimava totes dues i havia cregut que amb la seva ajuda podrien esdevenir una sola persona feliç i equilibrada. S’havia equivocat.

Es va quedar uns minuts mirant-la a la claror somorta del fanal de la cantonada del carrer. «Et vaig esperar tant de temps», va pensar. «Tots aquells anys d’amor a distància. Després, a la fi, et vas casar amb mi, i vam tenir en Jack, i em vaig pensar que tot aniria bé per sempre».

Finalment, es va aixecar. Es va despullar i es va posar el pijama.

No va ser capaç de ficar-se al llit al seu costat.

Hi havia un llit a l’habitació dels convidats, però no estava fet. George va anar al rebedor, va agafar l’abric més gruixut del penjador i el va fer servir per tapar-se.

No va dormir.

George havia notat feia temps que de vegades Verena duia roba que no li esqueia. Tenia un vestit de floretes que es posava quan volia semblar una noia innocent, però de fet la feia semblar ridícula. També tenia un vestit jaqueta marró que li apagava el color de la cara, però l’havia pagat tan car que no estava disposada a reconèixer que s’havia equivocat. I un jersei de color mostassa que apagava i enterbolia els seus preciosos ulls verds.

Havia de reconèixer que tothom ho feia. Ell mateix tenia tres camises color crema que desitjava que s’esfilagarsessin pel coll per poder-les llençar. Per un munt de raons, la gent es posava roba que no li agradava.

Però no si havia quedat amb un amant.

Quan Verena es posava el vestit jaqueta d’Armani amb la brusa turquesa i el collaret de corall negre, semblava una estrella de cinema, i ho sabia.

Devia haver quedat amb el seu amant.

George se sentia tan humiliat que el dolor li rosegava l’estómac. No podia continuar d’aquella manera gaire temps més. Li venien ganes de saltar daltabaix d’un pont.

Verena va marxar d’hora i va dir que tornaria aviat; George es va imaginar que havien quedat per dinar. Va esmorzar amb Jack i després el va deixar amb Tiffany, la mainadera. Va anar al seu despatx, a l’edifici d’oficines Cannon House, a prop del Capitoli, i va anul·lar els compromisos d’aquell dia.

A les dotze del migdia, el Jaguar vermell de Verena estava aparcat al mateix lloc de sempre, a prop del despatx on treballava. George va esperar una mica més avall dins del Lincoln platejat, observant-ne la sortida. El cotxe vermell va passar pel seu costat a dos quarts d’una. Va engegar i el va seguir.

Verena va travessar el Potomac i es va dirigir cap a Virgínia. Allà no hi havia tants cotxes i George es va quedar una mica més enrere. Seria empipador que el veiés. Esperava que no es fixés en un cotxe tan corrent com un Lincoln platejat. Amb el vell Mercedes no ho hauria pogut fer.

Uns minuts abans de la una Verena va parar en un restaurant anomenat The Worcester Sauce. George va passar de llarg, un quilòmetre i mig enllà va girar cua i va tornar. Va entrar a l’aparcament del restaurant i es va estacionar en una plaça des d’on es veia el Jaguar. Es va disposar a esperar.

El cap no parava de donar-li voltes. Sabia que feia una cosa estúpida. Sabia que podia acabar humiliat o encara pitjor. Sabia que havia d’anar-se’n d’allà.

Però també havia de saber qui era l’amant de la seva dona.

Van sortir a les tres.

Per la manera de caminar de Verena va veure que havia pres un parell de copes de vi. Van travessar l’aparcament agafats de la mà, rient d’alguna cosa que deia l’home, i el va envair una fúria ardent.

L’home era alt i cepat, tenia els cabells ros clar i els duia força llargs.

Quan es van acostar més, George va reconèixer Jasper Murray.

—Fill de puta —va dir en veu alta.

Jasper sempre havia estat encapritxat de Verena, des de la primera vegada que la va veure a l’hotel Willard, el dia d’aquell discurs de Martin Luther King, «Tinc un somni». Però molts homes se sentien atrets per Verena. George no s’hauria imaginat mai que, de tots ells, Jasper fos el traïdor.

La parella va arribar al Jaguar i es van besar.

George era conscient que havia d’engegar el cotxe i marxar. Ja sabia el que necessitava saber. No hi podia fer res més.

Verena tenia la boca oberta i premia els malucs contra Jasper. Tots dos tenien els ulls tancats.

George va baixar del cotxe.

Jasper va agafar un pit de Verena.

George va fer petar la porta del cotxe i va travessar l’aparcament a grans gambades.

Jasper estava massa absort en el que feia, però Verena va sentir el cop de porta i va obrir els ulls. Va veure George, va apartar Jasper i va cridar.

Va fer tard.

George va preparar el braç dret i va llançar un cop de puny a Jasper amb tota la força de les seves espatlles i de la seva esquena. El puny va encertar el costat esquerre de la cara de Jasper. George va sentir la blanesa de la carn i, una fracció de segon després, la duresa de les dents i l’os. A continuació el dolor li va encendre la mà.

Jasper va vacil·lar i va caure a terra.

—George! —va cridar Verena—. Què has fet?

Es va agenollar al costat de Jasper sense preocupar-se per les mitges.

Jasper es va repenjar en un colze i es va palpar la cara.

—Que fill de puta —va dir mirant George.

George volia que Jasper s’aixequés de terra per tornar-lo a pegar. Volia més violència, més dolor, més sang. Va fitar Jasper una estona, veient a través d’una boirina vermellosa. Llavors la boira es va esvair i es va adonar que Jasper no s’aixecaria ni lluitaria.

George es va girar, va tornar al cotxe i va marxar.

Quan va arribar a casa, Jack era a la seva habitació, jugant amb la col·lecció de cotxes de joguina. George va tancar la porta perquè Tiffany no el sentís. Es va asseure al llit, que tenia un cobrellit que semblava un bòlit.

—T’he de dir una cosa molt difícil de dir.

—Què t’ha passat a la mà? —va preguntar Jack—. La tens vermella i inflada.

—M’he donat un cop. Escolta’m un moment.

—D’acord.

Seria difícil d’entendre per a un nen de quatre anys.

—Ja saps que sempre t’estimaré —va dir George—. Com l’àvia Jacky m’estima a mi, encara que ja no sigui un nen.

—Que vindrà avui, l’àvia?

—Potser demà.

—Porta galetes.

—Escolta. De vegades els pares i les mares deixen d’estimar-se. Ho sabies?

—Sí. El pare d’en Pete Robbins ja no estima la seva mare. —La veu de Jack es va tornar solemne—. Es van divorciar.

—M’alegro que ho entenguis, perquè la mare i jo ja no ens estimem.

George va observar la cara de Jack, intentava veure si ho havia entès o no. El nen semblava perplex, com si estigués passant una cosa impossible. L’expressió d’aquella carona va esquinçar el cor de George.

«Com puc fer una cosa tan cruel a la persona que estimo més del món?», va pensar. «Com he arribat a aquest punt?».

—Saps que ara dormo a l’habitació dels convidats.

—Sí.

A continuació venia el més difícil.

—Mira, aquesta nit dormiré a casa l’àvia.

—Per què?

—Perquè la mare i jo ja no ens estimem.

—D’acord. Ens veurem demà.

—A partir d’ara dormiré molt sovint a casa l’àvia.

Jack va començar a entendre que això l’afectaria.

—Em llegiràs el conte a la nit?

—Cada nit, si ho vols. —George es va jurar que compliria la promesa.

Jack encara rumiava sobre el que li passaria.

—Em prepararàs la llet calenta per esmorzar?

—De vegades. O ho farà la mare. O la Tiffany.

Jack va veure d’una hora lluny que l’enganyava.

—No ho sé —va sospirar—. Em penso que és millor que no dormis a ca l’àvia.

George no va poder continuar.

—Bé, ja ho veurem —va dir—. Escolta, et ve de gust un gelat?

—Sí!

Va ser el pitjor dia de la seva vida.

Tornant a casa, a Prince George, des del Capitoli, George donava voltes a la qüestió dels ostatges. Aquell any, havien segrestat quatre nord-americans i un francès al Líban. Havien alliberat un dels nord-americans, però els altres tres llanguien en vés a saber quina presó, si no és que ja eren morts. George sabia que un dels nord-americans era el cap de la CIA a la delegació de Beirut.

Els segrestadors segurament pertanyien a un grup musulmà anomenat Hezbollah, el Partit de Déu, fundat el 1982 com a resposta a la invasió israeliana del Líban. Els havia finançat l’Iran i els havia entrenat la Guàrdia Revolucionària d’aquest país. Els Estats Units consideraven Hezbollah un braç del govern iranià, i consideraven l’Iran com a patrocinador del terrorisme, per tant no se li podia permetre que comprés armament. George ho trobava irònic tenint en compte que el president Reagan donava suport al terrorisme a Nicaragua i finançava els contres, un grup antigovernamental brutal que assassinava i segrestava la gent.

En qualsevol cas, a George la situació al Líban l’enfuria i volia enviar els marines a Beirut amb tota l’artilleria. Aquella gent havia de saber que el segrest de ciutadans dels Estats Units es pagava!

Sentia una ràbia intensa tot i saber que aquesta era una reacció pueril. De la mateixa manera que la invasió israeliana havia nodrit Hezbollah, un atac dels nord-americans contra aquest grup radical només serviria per fomentar el terrorisme. Una altra generació de joves del Pròxim Orient creixeria jurant venjança contra els Estats Units, el gran Satan. George i totes les persones capaces de pensar es van adonar que la venjança era una derrota. L’única possibilitat de vèncer era trencar la cadena de violència.

Una cosa més fàcil de dir que de fer.

George també era conscient que, personalment, havia suspès en aquella prova. Havia donat un cop de puny a Jasper Murray. I Jasper no era precisament tou, però havia resistit la temptació de tornar-s’hi. En conseqüència s’havien limitat els danys…, però no gràcies a George.

George tornava a viure amb la seva mare…, als quaranta-vuit anys! Verena continuava a casa d’ells amb Jack. George s’imaginava que Jasper passava algunes nits allà, però no ho sabia del cert. S’esforçava a trobar la manera de viure com un home separat, com feien altres milions d’homes i dones.

Era divendres a la nit, de manera que es va posar a pensar en el cap de setmana. Anava de camí cap a casa de la Verena; s’havien posat d’acord en com organitzar-se a partir d’aquell moment. George recollia Jack divendres al vespre, el portava a casa l’àvia Jacky per passar amb ells el cap de setmana i el tornava dilluns al matí. No era com George hauria volgut pujar el seu fill, però era el millor que sabia fer.

Va pensar en el que farien. L’endemà potser anirien a la biblioteca pública i agafarien uns quants contes per llegir abans d’anar a dormir. Diumenge, a missa, per descomptat.

Va arribar a la casa d’estil ranxo que havia estat casa seva. El cotxe de Verena no era a l’entrada: encara no havia arribat. George va aparcar i es va dirigir a la porta. Per educació va tocar el timbre, i seguidament va obrir amb la clau.

La casa estava en silenci.

—Sóc jo —va cridar. A la cuina no hi havia ningú. Va trobar Jack mirant la televisió, sol—. Ei, fill —va dir. Es va asseure i va passar el braç per les espatlles del nen—. On és la Tiffany?

—Se n’ha hagut d’anar —va dir Jack—. La mare encara no ha arribat.

George va dominar la seva indignació.

—I estàs sol?

—La Tiffany ha dit que era una emergència.

—Quanta estona fa?

—No ho sé. —Jack encara no tenia el sentit del temps.

George estava furiós. Havien deixat el seu fill de quatre anys sol a casa. Què tenia la Verena al cap?

Es va aixecar i va mirar al voltant. La bossa per al cap de setmana de Jack era al rebedor. George la va obrir i va veure que hi havia tot el que necessitava: pijama, roba neta, l’osset. Tiffany ho havia preparat abans de marxar pel que Jack anomenava una emergència.

Va anar a la cuina i va escriure una nota.

«He trobat en Jack sol a casa. Truca’m».

Va agafar el nen i van anar cap al cotxe.

La casa de Jacky només era a un quilòmetre i mig d’allà. Quan van arribar, Jacky va donar al nen un got de llet i una galeta feta a casa. Jack li va explicar que el gat dels veïns l’anava a veure i ell li donava un platet de llet. Després Jacky va mirar George als ulls.

—Digue’m, què t’està corsecant? —va dir.

—Vine a la sala i t’ho explicaré.

Van anar a l’habitació del costat.

—En Jack era sol a casa.

—Uf, això no pot ser.

—Ja ho pots ben dir, collons.

Per una vegada, Jacky va passar per alt la paraulota.

—Saps per què?

—Verena no ha arribat a casa a l’hora i la mainadera se n’havia d’anar.

En aquell moment van sentir un grinyol de frens a fora. Van mirar per la finestra i van veure que Verena baixava del Jaguar vermell i corria cap a l’entrada.

—La mataré —va dir George.

Jacky va obrir la porta. Verena va entrar a la cuina i va fer un petó a Jack.

—Nino, que estàs bé? —va dir, plorosa.

—Sí —va dir Jack tan tranquil—. M’he menjat una galeta.

—Les galetes de l’àvia són bones, oi?

—Molt bones.

—Verena, vine i explica’t si pots —va dir George.

Panteixava i suava. Per una vegada no semblava tenir-ho tot controlat.

—Només he arribat uns minuts tard —va dir—. No sé per què la maleïda Tiffany no m’ha esperat!

—No pots fer tard quan et toca cuidar en Jack —va dir George amb severitat.

—És clar, com que a tu no t’ha passat mai —es va defensar ella, ressentida.

—No l’he deixat mai sol.

—Tota sola no me’n surto!

—Estàs sola perquè vols, collons.

—George, em sembla que t’equivoques —va dir Jacky.

—No t’hi fiquis mare.

—Això és casa meva i en Jack és el meu nét, o sigui que m’hi penso ficar.

—No ho puc deixar passar, mare! Ha fet una cosa molt mal feta!

—Si jo no hagués fet res mal fet, tu no hauries nascut.

—Això no hi té res a veure.

—El que vull dir és que tots ens equivoquem, i, malgrat tot, de vegades les coses surten. O sigui que para de castigar la Verena. No servirà de res.

De mala gana, George es va adonar que tenia raó.

—Què farem?

—Em sap greu, George, però no me’n surto —va dir Verena, i es va posar a plorar.

—A veure, ara que heu parat de cridar, podem començar a pensar —va dir Jacky—. Aquesta mainadera que teniu l’hem de despatxar.

—No saps com costa trobar una mainadera! —va dir Verena—. I per nosaltres és pitjor que per a la majoria. Tothom contracta immigrants il·legals i els paga en efectiu, però els polítics hem de llogar algú que tingui permís de treball i pagui impostos, i ningú vol aquesta feina!

—D’acord, va, calma’t. No te’n dono la culpa —va dir Jacky a Verena—. Potser us puc ajudar.

George i Verena van mirar Jacky.

—Tinc seixanta-quatre anys —va dir Jacky—. Estic a punt de jubilar-me i necessito fer alguna cosa. Seré el vostre suport. Si la mainadera us falla, porteu-me en Jack a casa. Que vingui a dormir aquí sempre que us calgui.

—Ostres, això sí que és una solució —va dir George.

—Jacky, seria meravellós! —va dir Verena.

—No cal que m’ho agraeixis, reina. Ho faig per mi. Així veuré el meu nét més sovint.

—Estàs segura que no serà massa feina, mare? —va preguntar George.

Jacky va fer un gest de desdeny.

—Quan ha estat res massa per a mi?

George va somriure.

—Mai, suposo.

I van quedar així.





56


Unes llàgrimes fredes li corrien galtes avall a la Rebecca.

Era octubre i un vent glaçat que venia del mar del Nord bufava sobre el cementiri d’Ohlsdorf, a Hamburg. Era un dels cementiris més grans del món: quatre-centes hectàrees de tristesa i aflicció. Hi havia un monument a les víctimes de la persecució nazi, un bosquet encerclat dedicat als combatents de la Resistència i una fossa comuna per als trenta-vuit mil homes, dones i nens d’Hamburg que van morir durant els deu dies de l’Operació Gomorra, la campanya de bombardeig dels aliats, l’estiu del 1943.

També hi havia una zona especial per a les víctimes del Mur.

Rebecca es va agenollar i va recollir les fulles mortes escampades sobre la tomba del seu marit. Després va deixar una rosa sobre la terra.

Es va quedar quieta, mirant la làpida i recordant-lo.

Bernd feia un any que havia mort. Havia viscut fins als seixanta-dos anys, no eren pocs anys per a un home que tenia una lesió de la medul·la espinal. Al final li van fallar els ronyons, una causa comuna de mort en persones amb la seva afectació.

Rebecca va pensar en la vida de Bernd. El Mur i la lesió que havia patit fugint de l’Alemanya Oriental l’havien desgraciat, però malgrat tot havia viscut bé. Havia estat un bon mestre, potser un gran mestre. Havia desafiat la tirania del comunisme de l’Alemanya Oriental i havia fugit cap a la llibertat. El seu primer matrimoni havia acabat en divorci, però ell i Rebecca s’havien estimat apassionadament durant vint anys.

No li calia anar al cementiri per recordar-lo. Hi pensava cada dia. La seva mort havia estat una amputació per a ella: constantment se sorprenia en adonar-se que no hi era. Sola al pis que havien compartit tant de temps, parlava sovint amb ell, li explicava com li havia anat el dia, li comentava les notícies i li deia com se sentia: afamada, cansada, neguitosa. No havia tocat res i encara tenia les cordes i els agafadors que li permetien bellugar-se sol. La cadira de rodes continuava al costat del llit, a punt perquè ell s’incorporés i s’hi assegués. Quan es masturbava se l’imaginava estirat al seu costat, abraçant-la, l’escalfor del seu cos, els seus llavis contra els seus.

Sortosament la feina l’absorbia i la mantenia alerta. Era subsecretària al Departament d’Afers Estrangers del govern de l’Alemanya Occidental. Parlava rus i havia viscut a l’Alemanya Oriental, per això estava especialitzada en l’Europa de l’Est. No tenia gaire temps lliure.

Malauradament, la unificació d’Alemanya semblava encara lluny. L’intransigent dirigent de l’Alemanya Oriental Erich Honecker era inamovible. Continuaven matant la gent que intentava fugir travessant el Mur. I a la Unió Soviètica a la mort d’Andrópov havia pujat al poder un altre dirigent septuagenari i xacrós, Konstantin Txernenko. De Berlín a Vladivostok, l’imperi soviètic era un pantà en el qual els seus ciutadans s’escarrassaven i a vegades s’enfonsaven, però mai no avançaven.

Rebecca es va adonar que havia deixat de pensar en Bernd. Era hora d’anar-se’n.

—Adéu, amor meu —va dir baixet, i es va allunyar a poc a poc de la tomba.

Es va cordar bé l’abric i va travessar el cementiri amb els braços plegats. Va pujar al seu vehicle contenta de rebre’n l’escalfor i va engegar el motor. Encara conduïa la furgoneta amb l’elevador per a la cadira. Havia de fer un pensament i canviar-la per un cotxe normal.

Va anar a casa seva. Davant de la finca hi havia un Mercedes S500 negre lluent, i un xofer amb gorra dret al costat. Es va animar. Tal com esperava, Walli havia entrat al pis amb la seva clau. Estava assegut a la taula de la cuina amb la ràdio posada, seguint el ritme d’una cançó pop amb el peu. A la taula hi havia l’últim àlbum dels Plum Nellie, La interpretació dels somnis.

—Sort que t’he trobat —va dir—. Anava cap a l’aeroport. Me’n vaig a San Francisco.

Es va aixecar per fer-li un petó.

Li faltaven dos anys per fer els quaranta i estava esplèndid. Encara fumava, però no consumia drogues ni alcohol. Portava una jaqueta de pell marró sobre una camisa blava texana. «Alguna noia se n’hauria d’apropiar», va pensar Rebecca, però tot i que sortia amb noies, no semblava disposat a posar seny.

Quan li va fer el petó, Rebecca li va tocar el braç i va notar que la pell de la jaqueta era suau com la seda. Li devia haver costat una fortuna.

—Però si tot just has acabat l’àlbum —va dir.

—Farem una gira pels Estats Units. M’estaré tres setmanes a Daisy Farm assajant. Obrim a Filadèlfia d’aquí a un mes.

—Dóna records als nois.

—De part teva.

—Feia temps que no fèieu cap gira.

—Tres anys. Per això hem d’assajar tant. Però ara el que es porta són els concerts als estadis. No és com l’All-Star Touring Beat Review, on actuaven dotze grups que tocaven dues o tres peces cada un davant d’un parell de milers de persones reunides en un teatre o un gimnàs. Serem cinquanta mil persones i nosaltres sols actuant.

—Teniu previst tocar a Europa?

—Sí, però encara no estan decidides les dates.

—A Alemanya també?

—Gairebé segur.

—Ja m’avisaràs.

—I tant, i fins i tot miraré d’aconseguir-te una entrada de franc.

Rebecca va riure. Per ser la germana de Walli la tractaven com una reina sempre que assistia entre bastidors a una actuació dels Plum Nellie. A les entrevistes, el grup havia parlat sovint dels vells temps a Hamburg, de la germana gran de Walli, que els donava l’únic àpat decent que menjaven en tota la setmana. Per això Rebecca era famosa en el món del rock-and-roll.

—Que t’ho passis molt bé —va dir.

—Te’n vas a Budapest aviat, oi?

—Sí, hi ha un congrés sobre comerç, sí.

—Hi haurà alemanys de l’Est?

—Sí, per què?

—Creus que podria donar-te un àlbum per a l’Alice?

Rebecca va fer una ganyota.

—No ho sé pas. Les meves relacions amb els polítics de l’Alemanya Oriental no són gaire bones. Es pensen que sóc un lacai dels imperialistes capitalistes i jo penso que ells són uns gàngsters que ningú no ha elegit, que governen imposant el terror i tenen el poble presoner.

Walli va somriure.

—No hi ha una base comuna, doncs.

—No. Però ho intentaré.

—Gràcies. —Li va donar el disc.

Rebecca va mirar la fotografia de la coberta, hi havia quatre homes de mitjana edat que duien els cabells llargs i texans. Buzz, el baixista lasciu estava gras. El bateria gai, Lew, s’estava quedant calb. Dave, el líder de la banda, tenia un toc de gris als cabells. Estaven consolidats, tenien èxit i eren rics. Va recordar els nois afamats que havien anat al seu pis: prims, mal vestits, divertits, encantadors i plens d’esperança i de somnis.

—Que bé que us ha anat —va dir.

—Sí —va admetre Walli—. Ens ha anat prou bé.

L’últim vespre del congrés a Budapest, a Rebecca i els altres delegats els van oferir un tast de vins Tokaj. Els van portar a un celler propietat de l’empresa d’embotellament del govern hongarès. Era al districte de Pest, a l’est del Danubi. Els van oferir diferents classes de vi blanc: sec, fort, el nèctar lleugerament alcohòlic anomenat eszencia i el famós aszú, fermentat lentament.

Arreu del món, els funcionaris del govern celebraven festes tristíssimes, i Rebecca temia que aquella fos un avorriment. Tanmateix, l’antic celler, amb sostres de volta i capses d’alcohol amuntegades, desprenia una sensació acollidora, i hi havia plats hongaresos especiats: croquetes, xampinyons farcits i salsitxes.

Rebecca va triar un dels delegats de l’Alemanya Oriental i li va dedicar el seu somriure més encisador.

—Els vins alemanys són superiors, no troba? —va dir.

Va flirtejar amb ell una estona i després li va fer la pregunta.

—Tinc una neboda al Berlín de l’Est i li volia enviar un disc de pop, però temo que arribi fet malbé si l’envio per correu. Que em faria el favor de portar-l’hi?

—Sí, suposo que ho podria fer —va dir l’home, dubtós.

—L’hi donaré demà a l’hora d’esmorzar, si li sembla. És molt amable.

—D’acord.

Semblava amoïnat i Rebecca va pensar que hi havia la possibilitat que lliurés el disc a l’Stasi, però no hi podia fer més.

Quan el vi va haver relaxat tothom, Frederik Bíró es va aproximar a Rebecca. Era un polític hongarès de la seva mateixa edat, que li queia bé. Estava especialitzat en política exterior, com ella.

—Com és realment aquest país? —va preguntar Rebecca—. Com van de debò les coses?

Ell va mirar el rellotge.

—Som a menys de dos quilòmetres del seu hotel —va dir. Parlava bé l’alemany, com la majoria dels hongaresos educats—. Vol tornar-hi passejant amb mi?

Van agafar els abrics i van marxar. La seva ruta seguia el riu, ampli i fosc. A l’altra riba les llums de la ciutat medieval de Buda s’alçaven plenes de romanticisme vers un palau, al cim.

—Els comunistes van prometre prosperitat, i el poble està decebut —va dir Bíró—. Fins i tot els membres del Partit Comunista es queixen del govern de Kádár.

Rebecca es va imaginar que aquell home se sentia més còmode parlant a l’aire lliure, on no hi podia haver micròfons.

—I la solució? —va preguntar Rebecca.

—El curiós és que tothom sap quina és la solució. Cal una descentralització, introduir mercats limitats i legitimar l’economia grisa semiil·legal perquè pugui créixer.

—I qui s’hi oposa? —Rebecca es va adonar que l’estava cosint a preguntes com si fos una advocada en un jutjat—. Perdoni —va dir—. No pretenia interrogar-lo.

—No s’hi amoïni —va dir ell somrient—. M’agrada la gent que és directa quan parla. Estalvia temps.

—Als homes normalment els molesta que una dona els parli així.

—A mi no. Es podria dir que tinc debilitat per les dones fortes.

—Està casat amb una dona forta?

—Ho estava. Ara estic divorciat.

Rebecca va decidir que no n’havia de fer res.

—Estava a punt d’explicar-me qui s’oposa a la reforma.

—Uns quinze mil buròcrates que perdrien el poder i la feina; cinquanta mil funcionaris amb alts càrrecs al Partit Comunista que prenen gairebé totes les decisions, i Janos Kádár, que és el nostre dirigent des del 1956.

Rebecca va alçar les celles. Bíró es mostrava increïblement franc. Li va passar pel cap que potser els comentaris sincers de Bíró no eren totalment espontanis. Potser aquella conversa estava planificada?

—Té pensada alguna solució, Kádár? —va preguntar.

—Sí —va dir Bíró—. Per mantenir el nivell de vida dels obrers hongaresos, no para de demanar prestat als bancs occidentals, inclosos els alemanys.

—I com pagaran els interessos d’aquests préstecs?

—Aquesta és una bona pregunta —va dir Bíró.

Van arribar a l’alçada de l’hotel de Rebecca, a l’altre costat del carrer, davant del riu. L’home es va parar i es va repenjar a la barana del dic.

—Kádár és un personatge inamovible?

—No necessàriament. Sóc proper a un jove prometedor que es diu Miklós Németh.

«Ah», va pensar Rebecca, «aquí és on va a parar la conversa: vol que li digui al govern alemany discretament i informalment que Németh és el rival reformista de Kádár».

—Té trenta anys i és molt intel·ligent —va continuar Bíró—. Però temem que a Hongria passi com a la Unió Soviètica. Bréjnev va ser substituït per Andrópov i aquest per Txernenko. Sembla la cua per anar al vàter d’una residència de vells.

Rebecca va riure. Bíró li queia bé.

Bíró es va inclinar i li va fer un petó.

Rebecca no se’n va sorprendre. Pressentia que se sentia atret per ella. El que sí que la va sorprendre va ser l’excitació que li va produir el petó. El va correspondre amb entusiasme.

Després es va apartar. Li va posar les mans al pit i el va empènyer una mica. El va examinar sota el fanal. Cap home de cinquanta anys no semblava un adonis, però Frederik tenia una cara que desprenia intel·ligència i compassió, i capacitat de somriure amb murrieria davant de les ironies de la vida. Tenia els cabells grisos curts i els ulls blaus. Portava un abric blau fosc i una bufanda vermella brillant: conservadorisme amb un toc d’alegria.

—Per què et vas divorciar? —va preguntar.

—Vaig tenir una aventura i la meva dona em va deixar. Sóc culpable, ho sé.

—No —va dir Rebecca—. Jo també he comès errors.

—Me’n vaig penedir quan ja era massa tard.

—Fills?

—Dos, ja grans. M’han perdonat. La Marta s’ha tornat a casar i jo continuo solter. I tu, què?

—Em vaig divorciar del meu primer marit quan vaig descobrir que treballava per a l’Stasi. El meu segon marit es va lesionar saltant el Mur de Berlín. Va anar amb cadira de rodes però vam ser feliços durant vint anys. Va morir ara fa un any.

—Em sembla que et toca tenir una mica de bona sort.

—Potser sí. M’acompanyes a l’entrada de l’hotel, sisplau?

Van travessar el carrer. A la cantonada, on la llum del fanal era menys intensa, la va tornar a besar. A Rebecca encara li va agradar més que la primera vegada i va prémer el cos contra el d’ell.

—Passa la nit amb mi —va dir Bíró.

Estava temptada de fer-ho.

—No —va dir—. És massa aviat. Amb prou feines et conec.

—Però demà tornes a casa.

—Ho sé.

—Potser no ens tornarem a veure.

—Estic segura que sí, que ens tornarem a veure.

—Podries venir a casa meva. O jo podria pujar a la teva habitació.

—No, tot i que la teva persistència m’afalaga. Bona nit.

—Bona nit.

Es va girar.

—Vaig sovint a Bonn —va dir ell—. Hi serè d’aquí a deu dies.

Rebecca es va girar somrient.

—T’agradaria sopar amb mi? —va dir.

—M’encantaria —va dir Rebecca—. Truca’m.

—Entesos.

Va entrar al vestíbul de l’hotel, somrient.

Una tarda, Lili era a la casa de Berlín-Mitte quan Alice, la seva neboda, hi va anar en plena tempesta per buscar uns llibres. Malgrat les seves bones notes, Alice no havia estat admesa a la universitat, per culpa de la carrera clandestina de la seva mare com a cantant de temes de protesta. Tanmateix, Alice estava decidida a educar-se pel seu compte i als vespres, quan acabava el torn a la fàbrica, estudiava anglès. Carla tenia una petita col·lecció de novel·les en anglès heretades de l’àvia Maud. Lili li va obrir la porta, van pujar a la sala i van buscar els llibres juntes mentre la pluja repicava a les finestres. Eren edicions antigues, Lili s’imaginava que d’abans de la guerra. Alice va triar una col·lecció de novel·les de Sherlock Holmes. Lili calculava que seria la quarta generació que les llegiria.

—Hem sol·licitat permís per anar a l’Alemanya Occidental —va dir Alice.

Tota ella desprenia entusiasme juvenil.

—Hem? —va preguntar Lili.

—En Helmut i jo.

Helmut Kappel era el seu nòvio. Tenia vint-i-dos anys, o sigui que era un any més gran que ella, i estudiava a la universitat.

—Per algun motiu especial?

—He dit que volia visitar el meu pare a Hamburg. Els avis d’en Helmut viuen a Frankfurt. Però els Plum Nellie estan fent una gira mundial, i ens agradaria molt veure el meu pare a l’escenari. Potser podríem programar la visita perquè coincideixi amb l’actuació a Alemanya, si és que n’hi ha.

—Segur que n’hi haurà una.

—Creus que ens hi deixaran anar?

—Potser tindreu sort.

Lili no volia carregar-se el seu optimisme juvenil, però ho dubtava. A ella mateixa li havien denegat sempre el permís. Només permetien sortir molt poques persones, i les autoritats dubtarien que dues persones tan joves com Alice i Helmut tinguessin intenció de tornar.

Lili també ho dubtava. Alice havia parlat sovint amb il·lusió de viure a l’Alemanya Occidental. Com la majoria del jovent, volia llegir llibres i diaris sense censurar, veure pel·lícules i obres de teatre noves, i escoltar música, tant si era aprovada pel vell de setanta-dos anys que era Eric Honecker com si no. Si aconseguia sortir de l’Alemanya Oriental, per què havia de tornar?

—No ho sé, però gairebé totes les coses que van fer que posessin aquesta família a la llista negra van passar abans que jo nasqués —va dir—. No m’haurien de castigar a mi.

Lili, però, va pensar que Karolin, la mare d’Alice, continuava cantant aquelles cançons.

Va sonar el timbre i al cap d’un minut van sentir veus agitades al rebedor. Van baixar a mirar què passava i van trobar Karolin amb l’impermeable xop. Inexplicablement, portava una maleta. Carla, que era al seu costat al rebedor, li havia obert la porta amb un davantal sobre la roba de feina.

Karolin tenia la cara vermella i inflada de plorar.

—Mare… —va dir Alice.

—Que ha passat res? —va preguntar Lili.

—Alice, el teu padrastre m’ha deixat —va dir Karolin.

Lili es va quedar atònita. Odo Vossler? La sorprenia que el sòmines d’Odo tingués el valor de deixar la seva dona.

Alice va abraçar la seva mare, sense dir res.

—Quan ha estat? —va preguntar Carla.

Karolin es va eixugar el nas amb un mocador.

—M’ho ha dit fa tres hores. Vol el divorci.

«Pobra Alice, dos pares que la deixen», va pensar Lili.

—Però representa que els pastors no es divorcien —va dir Carla, tota indignada.

—També vol deixar el clergat.

—Verge santa.

Lili es va adonar que un terratrèmol havia sacsejat la família.

Carla va ser més pràctica.

—Val més que t’asseguis. Anem a la cuina. Alice, agafa l’abric de la teva mare i penja’l perquè s’eixugui. Lili, fes cafè.

Lili va posar aigua a bullir i va treure un pastís del rebost.

—Karolin, es pot saber què li passa, a l’Odo? —va preguntar Carla.

Karolin va mirar a terra.

—És… —Era evident que li costava de dir. Sense mirar ningú, va dir baixet—: L’Odo m’ha dit que s’ha adonat que és homosexual.

Alice va fer un xisclet.

—Quin daltabaix! —va exclamar Carla.

A Lili li va venir un record sobtat. Feia cinc anys, quan s’havien trobat tots a Hongria i Walli va conèixer Odo, va copsar una reacció sobresaltada a la cara del seu germà, breu però intensa. Havia intuït Walli la veritat sobre Odo en aquell moment?

La mateixa Lili sempre havia sospitat que l’amor d’Odo per Karolin no era una gran passió, sinó més aviat una missió cristiana. Lili no volia que cap home se li declarés per bondat. L’havia de desitjar tant que no pogués treure-li les mans de sobre: aquesta sí que era una bona raó per fer una proposició de matrimoni, pensava.

Karolin va aixecar el cap. Ara que l’horrible veritat havia sortit a la llum, va poder mirar Carla als ulls.

—Tampoc no és que sigui una sorpresa —va dir baixet—. M’ho imaginava.

—Com?

—Quan ens acabàvem de casar, hi havia un jove que es deia Paul, un noi molt guapo. El teníem a sopar un parell de dies a la setmana, i ells dos estudiaven la Bíblia a la sagristia i les tardes de dissabte feien llargues passejades pel parc Treptower. Potser no van fer mai res, Odo no és de la mena d’homes que enganyen. Però quan em feia l’amor, no sé per què, però sempre vaig creure que pensava en Paul.

—Què va passar? Com es va acabar?

Lili anava tallant el pastís mentre escoltava. Va servir els talls en plats. Ningú no en va menjar.

—No vaig saber mai què havia passat —va dir Karolin—. En Paul va deixar de venir a casa i d’anar a l’església. L’Odo no va explicar mai per què. Potser tots dos es van arronsar davant l’amor físic.

—Sent pastor, l’Odo deu haver sentit un conflicte terrible dins seu —va dir Carla.

—Sí. Quan no estic enfadada em sap molt de greu per ell.

—Pobre Odo.

—Però en Paul només va ser el primer d’una dotzena de nois, tots molt semblants, guapíssims i cristians creients.

—I ara?

—Ara l’Odo ha trobat l’amor veritable. S’ha desfet en disculpes amb mi, però està decidit a ser tal com és realment. Se’n va a viure amb un home que es diu Eugen Freud.

—I què farà?

—Vol ser professor a l’escola de teologia. Diu que és la seva vertadera vocació.

Lili va abocar l’aigua bullent sobre el cafè mòlt de la gerra. Ara que Odo i Karolin s’havien separat, li hauria agradat saber què sentiria Walli quan ho sabés. No es podia reunir amb Karolin i Alice per culpa del maleït Mur de Berlín, és clar. Però ho voldria? No s’havia compromès amb cap altra dona. A Lili li semblava que Karolin era la dona de la seva vida.

Però tot això era pura fantasia. Els comunistes havien decretat que no podien estar junts.

—Si l’Odo ha deixat l’església, no podràs continuar vivint en aquella casa —va dir Carla.

—És cert, no tinc casa.

—No diguis bestieses. Aquí sempre hi tindràs una casa.

—Sabia que ho diries —va dir Karolin, i va esclatar en plors.

Llavors va sonar el timbre.

—Ja obro jo —va dir Lili.

A la porta hi havia dos homes. Un d’ells portava uniforme de xofer i aguantava un paraigua per aixoplugar l’altre, que era Hans Hoffmann.

—Puc passar? —va dir Hans, però va entrar al rebedor sense esperar resposta.

Portava un paquet quadrat d’un pam i mig.

El xofer va tornar a la limusina Zil negra que hi havia aparcada davant la casa.

—Què vols? —va preguntar Lili amb repugnància.

—Parlar amb l’Alice, la teva neboda.

—Com sabies que era aquí?

Hans va somriure i no es va prendre la molèstia de contestar. L’Stasi ho sabia tot.

Lili va anar a la cuina.

—És en Hans Hoffman. Demana per l’Alice.

L’Alice es va aixecar, blanca de por.

—Porta’l a dalt, Lili —va dir Carla—, i queda’t amb ells.

Karolin es va mig aixecar de la cadira.

—Hauria d’anar amb ella.

Carla va posar una mà al braç de Karolin per retenir-la.

—No estàs en condicions d’enfrontar-te amb l’Stasi.

Karolin va acceptar el consell i es va tornar a asseure. Lili va aguantar la porta per a Alice, que va anar cap al rebedor. Les dues noies van pujar seguides de Hans.

Per pura educació, Lili va estar a punt d’oferir un cafè a Hans, però es va aturar a temps. Per ella es podia morir de set.

Hans va agafar el llibre de Sherlock Holmes que Alice havia deixat sobre la taula.

—Anglès —va comentar, com si això confirmés les seves sospites. Es va asseure, estirant els genolls dels pantalons de llana bona que duia per impedir que s’arruguessin. Va deixar el paquet quadrat a terra, al costat de la cadira, i va dir—: Així què t’agradaria visitar l’Alemanya Occidental, oi? Per què?

Hans era una persona influent. Lili no sabia ben bé quin càrrec tenia, però era més que un simple agent de la policia secreta. Feia discursos en assemblees nacionals i parlava amb la premsa. Tanmateix, no era prou important per deixar d’assetjar la família Franck.

—El meu pare viu a Hamburg —va dir Alice per respondre a la pregunta—. I la meva tieta Rebecca, també.

—El teu pare és un assassí.

—Això va passar abans que jo nasqués. Em castigueu a mi pel que va passar llavors? És aquesta la justícia comunista?

Hans va tornar a fer aquell cop de cap arrogant, com dient: «Ja m’ho pensava».

—Tens la llengua tan llarga com la teva àvia. Aquesta família no n’aprendrà mai.

—Hem après que el comunisme significa que uns funcionaris mesquins es poden revenjar de tothom, sense tenir en compte la justícia ni la llei —va dir Lili, furiosa.

—Et penses que parlant així em convenceràs perquè doni a l’Alice el permís per viatjar?

—Ja has pres una decisió —va dir Lili amb cansament—. L’hi negaràs. No hauries vingut per dir-li que l’acceptaves. Només vols alegrar-te de la seva desgràcia.

—En quin lloc dels escrits de Karl Marx diu que als estats comunistes els treballadors no tinguin dret a viatjar a altres països? —va intervenir Alice.

—Les restriccions són necessàries en la situació actual.

—No és veritat. Vull veure el meu pare. Tu m’ho impedeixes. Per què? Perquè pots i prou! Això no té res a veure amb el socialisme sinó amb la tirania.

Hans va fer una ganyota.

—Sou unes burgeses —va dir amb repugnància—. No suporteu que ningú tingui poder sobre vosaltres.

—Burgeses? —va fer Lili—. Jo no tinc un xofer uniformat que m’aguanta el paraigua per anar del cotxe a casa. I l’Alice tampoc. Només hi ha un burgès en aquesta sala, Hans.

Ell va agafar el paquet i el va donar a Alice.

—Obre’l —va dir.

Alice va arrencar el paper marró que l’embolicava. A dins hi havia l’últim àlbum dels Plum Nellie, La interpretació dels somnis. La cara se li va il·luminar.

Lili es preguntava quina una en duia de cap Hans.

—Per què no poses el disc del teu pare? —va dir Hans.

Alice va retirar el sobre blanc de la coberta acolorida. Després, amb el polze i un dit va estirar el disc negre de plàstic del sobre.

En va sortir en dos trossos.

—Sembla que s’ha trencat. Quina llàstima.

Alice es va posar a plorar.

Hans es va aixecar.

—Sé on és la porta —va dir, i se’n va anar.

Unter den Linden era l’ample bulevard que travessava el Berlín Est fins a la porta de Brandenburg. Amb un altre nom, el carrer continuava al Berlín Occidental a través del parc anomenat Tiergarten. Des del 1961, però, Unter den Linden acabava abruptament a la porta de Brandenburg, cegat pel Mur de Berlín. Des de la banda occidental, a la porta de Brandenburg es veia una tanca alta, lletja i gris verdosa, coberta de grafits i un rètol en alemany que deia:


ATENCIÓ

Esteu sortint del Berlín Oest



Rere la tanca hi havia la franja de la mort del Mur.

L’equip de gira dels Plum Nellie va muntar un escenari just davant d’aquesta tanca i va aixecar una potent paret d’altaveus encarada al parc. Seguint les instruccions de Walli, uns altaveus igual de potents estaven encarats a l’altra banda, al Berlín Est. Volia que Alice el sentís. Un periodista li va dir que el govern de l’Alemanya Oriental havia protestat pels altaveus.

—Digui’ls que si tiren a terra la seva paret, jo tiraré la meva —va dir Walli, i les seves paraules van sortir a tots els diaris.

En principi tenien pensat actuar a Hamburg, però Walli es va assabentar que Hans Hoffman havia trencat el disc d’Alice i, per tornar-s’hi, va demanar a Dave que reprogramessin el concert a Berlín, d’aquesta manera un milió d’alemanys orientals podrien sentir les cançons que Hoffman havia negat a Alice. A Dave, la idea el va entusiasmar.

Aquell dia tots dos miraven l’escenari des d’un lateral mentre milers de fans anaven arribant al parc.

—No haurem fet mai tant soroll —va comentar Dave.

—Sí, senyor —va dir Walli—. Vull que la meva guitarra se senti fins al maleït Leipzig.

—Te’n recordes d’aquells altaveus tan petits que tenien als estadis de beisbol? —va preguntar Dave.

—No ens sentia ningú… No ens sentíem ni nosaltres mateixos!

—Ara cent mil persones poden escoltar la música.

—És una mena de miracle.

Quan Walli va tornar al camerino, Rebecca l’esperava.

—Això és fabulós! —va exclamar ella.

—Hi deu haver cent mil persones.

Rebecca anava amb un home de cabells grisos, de la seva mateixa edat si fa no fa.

—Et presento el meu amic Fred Bíró —va dir.

Walli li va donar la mà.

—És un honor conèixer-te —va dir Fred.

Parlava l’alemany amb accent hongarès. Walli estava content. O sigui que la seva germana sortia amb un home als cinquanta-tres anys! Molt bé, sí, senyor. Semblava el seu tipus: intel·lectual però no gaire solemne. I ella semblava més jove, duia un pentinat a l’estil de la princesa Diana i un vestit morat.

La van fer petar una estona i després el van deixar sol perquè es preparés. Walli es va posar uns texans nets i una camisa vermella flamejant. Es va acostar al mirall per posar-se perfilador d’ulls, així la gent podia veure millor la seva expressió. Va recordar amb repugnància els temps que havia de dosificar-se les drogues amb compte: una petita quantitat que li permetés fer l’actuació i un bon xut després com a recompensa. No tenia cap temptació de reprendre els vells costums.

El van avisar que ja era l’hora de pujar a l’escenari. Es va reunir amb Dave, Buzz i Lew. Tota la família de Dave hi havia anat a desitjar-los sort: Beep, la seva dona; John Lee, el seu fill d’onze anys; Daisy i Lloyd, els pares de Dave, i fins i tot la seva germana Evie, tots molt cofois. Walli es va alegrar de veure’ls, però la seva presència li va recordar dolorosament que ell no hi tindria la família, entre l’auditori: ni Werner, ni Carla, ni Lili, ni Karolin, ni Alice no hi podrien anar.

Amb una mica de sort, però, l’escoltarien a l’altra banda del Mur.

El grup va pujar a l’escenari i la gentada va rugir per donar-los la benvinguda.

Unter den Linden estava de gom a gom, eren milers els fans dels Plum Nellie, grans i joves. Lili i la seva família, incloses Karolin, Alice i Helmut, el seu nòvio, hi eren des de primera hora del matí. Havien pres una posició propera a la barricada que la policia havia instal·lat per mantenir la gent a distància del Mur. A mesura que la gentada augmentava, el carrer adquiria un ambient de festival, els desconeguts es parlaven, compartien els pícnics i escoltaven cintes dels Plum Nellie en reproductors portàtils. Quan es va fer fosc, la gent va obrir ampolles de cervesa i de vi.

Llavors el grup va començar a tocar i la gent va embogir.

Els berlinesos de l’Est no veien res, fora dels quatre cavalls de bronze estirant el carro de la Victòria sobre l’arc. Però sentien la música forta i clara: la bateria de Lew, el baix ressonant de Buzz, la guitarra rítmica de Dave i les harmonies agudes, i, el millor de tot, la veu perfecta de baríton de Walli i l’acompanyament líric de la guitarra. Les cançons van sortir potents de les piles d’altaveus i van engrescar la gent, que es movia seguint el ritme i ballava. «És el meu germà», no parava de pensar Lili, «el meu germà gran, i canta per a tot el món». Werner i Carla estaven cofois. Karolin somreia i els ulls d’Alice brillaven.

Lili va aixecar el cap per mirar l’edifici del govern, que era a prop d’allà. En un petit balcó hi havia mitja dotzena d’homes amb corbata i abric fosc, ben visibles a la llum dels fanals. No ballaven. Un d’ells feia fotografies a la gent. Lili es va imaginar que eren de l’Stasi. Feien un registre de traïdors deslleials al règim de Honecker, que, arribats a aquell punt, era pràcticament tothom.

Mirant amb més atenció li va semblar que reconeixia un dels policies secrets. Era Hans Hoffman, n’estava gairebé segura. Era alt i una mica encorbat. Semblava que parlés amb ràbia, gesticulava amb el braç dret com si donés cops de martell. En una entrevista, Walli havia dit que volien tocar allà perquè als alemanys orientals no se’ls permetia escoltar els seus discos. Hans devia ser conscient que alguna cosa hi tenia a veure el disc trencat d’Alice amb aquell concert i aquella gentada. No era estrany que estigués furiós.

Lili va veure que Hans feia un gest de desesperació amb les mans i abandonava el balcó. Es va acabar una cançó i en va començar una altra. La gent cridava entusiasmada en reconèixer els primers acords d’un dels èxits més grans dels Plum Nellie. La veu de Walli es va sentir pels altaveus.

—Aquesta, la dedico a la meva filla.

I va cantar «I Miss Ya, Alicia».

Lili va mirar Alice. Les llàgrimes li lliscaven per la cara, però somreia.





57


La versió oficial deia que William Buckley, el ciutadà nord-americà segrestat al Líban per Hezbollah el 16 de març de 1984, era un funcionari polític de l’ambaixada dels Estats Units a Beirut. De fet era el director de la CIA en aquell país.

Cam Dewar coneixia Bill Buckley i el considerava una bona persona. Bill era un home prim que es vestia a Brooks Brothers, com molts conservadors. Tenia una tofa de cabells grisos abundants i cara d’ídol de cinema. Havia combatut a Corea i servit a les forces especials al Vietnam i va acabar la carrera militar amb el grau de coronel. Als anys seixanta va entrar a la Divisió d’Activitats Especials de la CIA; la divisió que perpetrava assassinats.

Bill tenia cinquanta-set anys i era solter. Segons els rumors que corrien per Langley, mantenia una relació a distància amb una dona que es deia Candance i vivia a Farmer, Carolina del Nord. Ella li escrivia cartes d’amor i ell li telefonava des d’arreu del món. Quan ell era als Estats Units, eren amants. O això deia la gent.

Com gairebé tothom a Langley, Cam estava indignat pel segrest i desesperat perquè alliberessin Bill. Però tots els intents de rescatar-lo havien fracassat.

I encara hi havia més males notícies. Un per un, tots els agents i informadors de Bill a Beirut van anar desapareixent. Bill devia haver cantat. Això significava que l’estaven torturant.

La CIA coneixia els mètodes de Hezbollah i es podia imaginar què li estaven fent, a Bill. Devia estar permanentment amb els ulls embenats, lligat de peus i mans i tancat en una capsa com un taüt, dia rere dia, setmana rere setmana. Després d’uns quants mesos així devia haver embogit. Segurament bavejava, balbucejava, tremolava, tenia els ulls perduts, i deixava anar crits de terror sobtats de tant en tant.

Per això Cam va saltar d’alegria quan li van parlar d’un pla d’acció contra els segrestadors.

El pla no va sortir de la CIA, sinó del conseller de Seguretat Nacional del president, Bud McFarlane. Entre el seu personal hi havia un agressiu tinent coronel dels marines anomenat Oliver North, més conegut com a Ollie. Un dels homes que North havia reclutat era Tim Tedder i va ser ell qui va explicar el pla de McFarlane a Cam.

Cam va portar de seguida Tim al despatx de Florence Geary. Tim era exagent de la CIA i un vell conegut de Florence. Duia els cabells tallats com si encara fos a l’exèrcit i aquell dia portava un conjunt de safari que era el vestit civil que més s’assemblava a un uniforme militar.

—Treballarem en col·laboració amb estrangers nacionalitzats —va explicar Tim—. Hi haurà tres equips, cada un de cinc homes. No seran empleats de la CIA, ni tan sols seran nord-americans. Però l’Agència els ensinistrarà, els equiparà i els finançarà.

Florence va assentir.

—I què faran, aquests equips? —va preguntar en un to neutral.

—La idea és atacar els segrestadors abans que actuïn —va dir Tim—. Quan sapiguem que planifiquen un segrest o un bombardeig, o qualsevol altre acte terrorista, ordenarem a un dels equips que intervingui i elimini els conspiradors.

—A veure si ens entenem —va dir Florence—. Aquests equips mataran els terroristes abans que cometin els crims.

Era evident que no estava tan entusiasmada com Cam amb el pla i aquest va tenir un mal presagi.

—Això mateix —va dir Tim.

—Només una pregunta… —va fer Florence—. Vosaltres dos us heu begut l’enteniment?

Cam estava ofès. Com podia posar-s’hi en contra, Florence?

—Sé que no és una manera de fer convencional… —va admetre amb indignació.

—Que no és convencional? —va interrompre Florence—. Segons les lleis de qualsevol país civilitzat això seria un assassinat. No hi ha un judici amb garanties, no hi ha presentació de proves i acabeu de reconèixer que les persones objectiu poden no haver fet res més que pensar en la possibilitat de cometre un delicte.

—De fet, no és un assassinat —va dir Cam—. Actuaríem com un policia que és el primer de disparar contra un delinqüent que l’apunta amb una pistola. Se’n diu defensa pròpia preventiva.

—Ara ets advocat, Cam?

—No és la meva opinió, és l’opinió de Sporkin.

Sporkin era l’assessor general de la CIA.

—Doncs l’Stan s’equivoca —va afirmar Florence—. Perquè ningú no ens apunta amb cap pistola. I no podem saber qui està a punt de cometre un acte terrorista. Al Líban no hem tingut mai una intel·ligència tan bona. Per tant, acabarem matant persones que creiem que estan preparant un acte terrorista.

—Potser podríem millorar la fiabilitat de la nostra informació.

—I la fiabilitat dels estrangers nacionalitzats? Qui formarà part d’aquests equips de cinc persones? Els canalles de Beirut? Mercenaris? La companyia de seguretat internacional Eurotrash? Com podem confiar-hi? Com els podem controlar? En canvi, tot el que facin serà responsabilitat nostra…, sobretot si maten persones innocents!

—No, no, l’operació la duran a terme terceres persones i no ens esquitxarà —va dir Tim.

—No crec que no ens esquitxi. La CIA els ensinistrarà, els equiparà i els finançarà. No heu pensat en les conseqüències de tot això?

—Menys segrestos i bombardejos.

—Com pots ser tan ingenu? Si ataquem així Hezbollah, et penses que es quedaran quiets i diran: «Apa, els nord-americans són més bèsties del que ens pensàvem, potser que ens oblidem del terrorisme». No, no. Es llançaran a la revenja amb tota la fúria. Al Pròxim Orient la violència està engendrant més violència, encara no te n’has adonat? Hezbollah va bombardejar els barracons dels marines a Beirut, per què? Segons el coronel Geraghty, que era el comandant dels marines en aquella època, va ser una reacció al metrallament per part de la Sisena Flota dels Estats Units de musulmans innocents al poble de Suq-al-Garb. Una atrocitat en porta una altra.

—O sigui que tu et plegaràs de braços i diràs que no s’hi pot fer res?

—No es pot fer res que sigui fàcil, la solució ha de ser política. Procurarem que la temperatura baixi, mirarem de contenir els dos bàndols i els farem seure a la taula de negociació, tantes vegades com calgui, encara que se n’aixequin mil vegades. No ens rendirem i, passi el que passi, no contribuirem que hi hagi una escalada de la violència.

—Crec que podem…

Però Florence no havia acabat.

—El nostre pla és criminal, no és pràctic, tindrà conseqüències polítiques catastròfiques al Pròxim Orient, i posarà en perill la reputació de la CIA, del president i dels Estats Units. Però això no és tot. Hi ha una altra cosa que el fa totalment inviable.

Va callar i va forçar Cam a fer la pregunta.

—Què?

—El president ens ha prohibit efectuar assassinats. Cap persona empleada pel govern dels Estats Units o que actuï en nom seu ha de participar en assassinats o conspirar per participar-hi. Ordre executiva 12.333. Ronald Reagan la va signar el 1981.

—Em sembla que ja no se’n recorda —va dir Cam.

Maria va quedar amb Florence Geary als magatzems Woodward & Lothrop, coneguts popularment com a Woodies, situats al centre de Washington. Havien quedat a la secció de llenceria. La majoria dels agents eren homes, i si algun els seguia, allà el veurien de lluny. Fins i tot el podien arrestar.

—Abans gastava la 34A —va dir Florence— i ara la 36C. Es pot saber què ha passat?

Maria va riure per sota el nas. Tenia quaranta-vuit anys i era una mica més gran que Florence.

—Apunta’t al club de dones de mitjana edat —va dir—. Sempre he tingut el cul gros, però els pits que eren petits i s’aguantaven sols. Ara necessito un bon apuntalament.

En dues dècades a Washington, Maria s’havia dedicat a cultivar els contactes. Aviat havia après que es podien aconseguir moltes coses —per a bé o per a mal!— mitjançant les relacions personals. Quan Florence havia entrat a la CIA com a secretària no l’havien preparat per ser una agent, com li havien promès; llavors, Maria, com a dona, hi havia empatitzat. Els contactes de Maria solien ser dones, sempre liberals. S’intercanviaven informació, les avisava de moviments amenaçadors dels opositors polítics i les ajudava discretament, sovint assignant més prioritat a projectes que altrament serien marginats pels homes, més conservadors. I els homes feien si fa no fa el mateix amb els seus congèneres.

Cada una va triar mitja dotzena de sostenidors i van anar als emprovadors. Era dimarts al matí i no hi havia ningú als emprovadors, estaven buits, però per si de cas, Florence va parlar en veu baixa.

—En Bud McFarlane s’ha presentat amb un pla que és una absoluta bogeria —va dir, tot descordant-se la brusa—. Bill Casey hi ha compromès la CIA —Casey, col·lega del president Reagan, era el director de la CIA—, i el president ha dit que sí.

—En què consisteix, aquest pla?

—A ensinistrar estrangers nacionalitzats al Líban perquè formin part d’esquadrons d’assassins i matin terroristes a Beirut. En diuen contraterrorisme preventiu.

Maria es va quedar de pedra.

—Però això és delicte, segons la llei d’aquest país. Si ho tiren endavant, McFarlane, Casey i Ronald Reagan seran assassins.

—Així és.

Les dues dones es van treure els sostenidors i es van mirar al mirall, l’una al costat de l’altra.

—Que ho veus? —va dir Florence—. Han perdut aquell missatge que deia: «Mira i demana».

—Els meus també.

Maria va pensar que hi va haver un temps que s’hauria mort de vergonya de fer allò al costat d’una blanca. Potser sí que les coses havien canviat.

Es van emprovar sostenidors.

—Ha informat Casey, els comitès d’Intel·ligència? —va preguntar Maria.

—No. Reagan ha decidit que només cal que informi el president i el vicepresident de cada comissió i els líders republicà i demòcrata del Congrés i el Senat.

Això explicava per què George Jakes no en sabia res, va deduir Maria. Reagan s’havia comportat astutament. Els comitès d’intel·ligència tenien una quota de membres liberals, per garantir que, si més no, es fessin algunes preguntes crítiques. Reagan havia trobat la manera de marginar els crítics i informar només els que sabia que li donarien suport.

—Un dels equips és ara mateix als Estats Units per participar en un curs d’ensinistrament de dues setmanes —va explicar Florence.

—O sigui que el pla ja està en marxa.

—Sí. —Florence es va mirar al mirall, duia uns sostenidors negres—. A en Frank el fa content que el pit m’hagi canviat. Sempre havia volgut una dona amb unes bones mamelles. Diu que anirà a l’església a donar gràcies a Déu.

Maria va riure.

—Tens un bon marit. Espero que li agradin aquests sostenidors.

—I tu, què? Qui lloarà la teva roba interior?

—Ja em coneixes, sóc una professional.

—Ho has estat sempre?

—Hi va haver un home, fa molt de temps, que va morir.

—Em sap greu.

—Gràcies.

—I des d’aleshores, ningú més?

Maria no va dubtar gaire.

—N’hi va haver un amb qui vaig estar a punt de casar-me. Mira, m’agraden els homes i m’agrada el sexe, però no estic disposada a deixar de banda la meva vida i convertir-me en un apèndix d’un home. El teu Frank evidentment ho entén, i tens sort, perquè no n’hi ha gaires que ho facin.

Florence va assentir.

—Ja ho pots ben dir, noia.

Maria va arrufar les celles.

—Què vols que faci amb això dels esquadrons d’assassins? —Li va passar pel cap que Florence podia ser una agent secreta, al capdavall, i podia haver descobert o imaginat que Maria havia filtrat informació a Jasper Murray. Volia que ho fes?

—Ara mateix no cal que facis res —va dir Florence, en canvi—. El pla és encara una idea estúpida que es pot tallar d’arrel. Només vull estar segura que algú que no pertany als serveis d’Intel·ligència n’està al cas. Si la cosa se sap i Reagan comença a mentir sobre els assassinats, com va fer Nixon amb les escoltes, almenys tu sabràs la veritat.

—Mentrestant, resem perquè no passi res.

—Amén.

—Hem seleccionat el primer objectiu —va dir Tim Tedder a Cam—. Anem pel peix gros.

—Fadlallah?

—El mateix.

Cam va assentir. Muhammad Hussein Fadlallah era un intel·lectual musulmà destacat i un gran aiatol·là. Als seus sermons cridava a la resistència armada contra l’ocupació israeliana del Líban. Hezbollah deia que s’inspirava en les seves paraules, només això, però la CIA estava convençuda que era el cervell de la campanya de segrestos. Cam s’alegraria de saber que era mort.

Tim i Cam estaven asseguts al despatx d’aquest a Langley. A la taula tenia emmarcada una fotografia d’ell amb el president Nixon, conversant animadament. Langley era un dels pocs llocs on algú encara podia enorgullir-se d’haver treballat per a Nixon.

—Té pensat fer més segrestos, en Fadlallah? —va preguntar Cam.

—El Papa té pensat fer més baptismes? —va contestar Tim.

—I l’equip? S’hi pot confiar? Estan sota control?

Les objeccions de Florence Geary havien estat rebutjades, però els seus dubtes no eren estúpids i ara Cam recordava perfectament les seves paraules.

Tim va sospirar.

—Cam, si fossin persones fiables i responsables que respectessin l’autoritat legítima, no estarien disponibles per llogar-se com a assassins a sou. Són tan fiables com poden ser aquesta mena de persones. I de moment els tenim més o menys sota control.

—Bé, almenys no els financem. Vaig obtenir els diners dels saudites…, tres milions de dòlars.

Tim va alçar les celles.

—Molt ben pensat.

—Gràcies.

—Ens podem plantejar posar tot el projecte sota control de la intel·ligència saudita, així estarem en millors condicions de negar-ho tot, arribat el cas.

—Bona idea. Però de tota manera necessitarem una versió de tapadora, després d’assassinar Fadlallah.

Tim s’ho va rumiar un moment.

—En responsabilitzem Israel.

—Sí.

—Tothom estarà disposat a creure que el Mossad hagi fet una cosa així.

Cam va arrufar les celles, inquiet.

—Em continua preocupant. M’agradaria saber exactament com ho pensen fer.

—És millor que no ho sàpigues.

—Ho he de saber. Em sembla que aniré al Líban, per veure-ho de més a prop.

—Si hi vas —va dir Tim—, vés molt amb compte.

Cam va llogar un Toyota Corolla blanc al centre de Beirut, i va anar cap al sud, al barri majoritàriament musulmà de Bir el-Abed. Era una selva d’edificis de pisos de formigó espantosos, esquitxada de belles mesquites, cada una rodejada d’una gran esplanada, com si fossin estranys espècimens d’arbres amorosament tractats en una clariana enmig d’un bosc atapeït de pins. El país podia ser pobre, però als seus carrers estrets el trànsit era dens, i una multitud assetjava les botigues i les parades a l’aire lliure. Feia calor i el Toyota no tenia aire condicionat; Cam, però, va conduir amb les finestres tancades, temorós del contacte amb la rebel població.

Ja hi havia estat, al barri, en una altra ocasió, acompanyat per un guia de la CIA, i de seguida va trobar el carrer on vivia l’aiatol·là Fadlallah. Cam va passar a poc a poc per davant de l’edifici i després va fer la volta a l’illa i va aparcar a uns noranta metres de la casa, a l’altre costat del carrer.

Al mateix carrer hi havia altres edificis de pisos, un cinema i, el més important, una mesquita. Cada tarda a la mateixa hora, Fadlallah anava caminant a la mesquita a fer les pregàries.

Durant el desplaçament el matarien.

«Que ningú no la cagui, sisplau», va pensar Cam.

Al curt tram de carrer que Fadlallah havia de recórrer hi havia cotxes aparcats morro contra cul. Un d’aquells cotxes duia una bomba. Cam no sabia quin.

En algun lloc, a prop, atent com Cam, esperant l’aiatol·là, hi havia amagat l’home que la faria detonar. Cam va escrutar els cotxes i les finestres de les cases properes. No va detectar el detonador. Això era bo. L’assassí estava ben amagat, com havia de ser.

Els saudites havien assegurat a Cam que no moriria cap vianant. Fadlallah sempre estava envoltat de guardaespatlles —potser alguns d’ells sí que resultarien ferits—, que sempre mantenien la gent allunyada del seu líder.

Cam no creia que els efectes de la bomba es poguessin preveure amb tanta precisió, i de vegades els civils sortien perjudicats en una guerra, com ara les dones i nens japonesos morts a Hiroshima i Nagasaki. Els Estats Units havien estat en guerra amb el Japó, és clar, i amb el Líban no ho estava, però Cam es va dir que es podia aplicar el mateix principi. «Si algun transeünt acabava ferit, el fi justifica els mitjans», va pensar.

Amb tot, el va alarmar la quantitat de vianants que hi havia. Un cotxe bomba era efectiu en emplaçaments solitaris; en aquell carrer, un tirador amb un rifle de gran precisió hauria estat una solució millor.

Però era massa tard.

Va mirar el rellotge. Fadlallah anava amb retard. Això era inquietant. Cam hauria volgut que s’afanyés.

Hi havia moltes dones i noies al carrer i Cam no entenia per què, però va deduir que sortien de la mesquita. Hi devien haver celebrat alguna cerimònia especial per a dones, l’equivalent musulmà a una reunió de mares. Malauradament omplien el maleït carrer. L’esquadró hauria d’avortar l’explosió.

Ara Cam desitjava que Fadlallah s’endarrerís encara més.

Va escodrinyar el paisatge urbà una altra vegada, mirant d’identificar l’home que tenia amagat un mecanisme de detonació operat per ràdio. Li va semblar que el veia: davant de la mesquita, a tres-cents metres, a la finestra d’una primera planta. Cam no hauria distingit l’home si no hagués estat pel sol de tarda, que, baixant pel cel d’occident, havia fet canviar la direcció de les ombres, posant al descobert la figura. Cam no podia copsar les faccions de l’home, però en reconeixia el llenguatge corporal: tens, ben posicionat, a l’espera, espantat, agafant alguna cosa fort amb les mans, que podia ser un transistor amb una gran antena retràctil, si no fos que ningú no s’aferra a un transistor com si l’hi anés la vida.

Continuaven sortint dones de la mesquita, algunes amb hijab al cap, altres amb l’abaia que les tapava de dalt a baix. Van omplir les voreres dels dos costats del carrer. Cam esperava que tota aquella gent escampés la boira.

Va mirar l’edifici on vivia Fadlallah i, horroritzat, va veure que l’aiatol·là en sortia, envoltat de sis o set homes.

Fadlallah era un home gran, més aviat baix, amb una barba blanca llarga. Portava un barret negre rodó i una túnica blanca. El seu rostre parlava d’un home eixerit i intel·ligent que somreia lleugerament en sentir alguna cosa que el seu company deia quan sortien de l’edifici.

—No —va dir Cam en veu alta—. Ara no. Ara no!

Va mirar el carrer. Les voreres continuaven plenes de dones i noies, que reien, enraonaven, somreien i gesticulaven amb l’alleujament que senten les persones en sortir d’un lloc sagrat i tornar a la vida mundana, amb la il·lusió del vespre que els espera: sopar, conversa, diversió, família i amics.

Només que algunes d’aquelles dones moririen.

Cam va baixar ràpidament del cotxe.

Va dirigir uns gestos frenètics cap a la finestra de l’edifici on s’amagava l’home del detonador, però ell no va reaccionar. No era estrany: Cam era massa lluny i l’home estava concentrat en Fadlallah.

Cam va mirar l’altre costat del carrer. Fadlallah s’allunyava de Cam i es dirigia a la mesquita i a l’amagatall de l’assassí a pas lleuger. L’explosió trigaria uns segons a produir-se.

Cam va anar apressat a l’edifici, però avançava lentament per culpa de la multitud, que li dirigia mirades encuriosides i hostils: un nord-americà mirant d’avançar entre una munió de dones musulmanes. Va arribar a l’altura de Fadlallah i va veure que un dels guardaespatlles l’assenyalava mentre parlava un company seu. No trigaria gaire a acostar-se-li algú.

Va continuar avançant, oblidant qualsevol precaució. A cinquanta metres de l’edifici es va aturar, va cridar i va gesticular cap a l’assassí a la finestra. Ara el veia clarament, era un àrab jove amb una barba esclarissada i l’expressió aterrida.

—No ho facis! —va cridar Cam, conscient que posava en perill la seva vida—. Avorta-ho, avorta-ho! Per l’amor de Déu, avorta-ho!

Algú el va agafar per les espatlles i va dir alguna cosa agressiva en àrab.

Llavors hi va haver una tremenda explosió.

Cam va caure de cara.

No tenia alè i estava adolorit, com si li haguessin colpejat l’esquena amb un tauló. Li feia mal el cap. Sentia crits, homes que renegaven i el soroll de la runa caient. Es va girar, panteixant, i va maldar per aixecar-se. Era viu, i li semblava que no estava greument ferit. Un àrab estava estirat immòbil als seus peus, potser era la persona que l’havia agafat per les espatlles. L’home havia entomat la força de l’explosió i el seu cos havia estat un escut per a Cam.

Va mirar a l’altra banda del carrer.

—Déu meu senyor —va dir.

Hi havia cossos pertot arreu, espantosament retorçats, ensangonats i mutilats. Els que no eren a terra estirats, trontollaven, es tapaven ferides, cridaven i buscaven persones estimades. La roba baldera típica del Pròxim Orient d’algunes dones havia volat i estaven mig nues enmig de la crua obscenitat d’una mort violenta.

Les façanes de dos edificis de pisos estaven destruïdes i continuaven caient maons i objectes al carrer i enormes trossos de formigó però també cadires i televisors. Alguns edificis cremaven. El carrer estava ple de cotxes destrossats, com si tots els vehicles haguessin caigut de les altures i haguessin aterrat de qualsevol manera.

Cam es va adonar immediatament que la bomba era massa potent.

A l’altre costat del carrer va veure la barba blanca i el barret negre de Fadlallah, a qui els guardaespatlles empenyien apressadament cap a l’edifici. N’havia sortit il·lès.

La missió havia fracassat.

Cam va observar consternat la matança. Quantes persones havien mort? Cinquanta, seixanta, potser fins i tot setanta. I hi havia centenars de ferits.

Havia de marxar d’allà. Al cap de pocs segons la gent es començaria a preguntar qui ho havia fet. Per molt que tingués ferides a la cara i el vestit estripat, es veia que era nord-americà. Se n’havia d’anar abans que a algú se li acudís venjar-se’n allà mateix.

Va córrer cap al cotxe. Totes les finestres estaven esmicolades però no semblava malmès. En va obrir la porta. El seient estava ple de vidres trencats. Es va treure l’americana i la va fer servir per netejar-lo. Després, per si se n’havia descuidat algun, va plegar l’americana i la va posar sobre el seient. Va pujar al cotxe i va ficar la clau al contacte.

Es va engegar.

Va sortir, va fer un gir de noranta graus i es va allunyar d’aquell lloc.

Va recordar llavors les paraules de Florence Geary, que en aquell moment li havia semblat histèricament exagerada: «Segons les lleis de qualsevol país civilitzat, és un assassinat», havia dit.

Però no era només assassinat. Era assassinat en massa.

El president Ronald Reagan n’era culpable.

I també Cam Dewar.

En la tauleta auxiliar de la sala, Jack feia un trencaclosques amb Maria, la seva padrina, i George, el seu pare, els mirava. Era diumenge a la tarda i estaven a casa de Jacky Jakes, al comtat de Prince George. Havien anat plegats a l’església evangèlica de Bethel, després havien menjat les costelles de porc marinades i amb salsa de ceba de Jacky, i mongetes. En acabat, Maria havia tret el trencaclosques meticulosament triat perquè no fos ni massa fàcil ni massa difícil per a un nen de cinc anys. Aviat marxaria i George acompanyaria Jack a casa de Verena. Després George passaria un parell d’hores a la taula de la cuina amb els seus documents i prepararia la feina de la setmana al Congrés.

Aquell era un moment de quietud, en què cap compromís era important. La claror de la tarda queia sobre els dos caps inclinats sobre el trencaclosques. Jack seria guapo, pensava George. Tenia un front ample, els ulls ben separats, el nas pla i graciós, una boca somrient i una barbeta ben formada, tot ben proporcionat. La seva expressió ja manifestava el seu caràcter. Estava totalment abstret en el trencaclosques; quan ell o Maria col·locaven correctament una peça somreia amb satisfacció i la seva carona s’il·luminava. George no havia conegut mai res tan fascinant i commovedor, el creixement del seu fill, l’aprenentatge diari d’un nou coneixement, nombres i lletres, mecanismes i persones. Veure Jack corrent, saltant i llançant una pilota era com un miracle, però a George encara el meravellava més la seva expressió d’absoluta concentració. Li feia venir llàgrimes d’orgull, de gratitud i de veneració.

També estava agraït a Maria. Els anava a veure una vegada al mes, sempre portava un regal al seu fillol, passava estona al seu costat, llegint-li amb paciència, parlant-hi o jugant. Maria i Jacky havien donat estabilitat a Jack enfront del trauma del divorci dels seus pares. Feia un any que George havia marxat de la casa conjugal i Jack ja no es despertava a la nit plorant. De mica en mica, s’anava acostumant a la nova manera de viure, encara que George no pogués evitar el temor pels possibles efectes que la separació dels seus pares podria tenir a llarg termini.

Van acabar el trencaclosques. Van cridar Jacky perquè admirés la feina feta i després l’àvia es va endur Jack a la cuina per donar-li un got de llet i una galeta.

—Gràcies per tot el que fas per en Jack, Maria. Ets la millor padrina del món —va dir George.

—No és cap sacrifici —va dir ella—. És un goig passar estones amb ell.

Maria en faria cinquanta l’any vinent. No tindria mai fills. Tenia nebots a Chicago, però el principal destinatari del seu amor maternal era Jack.

—T’he d’explicar una cosa —va dir Maria—. És important.

Es va aixecar i va tancar la porta de la sala. George estava expectant.

Maria es va tornar a asseure.

—Aquell cotxe bomba que va esclatar a Beirut d’abans d’ahir… —va dir.

—Quina cosa més bèstia —va interrompre George—. Va matar vuitanta persones i en va ferir dues-centes, la majoria dones.

—La bomba no la van posar els israelians.

—Ah, no? Qui la va posar, doncs?

—Nosaltres.

—Que t’empatolles!

—Va ser una iniciativa contraterrorista del president Reagan. Els autors són libanesos, però l’ensinistrament, el finançament i el control anava a càrrec de la CIA.

—Déu meu. Però si el president està obligat per llei a informar el meu comitè de les accions encobertes!

—Em sembla que descobriràs que en va informar el president i el vicepresident.

—És espantós —va dir George—. I n’estàs molt segura.

—M’ho va dir un càrrec important de la CIA. Molts veterans de l’agència estaven en contra d’aquest programa però el president hi insistia i Bill Casey el va imposar.

—En què van pensar? —va dir George, incrèdul—. Han perpetrat un assassinat en massa!

—Estan obsessionats a posar fi als segrestos. Creuen que Fadlallah n’és el cervell. El volien eliminar.

—I l’han cagat.

—Ja ho pots ben dir.

—Això s’ha de saber.

—És el que penso.

Va entrar Jacky.

—El nostre homenet està a punt per anar a casa de la seva mare.

—Ara hi vaig. —George es va posar dret—. Entesos —va dir a Maria—. Me n’encarrego jo.

—Gràcies.

George i Jack van pujar al cotxe, que a poc a poc va anar avançant pels carrers de la urbanització cap a la casa de Verena. El Cadillac color bronze de Jasper Murray era a l’entrada, al costat del Jaguar vermell de Verena. Millor, això significava que Jasper hi era.

Verena va sortir a la porta amb una samarreta negra i uns texans descolorits. George va entrar i Verena es va endur Jack a la banyera. Jasper va sortir de la cuina.

—He de parlar amb tu, si pot ser —va dir George.

—I tant —va dir Jasper, tot i que semblava recelós.

—Podem anar a… —George va estar a punt de dir «el meu estudi», però es va corregir a temps—, l’estudi.

—D’acord.

George va sentir una fiblada de dolor al cor en veure la màquina d’escriure de Jasper sobre la que havia estat la seva taula. Al costat hi havia una pila de llibres de referència per a un periodista: Qui és qui als Estats Units, Atles del Món, Enciclopèdia Pears, L’almanac dels polítics nord-americans.

L’estudi era una habitació petita amb una sola butaca. Cap dels dos no volia seure a la cadira de darrere la taula. Després d’un moment incòmode d’indecisió, Jasper va agafar la cadira i la va col·locar davant de la butaca; llavors van seure.

Sense anomenar-la, George li va explicar el que li havia dit Maria. Mentre parlava, en el fons del cervell no entenia per què Verena havia preferit Jasper més que no pas ell. A parer de George, Jasper tenia un punt d’egoisme despietat. George ho havia preguntat a la seva mare. «En Jasper és una estrella de la televisió li va respondre. El pare de la Verena és una estrella de cinema. Ella va treballar set anys amb Martin Luther King, que era l’estrella del moviment dels drets civils. Potser necessita que el seu home sigui una estrella. Però com vols que ho sàpiga jo?».

—Això és dinamita pura —va dir Jasper quan George va acabar d’explicar tota la història—. N’estàs segur, de la teva font?

—És la mateixa font que em va proporcionar l’altra informació que et vaig anar donant. Completament fiable.

—Això converteix el president Reagan en un assassí en massa.

—Sí —va dir George—. Ja ho sé.





58


Aquell diumenge, mentre Jacky, George, Maria i el petit Jack cantaven a l’església «Shall We Gather at the River», Konstantin Txernenko moria a Moscou.

Era un quart i cinc de vuit del vespre, hora moscovita. Dimka i Natàlia eren a casa, menjant una sopa de fesols amb la seva filla Kàtia, una col·legiala de quinze anys, i amb el fill de Dimka, Grixa, estudiant universitari de vint-i-un. El telèfon va sonar a dos quarts de vuit. Natàlia el va agafar. Així que va respondre: «Hola, Andrei», Dimka va imaginar què havia passat.

Txernenko es moria des del dia que l’havien proclamat cap del Soviet Suprem, tot just feia tretze mesos. Havia ingressat a l’hospital amb cirrosi i emfisema, i tot Moscou esperava amb ànsia que morís. Natàlia havia subornat Andrei, un dels infermers de l’hospital, perquè li truqués així que Txernenko exhalés l’últim sospir. Tan bon punt va penjar el telèfon, va confirmar la bona nova.

—S’ha mort —va dir.

S’obria aleshores un moment d’esperança. Per tercera vegada en menys de tres anys, moria un decadent líder conservador. Un cop més es presentava una oportunitat perquè entrés un dirigent jove que convertís la Unió Soviètica en la mena de país que Dimka anhelava per a Grixa i Kàtia, i per als néts que criarien. Però aquesta esperança ja havia estat truncada en dues ocasions anteriors. Es tornaria a frustrar?

Dimka va enretirar el plat a un costat.

—Hem d’actuar de seguida —va dir—. La successió es decidirà en les pròximes hores.

Natàlia va assentir amb el cap.

—La clau és qui presidirà la pròxima reunió del Politburó —va dir ella.

Dimka va pensar que Natàlia tenia raó. A la Unió Soviètica les coses funcionaven d’aquesta manera.

Així que un aspirant agafés la davantera, ningú no apostaria per cap altre contrincant.

Mikhaïl Gorbatxov era el segon secretari i, per tant, el successor oficial de l’últim president. No obstant això, la vella guàrdia comunista es va oposar rotundament al nomenament de Gorbatxov; ells hi volien Viktor Grixin, president del partit a la regió de Moscou, de setanta anys i gens reformista. Gorbatxov va guanyar la cursa només per un vot de diferència.

Dimka i Natàlia van aixecar-se de taula i se’n van anar a l’habitació, no volien parlar-ne davant dels fills. Dimka era a la finestra, contemplant els llums de Moscou, mentre Natàlia seia a la punta del llit. No tenien gaire temps.

—Ara amb Txernenko mort —va dir Dimka—, hi ha exactament deu membres de ple dret del Politburó, incloent-hi Gorbatxov i Grixin. —Els membres de ple dret eren el nucli dur del poder soviètic—. I segons els meus càlculs, es divideix en dues parts iguals: tant Gorbatxov com Grixin tenen quatre partidaris.

—Però no tots són a Moscou —va assenyalar Natàlia—. Dos homes de Grixin són fora: Txerbitski és als Estats Units, i Kunajew és a casa, al Kazakhstan, a cinc hores amb avió.

—I un dels homes de Gorbatxov, Vorotníkov, és a Iugoslàvia.

—Tot i això, encara tenim una majoria de tres contra dos, si més no per unes hores.

—Gorbatxov ha de convocar els membres de ple dret a una reunió aquesta mateixa nit. Li suggeriré que al·legui que és per organitzar els funerals. Com que ell haurà convocat la reunió, la presidirà ell mateix i automàticament semblarà que hagi de presidir totes les altres reunions. Així, al final, s’acabarà convertint en el màxim dirigent.

Natàlia va arrufar les celles.

—Tens raó, però m’agradaria deixar-ho ben lligat. No vull que demà arribin els absents i diguin que s’ha de reobrir el debat perquè ells no hi eren.

Dimka va quedar una estona pensarós.

—Doncs no sé què més hi podem fer.

Llavors des del telèfon de l’habitació va trucar a Gorbatxov, que ja sabia que Txernenko havia mort; ell també tenia els seus espies. El segon secretari va coincidir amb Dimka que s’havia de convocar una reunió urgent.

Dimka i Natàlia es van armar d’uns generosos abrics d’hivern i de botes robustes, i van dirigir-se al Kremlin amb cotxe.

Al cap d’una hora, els homes més poderosos de la Unió Soviètica es reunien a la Sala del Presídium. Dimka encara estava preocupat. El grup de Gorbatxov necessitava donar un cop mestre que el propulsés a un lideratge de manera irrevocable.

Just abans de la reunió, Gorbatxov va agafar tothom desprevingut.

—Viktor Vassiliévitx —va dir en to solemne mentre s’atansava al seu màxim rival, Viktor Grixin—, t’agradaria presidir la reunió?

Dimka, que era prou a prop per sentir-lo, no se’n sabia avenir. Què punyetes pretenia, Gorbatxov? Assumir la derrota?

Però Natàlia, que era just al costat de Dimka, reia amb aire victoriós.

«Magistral!», va fer sufocant l’emoció. «Per més que proposi Grixin per presidir la reunió, els altres el rebutjaran. És una oferta falsa, un regal enverinat».

Grixin s’ho va rumiar una estona i va arribar a la mateixa conclusió.

—No, camarada —va respondre—. Aquesta reunió l’hauries de presidir tu.

I aleshores Dimka es va adonar, amb una alegria embriagadora, que Gorbatxov havia atrapat la presa. Ara que Grixin havia declinat l’oferta, li resultaria més complicat canviar d’idea i reclamar la presidència l’endemà, quan arribessin els seus partidaris. Qualsevol proposta de concedir la presidència a Grixin toparia amb l’argument que prèviament havia rebutjat el càrrec. I si Grixin rebatia aquest argument quedaria com un cagadubtes.

Per tant, va concloure Dimka amb un gran somriure, Gorbatxov esdevindria el nou líder de la Unió Soviètica.

I tal dit, tal fet.

Tània va tornar a casa frisosa d’explicar a Vassili el seu pla.

Feia més o menys dos anys que vivien junts extraoficialment. No estaven casats: si formalitzessin un matrimoni legal mai no els deixarien sortir de la Unió Soviètica junts. I estaven decidits a marxar del bloc soviètic. Tots dos se sentien atrapats. Tània continuava escrivint articles per a la TASS que obeïen servilment les directrius del partit. Vassili era el cap de guionistes d’un programa televisiu en què herois de mandíbula quadrada del KGB burlaven uns descerebrats espies nord-americans. I tots dos desitjaven amb delit dir al món que Vassili era l’aclamat novel·lista Ivan Kuznétsov, l’últim llibre del qual, Geriatria —una sàtira despietada de Bréjnev, Andrópov i Txernenko— era en aquells moments un èxit de vendes a Occident. De vegades, Vassili deia que el que comptava era haver escrit la veritat sobre la Unió Soviètica en relats que es llegien arreu del món. Però Tània sabia que Vassili també volia rebre el reconeixement per la feina feta i sentir-se’n orgullós, en lloc d’haver d’ocultar temorosament la seva obra com si fos una perversió secreta.

Així i tot, per més que Tània sentís un entusiasme desenfrenat, es va prendre la molèstia d’engegar la ràdio de la cuina abans de desplegar els llavis. En realitat no creia que tinguessin micròfons al pis, però era un vell costum, i no valia la pena arriscar-se.

El comentarista de la ràdio narrava la visita de Gorbatxov i la seva dona a una fàbrica de pantalons texans de Leningrad. Tània va copsar de seguida el significat de la visita. Els anteriors líders soviètics havien visitat plantes d’acer i drassanes. Gorbatxov, en canvi, lloava els béns de consum. «Els fabricants soviètics han de ser tan bons com els occidentals», deia sempre, cosa que ni tan sols com a somni impossible s’havien plantejat els seus predecessors.

I el dirigent soviètic s’havia fet acompanyar per la seva esposa. A diferència de les dones dels anteriors líders, Raïssa no era un mer apèndix del seu marit. Era atractiva i vestia bé, com la primera dama dels Estats Units. I també era intel·ligent: havia estat professora d’universitat fins que el seu marit va esdevenir primer secretari.

Per a Tània, tot això eren gestos esperançadors però marcadament simbòlics. Depenia d’Occident que fossin profitosos o no. Si els alemanys i els nord-americans reconeixien la liberalització de la Unió Soviètica i treballaven per estimular el canvi, potser aleshores Gorbatxov aconseguiria alguna cosa. Però si els falcons de Bonn i Washington ho veien com una debilitat, i iniciaven moviments amenaçadors o agressius, l’elit dirigent soviètica es tornaria a replegar dins la closca del comunisme ortodox i de l’ús excessiu de la força militar. En aquest cas, Gorbatxov acompanyaria Kossiguin i Khruixtxov al cementiri dels reformistes fracassats del Kremlin.

—Hi ha un congrés de guionistes a Nàpols —va dir Tània a Vassili, amb el mormoleig de la ràdio de fons.

—Ah! —Vassili va copsar de seguida la importància d’aquesta frase. La ciutat de Nàpols tenia un govern comunista elegit a les urnes.

Tots dos van seure al sofà.

—Volen convidar escriptors del bloc soviètic per demostrar que Hollywood no és l’únic lloc on es fan programes de televisió.

—Evidentment.

—Tu ets el guionista de telenovel·les de més èxit de la Unió Soviètica. Hi hauries d’anar.

—El Sindicat d’Escriptors és qui tria els afortunats.

—Evidentment, seguint les recomanacions del KGB.

—Creus que tinc alguna possibilitat?

—Demanaré a en Daniïl que m’hi enviï a mi, a cobrir el congrés per a la TASS.

—I aleshores tots dos serem en un món lliure.

—Sí.

—I després, què?

—No tinc previstos tots els detalls, però aquesta hauria de ser la part més fàcil. Des de l’habitació de l’hotel podem trucar a l’Anna Murray, a Londres. Quan sàpiga que som a Itàlia agafarà el primer avió que trobi. Esquivarem els escortes del KGB i anirem amb ella a Roma. Explicarà al món que Ivan Kuznétsov és en realitat Vassili Iénkov, i que ell i la seva parella demanen asil polític a la Gran Bretanya.

Vassili guardava silenci.

—I creus que això passarà de debò? —va preguntar gairebé com un nen que es planteja la versemblança d’un conte de fades.

Tània li va agafa les mans.

—No ho sé —va respondre—. Però ho vull intentar.

Dimka disposava d’un gran despatx al Kremlin, amb un ampli escriptori, dos telèfons, una petita taula de reunions i dos sofàs davant d’una llar de foc. A la paret penjava un quadre de grans dimensions d’un pintor soviètic famós: La mobilització contra Iudénitx a la factoria de Maquinària Putílov.

Aquell dia rebia Frederik Bíró, un ministre hongarès d’idees progressistes. Tenia dos o tres anys més que Dimka, però seia al sofà amb cara esporuguida. Va demanar a la secretària de Dimka un got d’aigua.

—Sóc aquí per rebre una allisada? —va dir adreçant-li un somriure de circumstàncies.

—Per què m’ho pregunta?

—Sóc dels qui pensen que el comunisme hongarès s’ha estancat. Això no és cap secret.

—No tinc cap intenció de cridar-li l’atenció ni per això ni per cap altra cosa.

—Aleshores m’ha citat per felicitar-me?

—Tampoc. Suposo que vostè i els seus camarades configuraran el nou règim d’Hongria així que mori o dimiteixi János Kádár, i els desitjo sort, però no l’he fet cridar per dir-li això.

Bíró va deixar el got d’aigua sense ni tastar-lo.

—Ara sí que tinc por.

—De seguida veurà que la seva inquietud està fora de lloc. Ha de saber que la prioritat de Gorbatxov és reactivar l’economia soviètica retallant en despesa militar i produint més béns de consum.

—Un bon pla —va dir Bíró amb cautela—. A molts hongaresos els agradaria fer el mateix.

—L’únic problema que tenim és que no funciona. O, per ser més exactes, que no funciona prou de pressa, la qual cosa és més o menys el mateix. La Unió Soviètica ha fet fallida, és insolvent, està arruïnada. La caiguda del preu del petroli és la causa més immediata de la crisi, però el problema de fons és el mal comportament de l’economia planificada. I la situació és massa greu per salvar-la cancel·lant les comandes de míssils i fabricant més pantalons texans.

—Quina és la solució?

—No enviarem més subvencions.

—A Hongria?

—Ni a cap estat de l’Europa de l’Est. L’economia d’aquests països no els permet mantenir el seu nivell de vida. L’hem finançat nosaltres venent-los petroli i altres matèries primeres per sota dels preus de mercat, i comprant-los les manufactures que ningú més no vol.

—Té tota la raó —va reconèixer Bíró—. Però és l’única manera de mantenir el poble callat i el Partit Comunista al poder. Si el nivell de vida baixa, no trigaran a posar en qüestió el règim.

—Ja ho sé.

—I què hem de fer, doncs?

Dimka va arronsar les espatlles a dretcient.

—No és problema meu, és el seu problema.

—Que és el nostre problema? —va fer Bíró amb incredulitat—. De què m’està parlant?

—Vull dir que vostès han de trobar la solució, no nosaltres.

—I si al Kremlin no li agrada la solució que trobem?

—Tant és —va dir Dimka—. No ens hi posarem.

Bíró se’l mirava amb menyspreu.

—Vol dir que s’han acabat els quaranta anys de domini soviètic a l’Europa de l’Est i que a partir d’ara som països independents?

—Això mateix.

Bíró va mirar Dimka severament una llarga estona.

—No m’ho crec —va dir a l’últim.

Tània i Vassili van anar a l’hospital a visitar la tieta de Tània, la científica física Zoia, que amb setanta-quatre anys patia un càncer de mama. Com a dona de general, tenia una habitació privada, però, només s’hi permetia l’entrada de dues visites, de manera que Tània i Vassili esperaven a fora amb altres membres de la família.

Al cap de poc va sortir l’oncle Volódia, agafat de la mà de Kótia, el seu fill, de trenta-nou anys. Volódia, un home robust amb un passat bèl·lic ple d’heroïcitats, semblava un nen indefens, que es deixava portar per un adult, sanglotant irrefrenablement i amb un mocador amarat de llàgrimes. Eren quaranta anys de matrimoni.

Tània va entrar a l’habitació amb Galina, la filla de Volódia i Zoia. Es va quedar d’una peça en veure l’aspecte de la seva tia. Els cabells de Zoia solien cridar l’atenció de tant bonics que eren, fins i tot passada la seixantena, però en aquell moment estava cadavèrica, pràcticament calba i clarament a escassos dies o hores del final. No obstant això, estava abaltida i no semblava que patís. Tània es va imaginar que l’havien sedat amb morfina.

—Després de la guerra, Volódia va viatjar a Amèrica per esbrinar com havien fabricat la bomba d’Hiroshima —va dir Zoia, innocentment indiscreta sota els efectes del fàrmac. Tània va estar a punt de dir-li que callés, però després es va adonar que aquests secrets ja no importaven a ningú—. Va portar un catàleg de Sears Roebuck —va continuar explicant Zoia, que somreia en rememorar-ho—. Era ple de coses boniques que qualsevol americà podia comprar: vestits, bicicletes, discos, abrics gruixuts per a la canalla, fins i tot tractors. Jo no m’ho hauria empassat, hauria pensat que era propaganda, però Volódia hi havia estat i sabia que era veritat. D’ençà d’aquell dia sempre he volgut anar a Amèrica, simplement per veure-ho. Només per veure tanta abundància. Però no crec que ara ho pugui fer. —Zoia va tornar a tancar els ulls—. Tant és ara —va murmurar. Semblava que es tornava a adormir.

Passats uns minuts, Tània i Galina van sortir de l’habitació, i el seu lloc, al costat del llit, el van ocupar dos néts de Zoia.

Dimka havia arribat i s’havia unit al grup que esperava al passadís. Va endur-se Tània i Vassili a un costat i els va parlar furtivament.

—T’he recomanat per al congrés de Nàpols —va dir a Vassili.

—Gràcies.

—No cal que me les donis. No ha servit de res. Avui he parlat amb el desagradable Ievgueni Filípov. Ara és ell qui s’ocupa d’aquesta mena de coses, i sap que et van enviar a Sibèria per activitats subversives el 1961.

—Però si ja està rehabilitat! —va exclamar Tània.

—Filípov ja ho sap. «La rehabilitació és una cosa», ha dit, «i anar a l’estranger, una altra». No hi ha res a fer. —Dimka va tocar el braç de Tània—. Ho sento, germana.

—Estem condemnats a no sortir d’aquí… —va dir Tània.

—Només era un fullet informatiu en un recital poètic —va dir Vassili amb recança—, i al cap d’un quart de segle encara em castiguen. Ens pensem que el país ha canviat, però en el fons és el mateix.

—Ens passarà com a la tieta Zoia, que mai no veurem com és el món fora d’aquí.

—No us doneu per vençuts encara —va dir Dimka.





DESENA PART


El Mur

1988-1989





59


A Jasper Murray el van acomiadar la tardor del 1988. Per a ell, no va ser cap sorpresa. L’ambient a Washington havia canviat. El president Reagan conservava la popularitat malgrat haver comès crims molt pitjors que els que van fer caure Nixon: finançament del terrorisme a Nicaragua, intercanvi d’armes per ostatges amb l’Iran, cadàvers desfigurats de dones i nenes escampats pels carrers de Beirut. Un estret col·laborador de Reagan, el vicepresident George H. W. Bush, tenia tots els trumfos per erigir-se en el president següent. Jasper no entenia com s’ho havien fet, però d’alguna manera tota persona que qüestionés el president i en denunciés les estafes i les mentides ja no era cap heroi, com als anys setanta, sinó que se la considerava deslleial i fins i tot antiamericana.

Per tant, Jasper no estava desconcertat, però sí profundament dolgut. Feia vint anys que havia entrat al This Day i havia contribuït a convertir-lo en un programa d’actualitat informativa molt respectat. Acomiadant-lo semblava que li neguessin la feina de la seva vida. La indemnització que li havien donat, per bé que generosa, no apaivagava el dolor que sentia.

Probablement no hauria d’haver fet l’acudit sobre Reagan al final de l’últim programa. Després de comunicar a l’audiència que marxava, va afegir: «I recordeu-ho: si el president us diu que plou, i sembla sincer, sincer de debò, traieu igualment el cap per la finestra…, més que res per assegurar-vos-en». Frank Lindeman s’havia posat com una fera.

Els companys li van organitzar una festa de comiat a l’Old Ebbitt Grill, on van acudir la flor i nata de Washington. Recolzat a la barra, entrada la nit, Jasper va fer un discurs.

—Estimo aquest país —va dir trist, dolgut i en to desafiador—. L’estimo des del primer dia que hi vaig arribar, l’any 1963. L’estimo perquè és lliure. La meva mare va poder fugir de l’Alemanya nazi, la seva família no ho va aconseguir. El primer que va fer Hitler va ser apropiar-se dels mitjans de comunicació i posar-los al servei del govern. Lenin va seguir els mateixos passos. —Jasper havia engolit unes quantes copes de vi i xerrava més del compte—. Els Estats Units són un país lliure perquè tenen diaris i programes televisius irreverents que exhibeixen i desemmascaren els presidents que es passen pel forro la Constitució. —Jasper va alçar la copa—. Per la premsa lliure. Per la irreverència. Que Déu beneeixi els Estats Units d’Amèrica.

L’endemà, Suzy Cannon, sempre amb ganes de clavar una estocada a qui s’arrossegava pel fang, va publicar un extens i sarcàstic retrat de Jasper. Deixava veure que tant el servei prestat al Vietnam com la seva nacionalització com a ciutadà dels Estats Units eren intents in extremis d’encobrir un odi atroç al país. També el descrivia com un depredador sexual sense escrúpols que havia arrabassat Verena dels braços de George Jakes, de la mateixa manera que havia usurpat Evie Williams de Cam Dewar als anys seixanta.

Com a conseqüència de l’article, va tenir dificultats per trobar un altre lloc de treball. Després de setmanes buscant feina, una cadena li va oferir finalment una corresponsalia a Europa, amb seu a Bonn.

—Tu vals molt més que això —deia Verena, que no en volia saber res dels perdedors.

—Cap cadena no em contractarà com a presentador.

Era de nit, cap al tard, i tots dos eren a la sala d’estar. Acabaven de veure les notícies i es disposaven a anar a dormir.

—Però Alemanya? —deia Verena—. No trobes que és més aviat una feina per a un jovenet que encara ha de fer carrera?

—No necessàriament. L’Europa de l’Est passa per moments convulsos. D’aquí a un o dos anys s’hi poden generar notícies interessants.

Verena no permetria que Jasper veiés el costat positiu d’aquella feina.

—Hi ha feines molt millors que aquesta —va insistir ella—. Oi que el Washington Post et va oferir una columna d’opinió?

—Tota la vida he treballat a la tele.

—No has buscat en les televisions locals —va dir—. Val més ser gran en una cadena petita que no ser ningú en una de gegant.

—No, no puc. Seria un presentador acabat en caiguda lliure. —Només de pensar-ho, Jasper es va esgarrifar—. No ho penso fer.

Verena el va mirar amb posat desafiador.

—Doncs no em demanis que vingui amb tu a Alemanya.

Jasper ja es veia a venir aquesta reacció, però el va desconcertar la seva determinació categòrica.

—I per què no?

—Tu parles alemany, però jo no.

Jasper no tenia gaire fluïdesa en alemany, però aquest no era el millor argument que tenia.

—Seria una aventura —va dir Jasper.

—Toca de peus a terra —va replicar-li ella severament—. Tinc un fill.

—També seria una aventura per a en Jack. Seria bilingüe.

—George aniria a judici per impedir-me que tragués Jack del país. Tenim la custòdia compartida. I de tota manera tampoc no ho faria. En Jack necessita el seu pare i la seva àvia. I què passa amb la meva feina? He fet carrera, tinc dotze persones treballant sota la meva direcció, totes fent pressió al govern per les causes liberals. No em puc creure que em demanis que deixi la feina.

—Bé, doncs, ja vindré per vacances.

—Ho dius de debò? Però quina mena de relació tindríem? Quants dies passaran abans no et fiquis al llit amb una carnosa nimfa alemanya de trenes rosses?

Era cert que Jasper havia estat promiscu, però a Verena no l’havia enganyat mai. Tot d’una, no suportava la idea de perdre-la.

—Et puc ser fidel —va dir desesperat.

Verena va observar l’angoixa de Jasper i va suavitzar el to.

—Jasper, és molt tendre de part teva. Fins i tot crec que ho dius convençut. Però ja ens coneixem. Ni tu ni jo no sabem viure gaire temps sense estar amb algú.

—Escolta —li va suplicar—, totes les cadenes nord-americanes saben que busco feina i aquesta és l’única que m’han ofert. Que no ho veus? Estic entre l’espasa i la paret. No tinc opció!

—Ho entenc perfectament, i em sap greu. Però s’ha de ser realista.

Per a Jasper, la compassió de Verena era pitjor que el seu menyspreu.

—A més, no és per sempre —va dir ell en to de retret.

—Ah, no?

—No, no. Reapareixeré a la tele.

—A Bonn?

—Els informatius de les cadenes nord-americanes obriran amb més notícies d’Europa que mai. Tu espera i veuràs com surto a la tele.

Verena va fer un posat trist.

—Ostres, ja veig que te n’hi vas sí o sí, oi?

—Ja t’ho he dit, hi haig d’anar.

—Molt bé —va lamentar Verena—, però no esperis trobar-me aquí quan tornis.

Jasper no havia estat mai a Budapest. De jove mirava cap a Occident, cap als Estats Units. A més, per a ell, Hongria sempre havia viscut encapotada pels núvols grisos del comunisme. Però el novembre del 1988, amb l’economia en ruïnes, va passar una cosa sorprenent. Un reduït grup de joves comunistes d’esperit reformista va prendre el control del govern, i un d’ells, Miklós Németh, va esdevenir primer ministre. A més d’introduir canvis, va obrir un mercat de valors.

Per a Jasper, es tractava d’un fet inèdit.

Feia només sis mesos que Karoly Grosz, el pervers secretari general del Partit Comunista d’Hongria, havia dit en declaracions a la revista Newsweek que la democràcia multipartidista constituïa una «impossibilitat històrica» a Hongria. Però Németh havia promulgat una nova llei que donava llum verda als «grups» polítics independents.

Sens dubte era una gran notícia. Ara bé, eren definitius els canvis? Tard o d’hora Moscou no imposaria fortes mesures?

Jasper va volar a Budapest enmig d’una tempesta de neu i vent. Més enllà del Danubi, la neu s’acumulava a les agulles neogòtiques del monumental edifici del Parlament, on Jasper es va trobar més tard amb Miklós Németh.

Havia aconseguit l’entrevista gràcies a l’ajuda de Rebecca Held. Si bé no es coneixien directament, Dave Williams i Walli Franck li havien parlat d’ella. Tan bon punt va posar un peu a Bonn la va localitzar; era l’únic contacte que tenia a Alemanya. Actualment, Rebecca ocupava un càrrec important a l’Oficina d’Afers Estrangers. I el millor de tot era la seva amistat —o fins i tot relació amorosa, segons les càbales de Jasper— amb Frederik Bíró, l’assessor de Miklós Németh, l’home amb qui havia acordat l’entrevista.

El mateix Bíró va rebre Jasper al vestíbul, i passant un laberint de corredors i passadissos el va acompanyar a l’oficina del primer ministre.

Németh només tenia quaranta-un anys. D’estatura baixa i cabells espessos, sempre li queia un ble al front. Tenia l’aire d’un home de seny i determinació, tenyit de neguit. S’havia assegut darrere d’una taula de roure per fer l’entrevista i, visiblement nerviós, s’havia fet envoltar d’assessors. Era evident que sabia perfectament que no només es dirigia a Jasper, sinó al govern dels Estats Units, i que Moscou estaria a l’aguait.

Com qualsevol primer ministre, durant quasi tota l’entrevista va parlar en termes previsibles: vindrien temps difícils, però a la llarga el país en sortiria reforçat. «I bla bla bla, bla bla bla, bla bla bla», va pensar Jasper. Necessitava unes declaracions de més pes.

Li va preguntar si els nous «grups» polítics algun dia podrien esdevenir partits polítics lliures.

Németh va dirigir a Jasper una mirada directa i severa.

—Aquesta és una de les nostres grans ambicions —va respondre amb fermesa i claredat.

Jasper va ocultar la seva estupefacció. Cap país del teló d’acer no havia tingut mai partits polítics independents. Parlava seriosament, Németh?

Aleshores Jasper li va preguntar si el Partit Comunista algun dia deixaria de tenir un «paper capdavanter» en la societat hongaresa.

Németh li va dirigir la mateixa mirada.

—Podria ser que en cosa de dos anys el cap del govern no sigui un membre del Politburó —va dir.

Jasper es va haver de mossegar la llengua perquè no se li escapés un «Hòstia!».

Estava en bona ratxa i havia arribat l’hora de fer «la pregunta».

—Creu que els soviètics intervindran per aturar aquests canvis, com van fer el 1956?

Németh li va amollar la tercera mirada.

—Gorbatxov ha destapat una olla bullent —va dir pausadament, ras i curt. I va afegir—: El vapor pot escaldar, però el canvi és irreversible.

I Jasper va saber que havia aconseguit la seva primera gran notícia d’Europa.

Al cap d’uns dies, Jasper mirava la gravació del seu reportatge tal com s’havia emès a les pantalles nord-americanes. Rebecca seia al seu costat. A la cinquantena, era una dona amb aplom, segura de si mateixa, afable però amb posat autoritari.

—Sí, crec que Németh parla molt seriosament —va dir en resposta a la pregunta de Jasper.

El reporter tancava la notícia parlant a càmera davant l’edifici del Parlament sota un polsim de flocs de neu: «El terra d’aquest país de l’Europa de l’Est està ben glaçat», deia. «Però, com de costum, les llavors de la primavera bateguen en el subsòl. No hi ha dubte que els hongaresos volen un canvi. Però ho permetran els caps suprems de Moscou? Miklós Németh creu que corren nous aires de tolerància al Kremlin. Només el temps dirà si té raó».

Així havia tancat Jasper l’entrevista, però, paradoxalment, l’havien enllaçat amb un altre vídeo. Un portaveu de James Baker, secretari d’Estat del recentment proclamat president nord-americà George H. W. Bush, responia a les preguntes d’un periodista invisible.

«No ens podem refiar d’una distensió de les actituds comunistes», deia el portaveu. «Els soviètics intenten infondre un fals sentiment de seguretat als Estats Units. No hi ha motius per dubtar de la determinació del Kremlin a intervenir l’Europa de l’Est al minut següent que se sentin amenaçats. Ara mateix el que impera és la necessitat de reforçar el paper de l’OTAN com a força dissuasiva nuclear».

—Mare de Déu —va exclamar Rebecca—. Però en quin planeta viuen?

Tània Dvorkin va tornar a Varsòvia el febrer del 1989.

Li sabia greu deixar Vassili sol a Moscou, bàsicament perquè el trobaria a faltar, però també perquè encara l’atribolava el subtil sentiment que l’escriptor omplís el pis d’adolescents núbils. No creia que arribés a passar, aquells temps ja eren aigua passada, però el neguit la rosegava.

Amb tot, Varsòvia era un destí envejable i Polònia estava en plena ebullició. Solidarność havia ressorgit de les cendres. Inexplicablement, el general Jaruzelski —el dictador que havia sufocat amb mà de ferro la llibertat feia tan sols vuit anys, incomplint totes les promeses i aniquilant el sindicat independent—, a la desesperada, s’havia avingut a dialogar en una taula rodona amb els grups de l’oposició.

Tània pensava que no era Jaruzelski qui havia canviat, sinó el Kremlin. Jaruzelski era el mateix vell tirà, però recelava del suport soviètic. Segons Dimka, Moscou havia dit a Jaruzelski que Polònia havia de solucionar els seus problemes per si mateix. Quan Mikhaïl Gorbatxov li va dir aquestes paraules, Jaruzelski no el va creure. Cap dels líders de l’Europa de l’Est no el va creure. Però d’això ja feia tres anys i finalment començaven a assimilar la idea.

Tània no sabia pas què passaria. Ningú no ho sabia. En la seva vida mai no havia sentit tant a parlar de canvi, liberalització ni llibertat. Però els comunistes encara controlaven el bloc soviètic. S’acostava el dia en què ella i Vassili podrien desvelar el seu secret i revelar al món la veritable identitat d’Ivan Kuznétsov? En el passat, totes les esperances havien acabat esclafades sota les rodes eruga dels tancs soviètics.

Així que Tània va arribar a Varsòvia, la van convidar a sopar a casa de Danuta Gorski.

Dempeus a la porta, pitjant el timbre, Tània va recordar l’última vegada que havia vist Danuta: els inhumans antiavalots de la Zomo, vestits amb uniforme de camuflatge, l’havien tret del pis arrossegant-la enmig de la nit. D’allò feia set anys, quan Jaruzelski havia declarat la llei marcial.

Danuta li va obrir la porta radiant, amb un somriure d’orella a orella. Va fer-li una abraçada i després la va fer passar a la sala d’estar d’aquell pis tan diminut. Marek, el seu marit, va obrir una ampolla de riesling hongarès. A taula hi havia un plat de salsitxes per picar amb un platet de mostassa.

—Vaig passar divuit mesos a la presó —va explicar Danuta—. Em sembla que em van deixar sortir perquè encara radicalitzava més els altres presos. —Va somriure i va tirar el cap enrere.

Tània admirava el coratge de Danuta. «Si jo fos lesbiana em podria enamorar d’ella», va pensar. Tots els homes de qui s’havia enamorat Tània eren coratjosos de mena.

—Ara formo part d’aquesta taula rodona —va continuar explicant Danuta—. Cada dia, les vint-i-quatre hores.

—I de debò és una taula rodona?

—I tant, i enorme. En teoria no la dirigeix cap responsable, però a la pràctica és Lech Wałęsa qui presideix les trobades.

Tània estava atònita. Un electricista inculte dominava el debat sobre el futur de Polònia. Aquesta era la mena de somnis que tenia el seu avi, l’obrer bolxevic Grigori Peixkov. I, paradoxalment, Wałęsa era anticomunista. Ben mirat, sort que l’avi Grigori no havia viscut per veure com estaven les coses. Li hauria trencat el cor.

—I creus que en sortirà res de bo, de la taula rodona? —va preguntar Tània.

Abans que Danuta pogués respondre, ho va fer Marek.

—És una trampa. Jaruzelski vol desarticular l’oposició apropiant-se els líders i integrant-los al govern comunista sense canviar el sistema. És la seva estratègia per continuar enrocat al poder.

—Segurament en Marek té raó —va admetre Danuta—. Però no en traurà res, d’aquesta juguesca. Nosaltres exigim uns sindicats independents, premsa lliure i unes eleccions reals.

Tània es va quedar d’una peça.

—Jaruzelski parla de fer unes eleccions lliures?

Polònia ja havia organitzat unes eleccions falses, en què només els partits comunistes i els seus aliats tenien dret a presentar els candidats.

—Les converses són un fracàs constant. Però, és clar, ha d’aturar les vagues com sigui, de manera que ell torna a convocar la taula rodona, i nosaltres tornem a exigir eleccions.

—Però què hi ha darrere de les vagues? —va fer Tània—. Quina és la qüestió de fons?

Marek va tornar a intervenir.

—Saps què diu la gent? «Quaranta-cinc anys de comunisme i encara no tenim paper de vàter». Som pobres! El comunisme no rutlla.

—En Marek té raó —va dir Danuta un cop més—. Fa unes setmanes una botiga d’aquí Varsòvia va anunciar que a partir de dilluns acceptaria la paga i senyal per a la compra d’aparells de televisió. No en tenia cap per vendre, però tenia l’esperança d’aconseguir-ne. La gent va començar a fer cua des de divendres. Dilluns al matí hi havia quinze mil persones a la cua, només perquè els apuntessin a una llista!

Danuta va anar a la cuina i en va tornar amb un olorós bol de zupa ogórkowa, una sopa de cogombres fermentats, que Tània adorava.

—I què passarà, doncs? —va preguntar Tània mentre devorava la sopa—. Hi haurà unes eleccions reals?

—No —va dir Marek.

—Potser sí —va opinar Danuta—. L’última proposta és que dos terços dels escons parlamentaris es reservin al Partit Comunista i es convoquin eleccions lliures per al terç restant.

—Per tant, un cop més tindrem eleccions falses! —va lamentar Marek.

—En qualsevol cas és millor que el que tenim ara —va replicar Danuta—. Oi que sí, Tània?

—No ho sé —va dir ella.

El desglaç primaveral no havia arribat encara i una espessa flassada de neu cobria Moscou quan hi va arribar el nou primer ministre hongarès per trobar-se amb Mikhaïl Gorbatxov.

Ievgueni Filípov estava al corrent de la visita de Miklós Németh i va abordar Dimka a la porta del despatx de Gorbatxov pocs minuts abans de la reunió.

—Aquesta bestiesa s’ha d’aturar! —va cridar.

Dimka va observar que Filípov cada dia estava més desesperat. Duia els cabells grisos descurats i corria atrafegat d’un costat a l’altre. Tenia poc més de seixanta anys i li havia quedat per sempre la cara sorruda que tantes vegades havia exhibit al llarg de la seva vida. Duia els vestits folgats i els cabells tallats ben curts que tornaven a estar de moda: els nois d’Occident en deien estil retro.

Filípov odiava Gorbatxov. El líder soviètic representava totes les coses contra les quals havia lluitat Filípov tota la seva vida: relaxament de les normes en comptes de l’estricta disciplina del partit; la iniciativa individual en oposició a la planificació centralitzada; l’amistat amb Occident en comptes de la guerra contra l’imperalisme capitalista. Dimka quasi es compadia d’un home que havia perdut els dies lluitant en una batalla perduda.

Si més no, això era el que esperava Dimka, que fos una batalla perduda. El conflicte encara no s’havia acabat.

—Què és exactament una bestiesa? —va preguntar Dimka, sense esma.

—Els partits polítics independents! —va contestar Filípov com si parlés d’una atrocitat—. Els hongaresos han marcat una pauta perillosa. Ara Jaruzelski parla del mateix a Polònia. Jaruzelski!

Dimka entenia la incredulitat de Filípov. De fet, era insòlit que el tirà polonès parlés d’integrar Solidarność en el futur de la nació i de permetre que els partits polítics competissin en unes eleccions a l’estil occidental.

I Filípov no ho sabia tot. La germana de Dimka, enviada especial de la TASS a Varsòvia, li’n feia arribar informació exhaustiva. Jaruzelski estava contra les cordes, i Solidarność no afluixava. No només mantenien converses, sinó que planificaven unes eleccions.

I era precisament això el que volien evitar de totes totes Filípov i l’ala conservadora del Kremlin.

—Aquests canvis són summament perillosos! —va insistir Filípov—. Obren la porta a tendències contrarevolucionàries i revisionistes. A què treu cap tot plegat?

—Ja no tenim diners per subvencionar els nostres satèl·lits, vet aquí.

—No tenim satèl·lits, sinó aliats.

—Sigui com sigui, no estan disposats a fer el que nosaltres diguem si no els podem comprar l’obediència.

—Teníem un exèrcit per defensar el comunisme…, però això ja s’ha acabat.

Hi havia alguna cosa de certa en aquesta exageració. Gorbatxov havia anunciat la retirada de l’Europa de l’Est de dos-cents cinquanta mil soldats i deu mil tancs; una mesura bàsicament econòmica, però també un gest de pau.

—No ens podem permetre mantenir un exèrcit d’aquestes dimensions —va dir Dimka.

Filípov estava tan indignat que semblava que estigués a punt de rebentar.

—Que no t’adones que parles de la fi de totes les coses per les quals hem treballat des del 1917?

—Khruixtxov va dir que ens caldrien vint anys per atrapar els nord-americans en riquesa i força militar. Han passat vint-i-vuit anys i encara estem més enrere del que estàvem el 1961, quan Khruixtxov ho va dir. Ievgueni, per què lluites? Què és el que vols conservar?

—La Unió Soviètica! En què creus que pensen els nord-americans mentre nosaltres debilitem l’exèrcit i permetem l’escalada del revisionisme entre els nostres aliats? Se’n riuen per sota el nas! El president Bush és un defensor de la Guerra Freda, està decidit a derrocar-nos. No t’enganyis!

—Discrepo —va dir Dimka—. Com més ens desarmem, menys motius tindran els nord-americans per augmentar les seves reserves nuclears.

—Espero que no t’equivoquis —va etzibar-li Filípov—. Per al bé de tots nosaltres. —I va desaparèixer.

Dimka també tenia l’esperança de no equivocar-se. Filípov havia donat de ple en el punt dèbil de l’estratègia de Gorbatxov. Ara tocava al president Bush actuar amb seny. Si els americans responien al desarmament amb la mateixa moneda, la figura de Gorbatxov sortiria reforçada i els seus opositors al Kremlin farien el ridícul. Però si Bush no responia com s’esperava o, fins i tot pitjor, augmentava la despesa militar, aleshores seria Gorbatxov qui quedaria en ridícul; la seva figura es debilitaria, i els seus opositors no perdrien l’oportunitat de derrocar-lo i tornar als vells temps de la confrontació entre les dues superpotències.

Dimka, que esperava amb ànsia la trobada amb Németh, es va dirigir a la suite de Gorbatxov. Els fets d’Hongria eren fascinants. Dimka també frisava per sentir les paraules que Gorbatxov diria a Németh.

El líder soviètic era imprevisible. Si bé tenia una llarga trajectòria comunista, era reticent a imposar el comunisme als altres països. La seva estratègia era clara: glasnost i perestroika, transparència i reestructura. Les seves tàctiques ja no eren tan clares i davant de qualsevol contratemps era difícil saber com reaccionaria, de manera que Dimka sempre estava amatent.

Gorbatxov no va ser afable amb Németh. El primer ministre hongarès havia sol·licitat una reunió d’una hora i li havien ofert vint minuts. La trobada podia resultar complicada.

Németh va arribar amb Frederik Bíró, a qui Dimka ja coneixia. El secretari de Gorbatxov va conduir tots tres homes al seu despatx, una immensa sala de sostre alt amb les parets recobertes de panells de fusta pintats de color crema. Gorbatxov seia darrere d’una taula moderna de fusta lacada de negre situada en un racó. No hi havia res sobre la taula, només un telèfon i un llum. Els visitants van seure en unes cadires de pell negra de disseny. Tot un símbol de modernitat.

Németh va anar per feina i no es va entretenir en preàmbuls.

—Estic a punt d’anunciar eleccions lliures —va dir—. I lliures vol dir lliures. És a dir que dels resultats en pot sortir un govern no comunista. Com s’ho prendria Moscou?

Gorbatxov es va ruboritzar i la marca de naixement morada de la calba es va enfosquir.

—El camí correcte és tornar a les arrels del leninisme —va dir.

Aquestes paraules no volien dir gran cosa. Tothom que intentava canviar la Unió Soviètica reivindicava el retorn a les arrels del leninisme.

—El comunisme —va continuar Gorbatxov— es pot reconduir retrocedint a l’època anterior a Stalin.

—No, no es pot —va etzibar Németh sense pèls a la llengua.

—Només el Partit pot crear una societat justa! Això no es pot deixar en mans de l’atzar!

—No hi estem d’acord. —Németh començava a perdre l’oremus. Tenia el rostre pàl·lid i la veu tremolosa. Era un cardenal desafiant l’autoritat del Papa—. L’hi preguntaré directament —va anunciar—: si fem unes eleccions i el Partit Comunista queda fora del poder, la Unió Soviètica intervindrà militarment com a l’any 1956?

Es va fer un silenci sepulcral. Fins i tot Dimka desconeixia la resposta que donaria Gorbatxov.

—Nyet —va respondre a l’últim Gorbatxov en rus—: No.

Németh semblava un home a qui acabaven de revocar la sentència de mort.

—Com a mínim mentre jo segui en aquesta cadira —va afegir Gorbatxov.

Németh va riure. No creia que Gorbatxov corregués el perill de ser destituït.

Però s’equivocava. El Kremlin sempre es presentava als ulls del món com un front unit, però no hi havia l’harmonia que simulava. La gent no sabia que Gorbatxov penjava d’un fil. Németh estava satisfet de les intencions del líder soviètic, però Dimka coneixia la situació de més a prop.

Així i tot, Németh encara no havia acabat. Havia obtingut de Gorbatxov una concessió inèdita, la promesa que la Unió Soviètica no intervindria per evitar el derrocament del comunisme a Hongria! No obstant això, amb una mà esquerra sorprenent, Németh pressionava per obtenir més garanties.

—La tanca està feta un nyap —va dir—. O bé es renova o bé la deixem abandonada.

Dimka sabia a què es referia Németh. La frontera entre l’Hongria comunista i l’Àustria capitalista estava reforçada per una tanca elèctrica d’acer inoxidable d’uns dos-cents quaranta quilòmetres de llarg. Evidentment, el manteniment era costós i calien milions per renovar tota la instal·lació.

—Si s’ha de renovar —va dir Gorbatxov—, faci-ho.

—No —va dir Németh. L’hongarès estava nerviós, però estava decidit a arribar fins a les últimes conseqüències. Dimka admirava el seu coratge—. No tenim els diners, i no necessitem la tanca per a res —va continuar Németh—. La instal·lació és del Pacte de Varsòvia, si la volen, la renoven vostès.

—Això és impossible —va respondre Gorbatxov—. La Unió Soviètica ja no disposa de diners per a aquestes coses. Fa una dècada, un barril de petroli anava a quaranta dòlars i podíem fer el que volíem. A quan va ara? A nou dòlars? No tenim ni cinc.

—Aviam, que em quedi clar —va dir Németh. L’home suava i es va eixugar la cara amb un mocador—. Si no paguen, no renovarem la tanca i deixarà de ser una barrera operativa. És a dir, la gent podrà marxar a Àustria i no l’aturarem.

Es va imposar un altre silenci pregon i Gorbatxov va sospirar.

—Doncs que així sigui —va concloure.

La trobada arribava així al seu punt final. El comiat va ser un mer tràmit. Els hongaresos volien despatxar ràpidament l’afer. Havien aconseguit tot el que havien demanat. Van fer una encaixada de mans amb Gorbatxov i van deixar la sala a corre-cuita. Semblava que volguessin pujar a l’avió abans que Gorbatxov tingués temps de canviar de parer.

Dimka va tornar al seu despatx pensarós. Gorbatxov l’havia sorprès dues vegades: primer per la seva negativa a acceptar les reformes que proposava Németh, i segon per no haver-hi oposat una resistència real.

Deixarien abandonada la tanca, els hongaresos? Era una part essencial del Teló d’Acer. Que de sobte la gent pogués travessar la frontera i entrar a Occident podia esdevenir un canvi més històric que no pas la convocatòria d’eleccions lliures.

Però Filípov i els conservadors encara no s’havien rendit. Esperaven amb els ulls ben oberts el més mínim indici de debilitat de Gorbatxov. Dimka no tenia cap dubte que tenien un pla per perpetrar un cop d’estat en cas d’emergència.

Dimka estava absort en el gran quadre amb imatges revolucionàries que penjava a la paret del seu despatx quan li va trucar Natàlia.

—Ja saps què és un míssil Lance, oi? —va preguntar-li sense preàmbuls.

—Una arma nuclear tàctica terra-terra de curt abast —va contestar Dimka—. Els nord-americans en tenen uns set-cents a Alemanya. Per sort només tenen un abast de cent vint quilòmetres.

—Ja no —va afegir Natàlia—. El president Bush els vol millorar: els nous arribaran a una distància de quatre-cents cinquanta quilòmetres.

—Merda! —Era el que temia Dimka i el que Filípov havia pronosticat—. Això és absurd si no fa gaire que Reagan i Gorbatxov van enretirar els míssils balístics d’abast intermedi.

—Bush creu que Reagan va dur el desarmament massa lluny.

—Està realment disposat a dur-ho a terme?

—Bush s’ha envoltat de falcons partidaris de la Guerra Freda, segons la unitat del KGB a Washington. A Cheney, el secretari de Defensa, l’entusiasma la idea, i a Scowcroft també. —Brent Scowcroft era l’assessor de Seguretat Nacional—. I hi ha una dona que es diu Condoleeza Rice que frisa tant com ells.

Dimka estava desesperat.

—Filípov em dirà: «Ja t’ho vaig dir».

—Filípov i tots els altres. Si ho tiren endavant, la posició de Gorbatxov perillarà.

—Quin programa tenen els nord-americans?

—De moment tenen previst pressionar els països de l’Europa de l’Est a la cimera de l’OTAN al maig.

—Merda! —va exclamar Dimka—. Estem ficats en un bon embolic.

Rebecca Held estava treballant al seu pis d’Hamburg, a última hora de la nit, amb un escampall de papers damunt la taula rodona de la cuina. Al taulell hi havia una tassa bruta i un plat amb les engrunes de l’entrepà de pernil que havia menjat per sopar. S’havia tret la roba de carrer i el maquillatge, s’havia dutxat, i duia roba interior vella i donada sota un vestit de seda encreuat passat de moda.

Preparava la seva primera visita als Estats Units, hi aniria amb el seu cap, Hans-Dietrich Genscher, vicecanceller d’Alemanya, ministre d’Afers Estrangers i president del Partit Democràtic Lliure al qual també pertanyia ella. Tenien la missió d’explicar als nord-americans els motius de la seva oposició a l’escalada de l’armament nuclear. La Unió Soviètica ja no suposava una amenaça tan gran sota el govern de Gorbatxov. Augmentar la potència de les armes nuclears no era només innecessari, sinó que podia ser contraproduent perquè minaria els gestos de pau de Gorbatxov i donaria ales als falcons del Partit a Moscou.

Rebecca llegia un informe dels serveis d’intel·ligència alemanys sobre les lluites pel poder al Kremlin, quan van trucar a la porta.

Va mirar el rellotge: eren dos quarts de deu. No esperava cap visita i, en tot cas, no anava vestida per rebre’n cap. És clar que potser era un veí al qual li calia qualsevol cosa, com ara un bric de llet.

A Rebecca no li assignaven un escorta totes les hores del dia; gràcies a Déu, no era prou important per atraure l’atenció dels terroristes. Amb tot, va mirar per l’espiell abans d’obrir la porta.

Es va sorprendre en veure-hi Frederik Bíró.

Estava perplexa. Rebre una visita sorpresa de l’amant era tot un plaer, però la fila que feia ella era espantosa. Amb cinquanta-set anys, qualsevol dona volia temps per agençar-se abans de presentar-se davant del seu home.

Però no li podia demanar que s’esperés a l’entrada mentre ella es maquillava i es canviava de roba.

Va obrir la porta.

—Amor meu —va dir ell, i la va besar.

—Quina il·lusió veure’t, però no t’esperava —va dir ella—. Vaig feta un desastre.

Bíró va entrar i Rebecca va tancar la porta. Ell li va estirar els braços i la va examinar de cap a peus.

—Els cabells desgavellats, les ulleres, el vestit vell, els peus descalços —va dir ell—. Estàs fantàstica.

Rebecca va esclafir a riure i el va dur a la cuina.

—Has sopat? —li va preguntar—. Vols que et faci una truita?

—Només un cafetó, gràcies. Ja he menjat a l’avió.

—Què fas a Hamburg?

—M’hi ha enviat el meu cap. —Fred va seure a taula—. El primer ministre Németh ve a Alemanya la setmana que ve per veure’s amb el canceller Kohl. Vol fer-li una pregunta. I com tots els polítics, vol saber la resposta abans de plantejar-la.

—Què li vol preguntar?

—De seguida t’ho explico.

Rebecca va deixar el cafè davant Fred.

—Endavant, tinc tota la nit.

—Espero no allargar-me gaire. —Fred va esmunyir una mà cuixa amunt per sota el vestit de Rebecca—. Perquè tinc altres plans. —Va arribar a la roba interior—. Ui! —va dir—. Quines calcetes més balderes.

Rebecca es va enrojolar.

—No t’esperava!

Bíró va somriure.

—Aquí m’hi cabrien les dues mans, fins i tot els dos braços.

Ella li va enretirar les dues mans i se’n va anar a l’altre costat de la taula.

—Demà llençaré tota la roba interior vella. —Rebecca va seure davant d’ell—. Vinga, no em facis passar vergonya i digue’m per què has vingut.

—Hongria obrirà la frontera amb Àustria.

Rebecca pensava que no l’havia entès bé.

—Com dius?

—Obrirem la frontera. Deixarem que la tanca es deteriori. Deixarem que la nostra gent se’n vagi lliurement.

—No pot ser…

—És una decisió tant econòmica com política. La tanca cau a miques i no ens podem permetre arreglar-la.

Rebecca començava a entendre-ho.

—Si els hongaresos poden sortir, també ho podran fer els altres. Com aturaràs els txecs, els iugoslaus, els polonesos…

—No els aturarem.

—… i els alemanys orientals? Oh, no m’ho puc creure, la meva família podrà marxar!

—Sí.

—És impossible. Els soviètics no ho permetran.

—Németh va anar fins a Moscou i ho va dir a Gorbatxov.

—I què li va respondre?

—Res. No li agrada la idea, però no s’hi interposarà. Tampoc no es pot permetre renovar la tanca.

—Però…

—Jo hi era, a la reunió al Kremlin. Németh li va preguntar directament si els soviètics els envairien com van fer l’any 1956. La resposta va ser nyet.

—I te’l creus?

—Sí.

La notícia marcava un abans i un després en la història. Rebecca havia dedicat tota la seva carrera política a viure aquest moment, però no es podia creure que fos veritat. La seva família podria viatjar de l’Alemanya Oriental a l’Occidental! Visca la llibertat!

—Hi ha un petit obstacle.

—Ho temia.

—Gorbatxov va prometre que no hi hauria intervenció militar, però no va descartar sancions econòmiques.

Per a Rebecca aquell era el menor dels seus problemes.

—L’economia d’Hongria s’occidentalitzarà i creixerà.

—Això és el que volem. Però encara trigarà una mica. Segurament els hongaresos hauran d’afrontar temps difícils. Segur que el Kremlin espera abocar-nos a una davallada econòmica abans que l’economia tingui temps de reajustar-se. Aleshores podria prendre força la contrarevolució.

Rebecca li donava la raó. Es presentava un greu problema.

—Ja sabia jo que era massa bo per ser veritat —va lamentar, desmoralitzada.

—No perdis l’esperança. Tenim una solució. Per això he vingut.

—Quin pla tens?

—Necessitem el suport dels països més rics d’Europa. Si els bancs alemanys ens donen línia de crèdit, podrem resistir la pressió soviètica. La setmana vinent, Németh demanarà a Kohl un préstec. Sé que tu sola no el pots autoritzar, però esperava que si més no em poguessis orientar. Què hi dirà Kohl?

—No crec que tingui un no per resposta si la recompensa és l’obertura de fronteres. A part del guany polític, imagina’t què pot significar per a l’economia alemanya.

—Necessitarem molts diners.

—Quants?

—Possiblement mil milions de marcs alemanys.

—No t’amoïnis —va dir Rebecca—. Ja són vostres.

L’economia soviètica empitjorava dia a dia, segons l’informe de la CIA que el congressista George Jakes tenia al davant. Les reformes de Gorbatxov —la descentralització, més béns de consum, menys armes— eren insuficients.

Els països satèl·lit de l’Europa de l’Est rebien pressions perquè adoptessin las mateixes mesures liberalitzadores que la Unió Soviètica, però els canvis serien menors i graduals, segons les previsions de l’agència. Si algun país rebutjava el comunisme de ple, Gorbatxov hi enviaria els tancs.

Però per a George, que assistia a una reunió del Comitè d’Intel·ligència Supervisor de la Cambra de Representants, aquelles perspectives no eren gaire encertades. Polònia, Hongria i Txecoslovàquia havien anat més enllà que la Unió Soviètica, ja que havien fet un gir vers l’empresa lliure i la democràcia, i Gorbatxov no feia res per aturar-los.

Amb tot, el president Bush i Dick Cheney, el secretari de Defensa, creien ferventment en l’amenaça soviètica, i la CIA, com sempre, rebia pressions perquè es decantés a dir el que el president volia escoltar.

La trobada va deixar George amb un sentiment d’insatisfacció i neguit. Tant era així que va agafar el diminut tren llançadora del Capitoli per tornar al Cannon House Office Building, on el congressista disposava de tres cambres interconnectades. A l’entrada hi havia la recepció, un sofà per a les visites en espera, i una taula rodona per a les trobades; a un costat, l’administració, reblerta de taules de treball del personal, prestatgeries i arxivadors; a l’altre, el despatx de George, amb un escriptori, una gran taula de reunions i una foto de Bob Kennedy.

Li va cridar l’atenció veure, a la llista de cites concertades per a la tarda, el nom d’un clergue d’Anniston, Alabamba, que li volia parlar dels drets civils: el reverend Clarence Bowyer.

George no oblidaria mai Anniston. Era on la multitud havia atacat els viatgers per la llibertat i havien llançat una bomba incendiària a l’autobús en què viatjaven. Era l’única vegada que algú l’havia intentat matar de debò.

L’home li devia haver demanat una reunió i ell ho havia acceptat, però no recordava per què ho havia fet. Havia donat per segur que un predicador d’Alabama que volgués veure’l seria afroamericà, i es va quedar d’una peça en veure que el seu assistent li portava un home blanc. El reverend Bowyer tenia l’edat de George, duia un vestit gris amb una camisa blanca i una corbata negra, però calçava vambes, potser perquè a Washington havia de caminar quilòmetres. Les dents eren com grans pales, la barbeta, retreta, i els cabells, entre blancs i grisos, encara li ressaltaven més la cara d’esquirol. Aquell home tenia alguna cosa que li resultava familiar. L’acompanyava un noi que se li assemblava molt.

—Intento fer arribar l’evangeli de Jesucrist als soldats i a altres treballadors del dipòsit militar d’Anniston —va dir Bowyer a tall de presentació—. Bona part de la meva congregació és afroamericana.

George va veure que Bowyer era un home sincer, i tenia una església mixta, cosa no gaire habitual.

—Quin interès té en els drets civils, reverend?

—Doncs veurà, senyor, de jove era segregacionista.

—Molta gent ho era —va dir George—. Tots hem après moltes coses.

—Jo no només n’he après —va dir Bowyer—, també me n’he penedit profundament.

George ho va trobar una mica exagerat. A vegades, gent que no hi tocava gaire sol·licitava trobar-se amb els congressistes. El personal de George feia mans i mànigues per filtrar els llunàtics, però de tant en tant n’hi havia un que aconseguia esmunyir-se. Amb tot, Bowyer feia la impressió d’estar prou sencer.

—Penediment —va repetir George per entretenir-lo.

—Congressista Jakes —va fer Bowyer amb solemnitat—, he vingut per disculpar-me.

—De què es vol disculpar, exactament?

—El 1961 el vaig apallissar amb una palanca. Em sembla que li vaig trencar el braç.

En un tancar i obrir d’ulls George va entendre per què li resultava tan familiar aquell home. Estava entre la multitud d’Anniston. Va intentar colpejar Maria, però George va interceptar el cop amb el braç. Quan feia fred encara li feia mal. Amb gran estupefacció, George va mirar fixament el clergue sincer.

—O sigui que va ser vostè —va dir.

—Sí, senyor. No li puc donar cap excusa. Sabia el que feia, i em vaig equivocar. Però mai no ho he oblidat. Només volia fer-li saber que em sap molt de greu i volia que el meu fill, en Clam, veiés com confessava aquest acte de mala fe que vaig perpetrar.

George estava perplex. Mai no li havia passat res de semblant.

—I aleshores es va convertir en predicador —va concloure.

—Primer em vaig convertir en alcohòlic. Per culpa del whisky vaig perdre la feina, la casa i el cotxe. Fins que un diumenge el Senyor em va conduir a una petita missió en una barraca d’una barriada pobra. El predicador, que era negre, va triar com a lectura el capítol vint-i-cinc de l’evangeli segons sant Mateu, més concretament el versicle quaranta: «Us ho asseguro: tot allò que fèieu a un d’aquests germans meus més petits, a mi m’ho fèieu».

George havia sentit més d’un sermó basat en aquest versicle. Deia que el mal que fem a qualsevol persona és un mal que fem a Jesús. Els afroamericans, que havien estat més víctimes del mal que la majoria dels altres ciutadans, van trobar un gran consol en aquesta idea. Fins i tot el Vitrall de Gal·les de l’església baptista del carrer Setze de Birmingham, Alabama, duia la inscripció d’aquest versicle.

—Vaig entrar a aquella església per burlar-me’n i en vaig sortir salvat —va explicar Bowyer.

—Me n’alegro que hagi canviat d’idea, reverend —va dir George.

—No em mereixo el seu perdó, congressista, però espero que Déu em concedeixi el seu. —Bowyer es va posar dret—. No li faré perdre més minuts del seu valuós temps. Gràcies.

George també es va aixecar. Tenia la sensació que no havia respost adequadament a un home tenallat per una profunda emoció.

—Abans no se’n vagi —va dir George—, fem una encaixada. —Va agafar la mà de Bowyer entre les seves mans—. Si Déu el pot perdonar, Clarence, suposo que jo també puc.

Bowyer es va quedar sense paraules. Els ulls se li van negar de llàgrimes mentre feia l’encaixada amb George.

En un acte impulsiu, George el va abraçar. L’home sanglotava a raig fet.

Al cap d’un minut, George es va desfer de l’abraçada i va fer un pas enrere. Bowyer intentava parlar però no li sortien les paraules. Entre plors, es va girar i va sortir de la cambra.

El seu fill també li va donar la mà.

—Gràcies, congressista —va dir el noi amb veu trèmula—. No sap prou què significa el seu perdó per al meu pare. Vostè és un gran home. —El noi va marxar darrere el seu pare.

George es va deixar caure a la cadira, atordit.

«Caram», va pensar. «Qui m’ho havia de dir».

La mateixa nit ho explicava a Maria. Ella va reaccionar amb indiferència.

—Suposo que tens dret a perdonar-lo: el braç te’l van trencar a tu —va dir—. A mi no em fan cap pena els segregacionistes. M’agradaria veure el reverend Bowyer tancat dos anys a la garjola o en una filera de presos encadenats. Potser llavors acceptaria les seves disculpes. Tota aquella colla de jutges corruptes, policies salvatges i fabricants de bombes encara corren lliures. Mai no han respost davant la justícia pel que van fer. Alguns ja deuen estar cobrant una refotuda pensió. I a sobre volen que els perdonin? Jo no els penso ajudar a sentir-se millor. Si el sentiment de culpa no els deixa viure feliços, me n’alegro. És el mínim que es mereixen.

George va somriure. Maria ja havia passat la ratlla dels cinquanta, però cada vegada era més combativa. Era una de les persones més veteranes del Departament d’Estat, respectada tant pels republicans com pels demòcrates, i es movia amb posat confiat i autoritari.

Eren al pis de Maria. Ella preparava el sopar —llobarro farcit amb herbes aromàtiques—, George parava la taula i se li feia la boca aigua en sentir l’exquisida aroma que inundava l’ambient. Maria li va omplir la copa de Lynmar Chardonnay i va posar el bròquil en una olla de vapor. Estava una mica més grassa que quan era jove i intentava satisfer el gustos culinaris de George, que preferia una cuina més lleugera.

Després de sopar van anar a prendre el cafè al sofà. Maria estava serena i afable.

—Quan deixi el Departament d’Estat vull poder mirar enrere i dir que el món és un lloc més segur que quan hi vaig arribar —va afirmar—. Vull que els meus nebots i nebodes, i el meu fillol, en Jack, criïn els seus fills sense l’amenaça d’holocaust causat per una superpotència. Llavors podré dir que la meva vida ha valgut la pena.

—Entenc com et sents —va dir George— però sembla un somni impossible. O creus que es pot fer realitat?

—Potser sí. El bloc soviètic mai no ha estat tan a prop d’esfondrar-se des de la Segona Guerra Mundial. El nostre ambaixador a Moscou creu que la doctrina Bréjnev ha mort.

D’acord amb la doctrina Bréjnev, la Unió Soviètica controlava l’Europa de l’Est, de la mateixa manera que la doctrina Monroe donava aquest mateix dret als Estats Units sobre l’Amèrica del Sud.

George va assentir amb el cap.

—Si Gorbatxov deixa de portar les regnes de l’imperi comunista, els Estats Units en sortiran beneficiats, geopolíticament parlant.

—I hem de fer tot el que estigui a les nostres mans per ajudar Gorbatxov a mantenir-se al poder. Però no ho estem fent perquè el president Bush creu que tot plegat és un tripijoc de Gorbatxov i ara mateix es planteja augmentar el nostre armament nuclear a Europa.

—Cosa que sens dubte debilitaria Gorbatxov i esperonaria els falcons del Kremlin.

—Això mateix. De tota manera, demà arriba un grup d’alemanys que intentarà fer-li veure la situació i que es faci enrere.

—Doncs et desitjo molta sort —va dir George amb escepticisme.

—Sí.

George s’havia acabat el cafè però encara no tenia ganes de marxar. Se sentia a gust, havia sopat bé i sempre li agradava parlar amb Maria.

—Saps què? —va dir ell—. A part del meu fill i la meva mare, ets la persona que més m’agrades d’aquest món.

—Com està la Verena? —va preguntar Maria bruscament.

George va somriure.

—Ara surt amb en Lee Montgomery, el teu exnòvio. És editor del Washington Post. Em sembla que la cosa va de debò.

—Que bé.

—Recordes… —Potser no feia bé de dir-ho, però s’havia pres mitja ampolla de vi i va pensar «que carai»—. Recordes quan vam fer l’amor en aquest sofà?

—George —va dir ella—. No sóc de les que obliden aquestes coses.

—Desafortunadament, jo tampoc.

—Me n’alegro —va dir ella somrient.

—Quant de temps deu fer d’això? —va fer ell, nostàlgic.

—Va ser la nit que Nixon va dimitir, fa quinze anys. Eres jove i molt ben plantat.

—I tu estaves tan bonica com avui.

—Caram, gràcies. Saps quedar molt bé.

—Va estar bé, oi? Quan vam fer l’amor, vull dir.

—Bé? —va dir ella fent-se l’ofesa—. Bé i prou?

—Va ser magnífic.

—Ara sí.

George sentia una profunda recança per les oportunitats perdudes.

—Què ens va passar?

—Que seguíem camins diferents.

—Suposo que sí. —Es va fer un silenci, després George va parlar—: Vols que ho tornem a repetir?

—Em pensava que no m’ho demanaries mai.

Es van besar i a l’instant va recordar com havia anat la primera vegada: tan relaxat, tan natural, tan bé.

El cos de Maria havia canviat. Era més tou, menys ferm, i la pell més aspra al tacte. George va pensar que el mateix es podia aplicar al seu cos: els músculs de quan feia lluita ja eren història. Però tant hi feia. Els llavis i la llengua de Maria barrinaven atrafegats els seus, i ell sentia el mateix desig ardent de llançar-se als braços d’una dona amorosa i sensual.

Maria li va desbotonar la camisa. Mentre ell se la treia, ella es va aixecar i es va alliberar ràpidament del vestit.

—Abans que continuem… —va dir George.

—Sí? —Maria va tornar a seure—. Tens dubtes?

—Tot el contrari. Per cert, quins sostenidors més bonics.

—Gràcies. D’aquí a un minut me’ls podràs treure. —Maria li va descordar el cinturó.

—Però m’agradaria dir-te una cosa. Encara que pugui esguerrar-ho tot…

—Endavant —va dir ella—. Arrisca’t.

—M’he adonat d’una cosa, i suposo que hi hauria d’haver caigut abans.

Maria el va mira fent una petita rialla però sense badar boca; George va tenir l’estranya sensació que ella sabia exactament què estava a punt de dir-li.

—M’he adonat que t’estimo —va dir.

—Ho dius de debò?

—Sí. No et fa res? Va tot bé? No he esguerrat el moment?

—Calla, babau —va fer ella—. Jo fa anys que estic enamorada de tu.

Rebecca va arribar al Departament d’Estat de Washington un agradable dia de primavera. Els narcisos poblaven els parterres i ella sentia un devessall d’esperança. L’imperi soviètic es debilitava, potser s’acabava ensorrant del tot. Alemanya tenia la possibilitat de reunificar-se i ser un país lliure. Els nord-americans només necessitaven un petit toc d’alerta perquè s’encarrilessin en la direcció adequada.

Rebecca va arribar a la conclusió que si ella estava a Washington, representant el seu país i negociant amb l’home més poderós del món, era gràcies a Carla, la seva mare adoptiva. En temps de guerra, a Berlín, Carla havia adoptat una jueva de tretze anys atemorida i li havia donat prou confiança en si mateixa perquè pogués arribar a convertir-se en una estadista de talla internacional. «Haig d’aconseguir una foto per enviar-l’hi», va pensar.

Acompanyada del seu cap, Hans-Dietrich Genscher i un grapat d’assessors, Rebecca va entrar al modern edifici del Departament d’Estat. El vestíbul, de deu plantes, exhibia un imponent mural anomenat La defensa de les llibertats humanes, que il·lustrava les cinc llibertats que defensava l’exèrcit nord-americà.

Els va sortir a rebre una dona de qui Rebecca només coneixia la càlida veu per telèfon: Maria Summers. Rebecca no s’esperava trobar una afroamericana. Que això la sorprengués la va fer sentir culpable: no hi havia cap motiu que privés una afroamericana d’ocupar un càrrec al Departament d’Estat. Després es va adonar que hi havia poques cares negres a l’edifici. Maria era una excepció, així doncs, la seva sorpresa estava justificada.

Maria es va mostrar amable i cordial, però de seguida es va fer evident que el secretari d’Estat, James Baker, no ho era tant. Els alemanys van haver d’esperar cinc minuts, deu. Maria no sabia on ficar-se. Rebecca va començar a neguitejar-se. No era cosa de l’atzar. Fer esperar el vicecanceller alemany era un insult calculat. Baker no devia estar d’acord amb les seves posicions.

Rebecca havia sentit a dir que els nord-americans feien aquesta mena de coses. Després dirien als mitjans de comunicació que havien menystingut els visitants per les seves opinions, i quan aquests tornessin a casa sortirien a la premsa articles desconcertants. Ronald Reagan havia fet el mateix al líder de l’oposició britànic, Neil Kinnock, perquè també estava a favor del desarmament.

A Rebecca no li preocupava l’ofensa en si mateixa. Els homes constantment es feien notar, eren com nois mostrant la seva potència en política. En aquest cas simplement es tractava de remenar la cua, però significava que la reunió tenia tots els punts per ser improductiva i això eren molt males notícies per a la distensió.

Al cap d’un quart d’hora els van fer passar. Baker era un home atlètic i llargarut, amb accent de Texas, tot i que no li quedava res de l’aspecte provincià: anava immaculadament afaitat i duia un vestit fet a mida. Va fer una encaixada particularment breu amb Hans-Dietrich Genscher.

—Estem en total desacord amb la vostra actitud.

Afortunadament, Genscher no es deixava intimidar. Havia estat vicecanceller d’Alemanya i ministre d’Exteriors durant quinze anys, i sabia que no calia fer-ne cabal, de la mala educació. Darrere d’aquelles ulleres i d’una calba incipient, hi havia un home de galtes molsudes i rostre bel·ligerant.

—Creiem que la vostra política és obsoleta —va dir serenament—. La situació a Europa ha canviat i hauríeu de tenir-ho present.

—Hem de mantenir l’OTAN com a força dissuasiva nuclear —va dir Baker com si repetís un mantra.

Genscher feia un esforç evident per controlar la impaciència.

—Nosaltres no hi estem d’acord, ni tampoc la nostra gent. Quatre de cada cinc alemanys volen que es retiri l’armament nuclear d’Europa.

—S’han deixat ensarronar per la propaganda del Kremlin!

—Vivim en una democràcia i, al final, són els ciutadans els qui decideixen.

Dick Cheney, el secretari de Defensa nord-americà, també era a la cambra.

—Un dels objectius principals del Kremlin és desnuclearitzar Europa —va dir—. No hem de caure en el parany!

Genscher no tolerava que un home amb molts menys coneixements que ell l’alliçonés sobre política europea. L’alemany semblava un mestre intentant en va explicar una lliçó a uns alumnes deliberadament obtusos.

—La Guerra Freda s’ha acabat —va anunciar.

Rebecca s’esparverava en veure que no en traurien res, de la conversa. Era un diàleg de sords: tant els uns com els altres havien acudit a la trobada amb una idea feta.

No es va equivocar. Les dues bandes van intercanviar comentaris irascibles uns quants minuts més fins que la reunió es va donar per acabada.

No hi hauria l’oportunitat de fer la foto de família.

Mentre els alemanys marxaven, Rebecca es va esprémer el cervell pensant com es podria salvar la situació, però no se li acudia res.

—No m’esperava que les coses anessin així —va dir Maria Summers a Rebecca quan ja eren al vestíbul.

No li presentava una disculpa, però això era tot el que Maria podia dir des de la seva posició.

—No passa res —va dir Rebecca—. Llàstima que no hi hagi hagut més diàleg i menys intents de guanyar el pols.

—Hi ha alguna manera d’aconseguir que els més veterans acostin posicions en aquest afer?

Rebecca estava a punt de dir que no ho sabia, però de sobte va tenir una pensada.

—Potser sí —va dir—. Per què no organitzem un viatge del president Bush a Europa? Que ho vegi amb els seus ulls. Que parli amb els polonesos i els hongaresos. Potser llavors s’ho repensaria.

—Tens raó —va dir Maria—. Ho proposaré. Gràcies.

—Que hi hagi sort —va contestar Rebecca.





60


Lili Franck i la seva família s’havien quedat sense alè en veure les notícies que emetia la televisió de l’Alemanya Occidental.

A l’Alemanya Oriental tothom mirava la televisió del país veí, fins i tot els apparàtxiks del Partit Comunista: se sabia per la inclinació de les antenes.

Amb Lili hi havia els seus pares, Carla i Werner, a més de Karolin, Alice, i el seu nòvio, Helmut.

Aquell dia, 2 de maig, els hongaresos havien obert la frontera amb Àustria.

No ho van fer discretament. El govern havia convocat una roda de premsa a Hegyeshalom, al punt fronterer per on passava la carretera que unia Budapest i Viena. Qui sap si pretenien provocar una resposta soviètica. Amb una gran cerimònia davant de centenars de càmeres estrangeres, van apagar l’alarma electrònica i el dispositiu de vigilància de tota la línia fronterera.

La família Franck s’ho mirava amb incredulitat.

Els guardes fronterers van començar a tallar el reixat amb unes tenalles gegantines; agafaven grans trams de filat, l’arrencaven i el llançaven despreocupadament sobre una pila.

—Déu meu —va exclamar Lili—. El teló d’acer comença a caure.

—Els soviètics no ho toleraran —va dir Werner.

Lili no n’estava tan convençuda. Corrien uns temps confusos.

—És evident que els hongaresos no haurien fet aquest pas si no sabessin que els soviètics hi donen el vistiplau, no trobes?

El seu pare feia que no amb el cap.

—Potser es pensen que poden escapar…

Alice tenia els ulls espurnejants d’il·lusió.

—Això vol dir que podem marxar amb en Helmut! —va exclamar. Ella i el seu nòvio estaven desesperats per sortir de l’Alemanya de l’Est—. Podem fer veure que anem a Hongria de vacances i després creuar la frontera a peu!

Lili l’entenia i anhelava que Alice tingués les oportunitats que a ella se li havien negat. Però no podia ser tan senzill.

—Sí? De debò podem marxar? —va fer Helmut.

—No, no podeu —va resoldre Werner, i va assenyalar el televisor—. Per començar, no veig que ningú traspassi la frontera a peu. Ja veurem si realment la creua algú. En segon lloc, el govern hongarès pot canviar d’idea en qualsevol moment i començar a arrestar gent. En tercer lloc, si els hongaresos comencen a deixar marxar la gent, els soviètics hi enviaran els tancs i ho aturaran.

Lili va trobar el seu pare massa pessimista. Amb setanta anys, començava a ser un avi esquerp. Ho havia vist en la manera com portava el negoci. Havia menyspreat la idea d’incorporar comandaments als televisors, i quan de sobte van començar a ser imprescindibles van venir les presses perquè la fàbrica no es quedés enrere.

—El temps dirà —va dir Lili—. En els pròxims dies, probablement intentarà fugir gent. Aleshores sabrem si algú els intenta aturar.

—I si s’equivoca, l’avi? —va dir Alice, il·lusionada—. No podem desaprofitar una oportunitat com aquesta! Què hem de fer?

—Ara mateix sembla perillós —li va dir Karolin, la seva mare, neguitosa.

—I què et fa pensar que el govern de l’Alemanya Oriental ens continuarà deixant anar a Hongria? —va preguntar Werner a Lili.

—Doncs ens hi han de deixar anar —va replicar Lili—. Si cancel·len les vacances d’estiu de milers de famílies, es desfermarà la revolució.

—Sí, però encara que per als altres sigui segur, el nostre cas potser és diferent.

—Per què?

—Perquè som la família Franck —va dir Werner, exasperat—. La teva mare era regidora dels socialdemòcrates, la teva germana va humiliar Hans Hoffmann, en Walli va matar un guarda fronterer, i tu i la Karolin canteu cançons de protesta. I resulta que el negoci de la família és al Berlín Occidental, o sigui que no el poden decomissar. Sempre hem fet nosa als comunistes i, per desgràcia, tenim la mala sort de rebre un tracte especial.

—Doncs haurem d’anar més amb compte que els altres i s’ha acabat —va dir Lili—. L’Alice i en Helmut aniran amb peus de plom.

—Jo hi vull anar. Tant hi fa, si es perillós —va dir Alice amb èmfasi—. Sé que correrem riscos però estic preparada per assumir-los. —Dit això, va dirigir una mirada reprovatòria al seu avi—. Tu has vist créixer dues generacions sota el comunisme. I pot ser mesquí, despietat, absurd i estar en ruïnes, però encara el tenim aquí. Jo vull viure a Occident. I en Helmut també. Volem que els nostres fills creixin en un entorn de llibertat i prosperitat. —Alice es va girar cap al seu nòvio—. Oi que sí?

—Sí —va dir ell, per bé que Alice va notar que responia amb la boca petita.

—És una bogeria —va etzibar Werner.

Carla va intervenir per primera vegada.

—No és cap bogeria, estimat —va replicar Carla enèrgicament—. És perillós, sí. Però recorda el que vam fer nosaltres, els riscos que vam córrer per la llibertat.

—Alguns dels nostres van morir.

Carla no afluixava.

—Però pensàvem que valia la pena arriscar-s’hi.

—Estàvem en guerra. Havíem de derrotar els nazis.

—Aquesta és la guerra de l’Alice i en Helmut: la Guerra Freda.

Werner va vacil·lar i, finalment, va sospirar.

—Potser tens raó —va dir amb recel.

—Molt bé, doncs —va fer Carla—. Aleshores, haurem de dissenyar un pla.

Lili va tornar a mirar la televisió. A Hongria continuaven desmantellant la tanca.

El dia que Polònia celebrava els comicis, Tània acompanyava Danuta, que era candidata a les eleccions, a l’església.

Era el 4 de juny, un diumenge assolellat amb pinzellades de núvols sota un cel blau. Danuta havia empolainat els nens i es pentinava mentre Marek es posava una corbata blanca i vermella, els colors de Solidarność i de la bandera polonesa. Danuta lluïa un barret de palla blanc amb una ploma vermella.

Tània vivia en un mar de dubtes. Era real tot allò? Les eleccions a Polònia, el desmantellament de la tanca d’Hongria, el desarmament d’Europa. Realment era aquesta la intenció de Gorbatxov quan parlava de transparència i reestructuració?

Tània somniava viure en llibertat al costat de Vassili. Tots dos farien la volta al món: París, Nova York, Rio de Janeiro, Delhi. Entrevistarien Vassili per la televisió i ell parlaria de la seva obra i de tots els anys de clandestinitat. Tània escriuria articles de viatges, o fins i tot un llibre.

Però quan es despertava d’aquell somni a cada moment es preparava per rebre males notícies: les barreres, els tancs, les detencions, el toc de queda, i l’aparició a la televisió del calb malgirbat anunciant que els soviètics havien frustrat una conspiració contrarevolucionària finançada pels capitalistes imperialistes.

El capellà va demanar a la seva congregació que votés els candidats més devots. Com que tots els comunistes en principi eren ateus, la consigna era clara. A l’autoritari clergat polonès no li agradava el moviment liberal Solidarność, però sabia perfectament qui era el seu veritable enemic.

Les eleccions van arribar abans del que preveia Solidarność. El sindicat va fer una cursa contrarellotge per recaptar fons, llogar oficines, contractar personal i organitzar una campanya electoral a escala nacional, tot en poques setmanes. Jaruzelski s’havia apressat deliberadament per agafar Solidarność a contrapeu, conscient que el govern comptava amb una organització consolidada, a punt per engegar la campanya.

No obstant això, aquest va ser l’últim cop d’enginy de Jaruzelski. Després, els comunistes van actuar letàrgicament, com si estiguessin tan convençuts que guanyarien que ni tan sols els preocupava la marxa de la campanya. El seu eslògan deia: AMB NOSALTRES ÉS MÉS SEGUR; semblava més aviat un anunci de preservatius. Tània havia explicat aquest acudit en el reportatge per a la TASS i, sorprenentment, els correctors no l’havien suprimit.

La gent pensava que es tractava d’una picabaralla entre el general Jaruzelski, el despietat líder del país durant ben bé una dècada, i l’electricista agitador Lech Wałęsa. Danuta tenia una foto de Wałęsa amb ella; també en tenien una els altres candidats de Solidarność, i per tots els carrers s’havien penjat cartells amb aquestes fotos. Durant la campanya, el sindicat treia cada dia un diari redactat bàsicament per Danuta i altres companyes. El cartell més popular de Solidarność mostrava Gary Cooper en el paper del mariscal Will Kane, amb una papereta a la mà en comptes d’una pistola. L’eslògan deia: SOL DAVANT EL PERILL, 4 DE JUNY 1989.

Tània va concloure que, de fet, la incompetència de la campanya comunista es veia a venir. Al cap i a la fi, l’elit dirigent polonesa no estava avesada a passar la gorra i a suplicar a la gent: «Vota’m, sisplau».

La nova cambra alta, el Senat, tenia cent escons, i els comunistes esperaven ocupar-ne la majoria. Els polonesos estaven amb l’aigua al coll i Tània donava per segur que abans votarien Jaruzelski, a qui ja coneixien, que al dissident Wałęsa. A la cambra baixa, el Sejm, els comunistes no podien perdre, perquè el seixanta-cinc per cent dels escons els estaven reservats, a ells i els seus aliats.

Les aspiracions de Solidarność eren modestes. Pensaven que si treien una minoria substancial dels vots, els comunistes es veurien obligats a donar-los veu dins el govern.

Tània esperava que no anessin mal encaminats.

Acabada la missa, Danuta va donar la mà a tots els assistents.

Seguidament, Tània i la família Gorski van anar al col·legi electoral. La papereta de vot era llarga i complicada, de manera que Solidarność havia instal·lat a l’entrada una parada per explicar als electors el sistema de vot: en comptes de marcar els candidats preferits, havien de descartar amb una ratlla els que no els agradaven. Els defensors de Solidarność ensenyaven exultants paperetes de vot en què sortien ratllats tots els comunistes.

Tània observava com la gent votava. Per a molts era la primera experiència d’unes eleccions lliures. Va observar una dona malforjada desplaçant el llapis per la llista, proferint un petit grunyit de satisfacció cada vegada que identificava un comunista. Tània pensava que tal volta el govern havia comès una imprudència en triar el sistema de ratllar la papereta, ja que fer córrer el llapis sobre un nom per descartar un candidat produïa una gran satisfacció física.

Tània va parlar amb alguns dels electors. Els preguntava què pensaven en el moment de fer la tria.

—Jo he votat els comunistes —va dir una dona que duia un abric car—. Ells han fet possibles aquestes eleccions.

Però tot feia pensar que la majoria havia votat els candidats de Solidarność. La mostra de Tània, evidentment, no tenia cap rigor científic.

Tània va anar a casa de Danuta a dinar. Després les dues dones van deixar que Marek s’ocupés dels nens i van arribar-se amb el cotxe de Tània a la seu de Solidarność, just a dalt de la cafeteria Niespodzianka, al centre de la ciutat.

Hi havia un gran entusiasme. Els sondejos donaven la victòria a Solidarność, però ningú no hi confiava perquè hi havia pràcticament un cinquanta per cent d’indecisos. No obstant això, els comunicats que arribaven de tot el país confirmaven que els ànims estaven alts. Fins i tot Tània estava animada i era optimista. Fossin quins fossin els resultats, en un país del bloc soviètic se celebraven unes eleccions reals, i això ja era prou motiu de satisfacció.

Al vespre, un cop tancades les urnes, Tània va acompanyar Danuta per seguir de prop el recompte de vots. Era un moment tens. Si les autoritats decidien fer frau, hi havia cent maneres de falsejar els resultats. Els escrutadors de Solidarność vigilaven de prop, però cap d’ells no va veure cap irregularitat important. Només aquest fet ja era extraordinari.

I Danuta va guanyar per una victòria aclaparadora.

Era evident que en el fons no s’esperava guanyar; Tània ho va endevinar perquè en saber-ho va empal·lidir.

—Sóc diputada —va exclamar. Danuta no donava crèdit als resultats—. La gent m’ha escollit. —Va dibuixar aleshores un ampli somriure i va començar a rebre les felicitacions de tothom. Li van fer tants petons que Tània es va neguitejar per la higiene.

Així que es van poder escapar, van agafar el cotxe i pels carrers il·luminats pels fanals van tornar al cafè Niespodzianka, on tothom s’apinyava al voltant dels aparells de televisió. Danuta no era l’única que havia obtingut una victòria aclaparadora: els candidats de Solidarność estaven traient millors resultats del que tothom s’esperava, i de llarg.

—És fantàstic! —va exclamar Tània.

—No, no ho és —va dir Danuta en to pessimista.

Tània es va adonar aleshores que els membres de Solidarność es contenien. Desconcertava aquella reacció desdenyosa davant unes notícies que els donaven la victòria.

—Què dimonis passa?

—Que ens va massa bé —va dir Danuta—. Els comunistes no ho acceptaran. Hi haurà un contraatac.

Tània no havia considerat aquesta possibilitat.

—De moment el govern no ha guanyat enlloc —va afegir Danuta—. Ni tan sols on no han tingut oposició, alguns candidats comunistes no han assolit ni el cinquanta per cent mínim. És massa humiliant. Jaruzelski haurà d’anul·lar el resultat.

—Parlaré amb el meu germà —va dir Tània.

Tània tenia un número de telèfon especial que la comunicava amb el Kremlin ràpidament. Era tard, però Dimka encara era al seu despatx.

—Sí, en Jaruzelski ens ha trucat —li va dir Dimka—. Pel que he entès, els comunistes estan sent humiliats.

—Què ha dit Jaruzelski?

—Vol imposar la llei marcial un altre cop, exactament com fa vuit anys.

Tània es va espantar.

—Merda. —Per un moment va veure les males bèsties de la ZOMO arrossegant Danuta pel replà mentre el seu fill cridava—. No, una altra vegada, no.

—Jaruzelski proposa declarar les eleccions nul·les. «Encara tenim la palanca del poder a les nostres mans», ha dit.

—Té raó —va admetre Tània en to lúgubre—. Ells tenen les armes.

—Però Jaruzelski té por de fer-ho sol. Vol el suport de Gorbatxov.

—I què ha dit Gorbatxov? —va fer esperançada.

—Encara no ha donat cap resposta. Ara mateix han anat a despertar-lo.

—Què creus que farà?

—Segurament dirà a en Jaruzelski que s’espavili tot sol. És el que diu des de fa quatre anys. Però no n’estic segur. Veure aquest rebuig absolut al Partit en unes eleccions lliures…, potser és massa fort fins i tot per a Gorbatxov.

—Quan ho sabràs?

—Gorbatxov es limitarà a dir sí o no, i després se’n tornarà al llit. Truca’m d’aquí a una hora.

Tània va penjar. No sabia què pensar. Era obvi que Jaruzelski estava disposat a actuar amb mà de ferro, detenir tots els activistes de Solidarność, llançar per la borda les llibertats civils i reinstaurar la seva dictadura, tal com havia fet el 1981. Era el que sempre passava quan als països comunistes s’ensumaven aires de llibertat. Però Gorbatxov assegurava que els vells temps s’havien acabat. Era cert?

Polònia estava a punt de descobrir-ho.

Tània mirava fixament el telèfon amb l’ai al cor. Què podia dir a Danuta? No volia escampar la por. Però potser algú els havia de prevenir de les intencions de Jaruzelski.

—Ara tu també fas cara de desanimada. Què t’ha dit el teu germà?

Tània va vacil·lar. Finalment li va dir que encara no hi havia res decidit, cosa que de fet era veritat.

—En Jaruzelski ha trucat a Gorbatxov però encara no ha pogut parlar amb ell.

Totes dues van continuar mirant les pantalles dels televisors. Solidarność es proclamava vencedora a tot arreu, mentre que els comunistes encara no havien guanyat ni un escó. Els resultats que arribaven no feien altra cosa que confirmar els primers pronòstics. Dir que era una victòria aclaparadora seria quedar-se curt: era més aviat un tsunami.

Dalt de la cafeteria, l’eufòria s’aigualia amb la por. El canvi de poder gradual al qual aspiraven era impossible. En les vint-i-quatre hores següents podien passar dues coses: o bé els comunistes recuperaven el poder per la força, o bé no feien res i seria la seva fi definitiva.

Tània va considerar prudent esperar una llarga hora de rellotge abans de tornar a trucar a Moscou.

—Ja han parlat —va dir Dimka—. Gorbatxov s’ha negat a donar suport a qualsevol mena de mesures repressives.

—Gràcies a Déu —va dir Tània—. I ara què farà Jaruzelski?

—Haurà de fer marxa enrere tan ràpidament com pugui.

—De debò? —A Tània li costava de creure una notícia tan bona.

—No té alternativa.

—Suposo que no.

—Que vagi bé la celebració!

Tània va penjar i va parlar amb Danuta.

—No hi haurà represàlies —va dir—. Gorbatxov les ha descartat.

—Mare meva —va dir Danuta en un to d’incredulitat i alegria—. Això vol dir que hem guanyat de debò, oi?

—Sí —va dir Tània amb un sentiment de satisfacció i esperança que li va arribar al fons del cor—. És el principi de la fi.

Aquell 7 de juliol feia una calor abrusadora a Bucarest. Dimka i Natàlia hi havien anat amb Gorbatxov en motiu d’una cimera del Pacte de Varsòvia. El seu amfitrió era Nicolaie Ceausescu, el foll dictador de Romania.

El punt més important de l’agenda era «El problema d’Hongria». Dimka sabia que l’havia proposat el líder de l’Alemanya Oriental, Erich Honecker. La liberalització d’Hongria suposava un perill per a tots els altres països del Pacte de Varsòvia, en situar en el punt de mira la naturalesa repressiva d’uns règims que no s’havien reformat; però per a l’Alemanya de l’Est la situació era pitjor. Centenars d’alemanys orientals que eren de vacances a Hongria abandonaven les tendes de campanya, s’endinsaven pel bosc i s’esmunyien per les escletxes de la vella tanca camí d’Àustria i de la llibertat. Les carreteres que conduïen a la frontera des del llac Balaton estaven sembrades de petits vehicles Trabant i Wartburg abandonats sense miraments. La gran majoria no tenia passaport, però no hi feia res: els traslladaven a l’Alemanya Occidental on automàticament els concedien la nacionalitat i els ajudaven a establir-s’hi. Evidentment no trigaven a substituir els prehistòrics cotxes per uns Volkswagen, més fiables i més còmodes.

Els líders del Pacte de Varsòvia es van trobar en una gran sala amb unes taules juntes disposades en forma de rectangle i cobertes amb les banderes. Com era costum, els assessors com Dimka i Natàlia seien als angles de la sala. Honecker era la força impulsora, però qui portava la batuta era Ceausescu. El romanès es va alçar del seient que ocupava al costat de Gorbatxov i va començar a carregar contra les polítiques reformistes del govern hongarès. Era un home encorbat i desnerit, de celles poblades i ulls extraviats. Tot i que es dirigia a dotze persones escasses en una sala de reunions, cridava i gesticulava com si s’adrecés a tot un estadi amb milers d’oients. Els llavis rivetats de Ceausescu expulsaven capellans mentre cridava pels descosits. Va anar directe al gra: volia una repetició del 1956. Va demanar que el Pacte de Varsòvia envaís Hongria per aniquilar Miklós Németh i tornar el país al domini del Partit Comunista ortodox.

Dimka va fer una llambregada a la sala. Honecker assentia amb el cap. Miloš Jakeš feia cara d’aprovació. Tódor Jívkov hi estava visiblement d’acord. Només el líder polonès, el general Jaruzelski, seia immòbil amb cara de pòquer, potser humiliat per la derrota electoral.

Tots aquells homes eren tirans despietats, torturadors i assassins de masses. Stalin no havia estat l’excepció, sinó el prototip del líder comunista. Qualsevol sistema polític que permetés governar aquesta mena de gent era pervers, va meditar Dimka. «Com pot ser que hàgim trigat tant a obrir els ulls?».

Però Dimka, com la majoria dels assistents a la sala, tenia els ulls posats en Gorbatxov.

La retòrica ja no importava. Ja no tenia cap transcendència qui tenia raó. Cap dels reunits a la sala no tenia poder per fer res sense el consentiment de l’home amb la taca de vi de Porto a la calba.

Dimka creia que coneixia els plans de Gorbatxov. Però mai no les tenia totes. Gorbatxov, com l’imperi que governava, estava dividit entre les tendències conservadores i les reformistes. Cap discurs no el faria canviar d’opinió. Pràcticament tota l’estona tenia cara d’ensopiment.

Ceausescu havia alçat tant la veu que gairebé xisclava. En aquell moment Miklós Németh va atraure la mirada de Gorbatxov. El rus va dirigir a l’hongarès un subtil somriure mentre Ceausescu escopia salivera i blasmava.

Llavors Dimka es va quedar d’una peça: Gorbatxov va picar l’ullet a Németh i va allargar el somriure encara un segon. En acabat, va desviar la mirada i va tornar a posar cara d’ensopiment.

Maria havia aconseguit esquivar Jasper Murray quasi fins a l’últim moment de la visita del president Bush a Europa.

No el coneixia en persona. Sabia quina cara tenia perquè l’havia vist a la televisió, com tothom. En la vida real era simplement més alt. Durant anys, Maria havia estat la font secreta d’algunes de les millors històries de Murray, però ell no ho sabia. Ell només es trobava amb George Jakes, l’intermediari. Havien estat sempre molt prudents, per això mai no els havien descobert.

Maria sabia com havia anat l’acomiadament de Jasper del This Day: la Casa Blanca havia pressionat Frank Lindeman, l’amo del canal. Així era com un periodista estel·lar podia acabar desterrat. Tot i que entre el moment convuls que es vivia als països de l’Est i l’olfacte de Jasper per a les notícies, Europa s’havia acabat convertint en un destí candent.

Bush i el seu entorn, Maria inclosa, van acabar la gira a París. Era el 14 de juliol, el dia que a França es commemorava la presa de la Bastilla. Maria estava al costat dels membres del gabinet de premsa als Champs-Élysées, contemplant de peu dret una interminable exhibició de força militar i anhelant tornar a casa per fer l’amor amb George Jakes, quan Jasper li va dirigir la paraula.

—Quan tenia quinze anys es va enamorar bojament de mi —li va dir Jasper assenyalant un immens cartell d’Evie Williams anunciant una crema facial.

Maria es va fixar en la imatge. A Evie Williams l’havien vetat a Hollywood per les seves idees polítiques, però era una gran estrella a Europa, i Maria recordava haver llegit que la línia de productes de bellesa orgànics que havia creat li estava proporcionant més diners que no pas les pel·lícules.

—Tu i jo no ens coneixíem —va dir Jasper—, però vaig conèixer el teu fillol, en Jack Jakes, quan jo vivia amb Verena Marquand.

Maria li va donar la mà amb cautela. Parlar amb els periodistes sempre era perillós. No importava què diguessis, el simple fet d’haver tingut una conversa amb ells ja et posava en una situació delicada, perquè aleshores sempre podien tergiversar les teves paraules.

—M’alegro de conèixer-te —va dir ella.

—Jo t’admiro per tot el que has fet —va dir ell—. La teva carrera ja seria extraordinària en un home blanc. Però en una afroamericana és espectacular.

Maria va somriure. Sens dubte Jasper era encantador; així és com aconseguia que la gent xerrés. També era un fals i trairia la seva mare per un article.

—Com et va per Europa? —va fer ella en to neutral.

—Ara mateix és el lloc més emocionant del món —va dir—. Sóc afortunat.

—Caram, que bé.

—En canvi —va afegir Jasper—, per al president Bush aquest viatge no ha estat gaire reeixit.

«Ja comença», va pensar Maria. La seva posició era difícil. Havia de defensar el president i les polítiques del Departament d’Estat, per més que compartia les valoracions de Jasper. Bush havia fracassat a l’hora d’assumir el lideratge del moviment en favor de la llibertat de l’Europa de l’Est, era massa esquerp.

—Doncs nosaltres creiem que ha estat un triomf —va dir ella a pesar de tot.

—Això és el que et toca dir. Però, off the record, tu creus que Bush va fer bé d’encoratjar Jaruzelski, un tirà comunista de la vella escola, perquè es presentés com a candidat a la presidència de Polònia?

—Jaruzelski pot ser sens dubte el candidat idoni per supervisar una reforma gradual —va dir Maria, tot i que no ho pensava.

—Bush va irritar Lech Wałęsa en oferir-li un paquet d’ajuda miserable de cent milions de dòlars, quan Solidarność demanava deu mil milions.

—El president Bush creu en la prudència —va rebatre Maria—. Considera que els polonesos primer han de reformar l’economia i després ja rebran ajut. Altrament, malbarataran els diners. El president és conservador. Potser a tu no t’agrada, Jasper, però als nord-americans, sí. Per això el van votar.

Jasper va somriure, acabava de guanyar la partida, però va continuar burxant.

—A Hongria, va lloar el govern comunista perquè havia fet treure la tanca, i no pas l’oposició, que havia estat qui havia pressionat. No parava de dir als hongaresos que no anessin massa lluny, que no tinguessin pressa! Com pot ser que el líder del món lliure doni aquesta mena de consells?

Maria no el va contradir. Tenia tota la raó del món. Tant era així que va decidir desviar l’atenció. Per guanyar temps, es va fixar en un camió que transportava un llarg míssil amb una bandera francesa pintada al costat.

—Se t’escapa una història més interessant —va dir finalment.

Jasper va aixecar la cella amb escepticisme. A Jasper Murray no solien etzibar-li retrets com aquell.

—Vinga, digues —va dir Jasper en un to enjogassat.

—No t’ho puc dir oficialment.

—Doncs fes-ho extraoficialment.

—Depèn de si ha quedat prou clar que és extraoficialment. —Maria el va mirar amb rigidesa.

—Ha quedat prou clar.

—Entesos. Segurament ja saps que el president rep assessorament i li insinuen que Gorbatxov és un farsant, que la glasnost i la perestroika són mera comèdia, i que tota aquesta pantomima només és una martingala perquè Occident abaixi la guàrdia i es desarmi abans d’hora.

—Qui l’hi aconsella?

La resposta era la CIA, l’assessor de Seguretat Nacional i el secretari de Defensa, però Maria no estava disposada a desprestigiar-los davant d’un periodista, encara que fos extraoficialment.

—Jasper, si encara no ho saps, no ets la mena de periodista que tothom pensa —va amollar-li.

—D’acord —va fer Jasper dibuixant un gran somriure—. Així, doncs, quina és la gran notícia?

—Que el president Bush, abans de fer aquest viatge a Europa, estava a punt de seguir els consells que li donaven. La notícia és que ha vist la realitat sobre el terreny i ha canviat d’idea cap a bé. A Polònia va dir: «Sento la profunda emoció de ser un testimoni directe de canvis en el curs de la història».

—Puc fer servir aquesta citació?

—Sí que pots. Me la va dir a mi.

—Gràcies.

—Ara el president creu que el canvi a l’òrbita comunista és real i estable, i nosaltres hem d’encoratjar-lo discretament en lloc d’enganyar-nos pensant que no és real.

Jasper va mirar Maria llargament amb una espurna de respecte inesperat.

—Tens raó —va concloure Jasper—. Aquesta notícia és millor. Quan torni a Washington, els defensors de la Guerra Freda, com en Dick Cheney i en Brent Scowcroft, estaran a punt de mossegar.

—Això ho has dit tu —va dir Maria—. No pas jo.

Lili, Karolin, Alice i Helmut van anar de Berlín al llac Balaton, a Hongria, amb el Trabant blanc de Lili. El viatge durava dos dies, de manera que Lili i Karolin van tenir temps de cantar totes les cançons que se sabien.

Cantaven per fer espantar la por. Alice i Helmut intentarien escapar a Occident i el seu destí era incert.

Lili i Karolin s’hi quedarien. Les dues estaven soles però la seva vida era a l’Alemanya Oriental. Odiaven el règim, però volien plantar-li cara, no pas fugir-ne. Per a Alice i Helmut les coses eren diferents, a ells els esperava tota una vida.

Lili només coneixia dues persones que haguessin intentat marxar: Rebecca i Walli. El promès de Rebecca havia caigut d’una teulada i havia acabat en una cadira de rodes. Walli havia atropellat un vigilant fronterer i l’havia mort, un trauma que el va perseguir molts anys. No eren precedents gaire feliços, però aquesta vegada la situació havia canviat…, o no?

La primera nit al campament de vacances van topar amb Berthold, un home de mitjana edat, assegut fora de la tenda, que perorava davant d’un grup de sis joves que bevien cervesa enllaunada.

—És evident, oi? —va dir amb un fil de veu confiat, però no menys poderós—. Tot plegat és una parany de l’Stasi. És la nova manera que tenen de caçar dissidents.

Un jove que seia a terra fumant un cigarret se l’escoltava amb escepticisme.

—Aleshores com va la cosa? —va dir.

—Així que traspasses la frontera, t’arresten els austríacs. Ells t’entreguen a la policia hongaresa, i la policia hongaresa t’envia de tornada a l’Alemanya Oriental, emmanillat. Aleshores te’n vas de dret a les sales d’interrogació de la central de l’Stasi, a Lichtenberg.

—I com ho saps tu, això? —va preguntar una noia, que estava de peu dret.

—El meu cosí va intentar traspassar la frontera en aquest punt —va dir Berthold—. L’última cosa que em va dir va ser: «T’enviaré una postal des de Viena». Ara és en un camp de concentració a prop de Dresden, treballant en una mina d’urani. És l’única manera que té el govern per fer treballar gent a les mines, ningú més no ho vol fer, la radiació provoca càncer de pulmó.

La família Franck va debatre la teoria de Berthold en veu fluixeta abans d’anar a dormir.

—Berthold és d’aquests que tot ho sap —va dir Alice amb menyspreu—. I com pot saber ell que el seu cosí treballa en una mina d’urani? El govern no reconeix públicament que obliguen els presoners a treballar.

Helmut, però, estava preocupat.

—Potser és un pallús, però, i si aquesta història és veritat? La frontera podria ser una ratera.

—Per què els austríacs haurien de retornar els fugitius, si no tenen cap estima al comunisme?

—Segur que no volen perdre ni energia ni diners amb els comunistes. Per què els austríacs s’haurien de preocupar pels alemanys orientals?

Van debatre la qüestió durant una hora i no van arribar a cap conclusió. Lili va jeure i es va quedar desperta una llarga estona, capficada.

L’endemà al matí, al menjador comunitari, Lili va observar que Berthold seia davant d’un gran plat de pernil i formatge, i embadalia un altre grup de joves amb les seves teories. Era sincer o era un farsant de l’Stasi? Lili va pensar que ho havia d’esbrinar. L’home feia cara de tenir-ne encara per una estona. En un acte reflex, Lili va decidir anar a la tenda de Berthold i escorcollar-la aprofitant que l’home estava entretingut.

Les tendes no tenien cap dispositiu de seguretat: als estiuejants simplement els aconsellaven que no deixessin diners ni objectes de valor a l’interior. Així i tot, la porta de la tenda de Berthold estava ben nuada.

Lili va començar a desfer les cintes, intentant semblar serena, com si tingués tot el dret del món d’entrar en aquella tenda. El cor li bategava com un repic de tambors i s’escarrassava per no fer cara de culpabilitat en veure passar els campistes. Estava acostumada a bellugar-se furtivament —els concerts que feien amb Karolin sempre eren semiclandestins— però mai no havia fet res semblant. Si per alguna raó Berthold deixava l’esmorzar a mitges i tornava abans del que ella havia previst, què li diria? «Uix, m’he equivocat de tenda, perdó!». Totes les tendes eren iguals. I si no la creia, què faria ell? Aniria a la policia?

Lili va obrir la porta de la tenda i s’hi va esmunyir.

Berthold era molt net i polit, per ser un home. Tenia la roba doblegada dins d’una maleta, i una bossa per a la roba bruta plena fins al capdamunt. Al necesser, hi tenia una maquineta i sabó d’afaitar. El llit era una estructura metàl·lica coberta amb una tela ben tibada. Al costat hi tenia una petita pila de revistes en alemany. Tot amb un aire innocent.

«No et precipitis», es va dir. «Busca bé si hi ha pistes. Qui és aquest home i què fa al campament?».

Damunt del llit de campanya hi havia un sac de dormir doblegat. Quan Lili el va agafar va notar-hi una cosa pesant. Va obrir la cremallera del sac i va forfollar-ne l’interior. Va trobar un llibre de fotos pornogràfiques i una arma.

Era una pistola petita de canó curt. Lili no hi entenia, en armes de foc, i no podia identificar-ne la marca, però va suposar que era el que anomenaven una nou mil·límetres. Feia l’efecte d’estar dissenyada per ocultar-la.

Lili se la va entaforar a la butxaca dels texans.

Tenia la resposta a la seva pregunta. Berthold no era un fanfarró que tot ho sabia. Era un agent de l’Stasi enviat allí per escampar històries de por i dissuadir els qui volien fugir del país.

Lili va doblegar el sac de dormir i va sortir de la tenda. Berthold no era a la vista i, amb dits tremolosos, es va afanyar a refer els llacets de la porta. Uns segons més i estaria salvada. Quan Berthold anés a buscar l’arma, descobriria que algú l’hi havia pres, però si ella aconseguia escapar de seguida mai no sabria qui havia estat. Lili imaginava que ni tan sols no denunciaria el robatori a la policia hongaresa, perquè segurament desaprovarien que un agent secret alemany tingués una arma en un campament de vacances.

Lili se’n va allunyar a pas lleuger.

Karolin era a la tenda de Helmut i Alice, i parlaven fluixet, encara debatien si traspassar la frontera era una trampa. Lili va interrompre la discussió.

—En Berthold és un agent de l’Stasi —va dir—. He escorcollat la seva tenda. —Lili va treure l’arma de la butxaca.

—És una Makàrov —va dir Helmut, que havia servit a l’exèrcit—. Una pistola semiautomàtica de fabricació soviètica, el model estàndard de l’Stasi.

—Si la frontera fos realment una trampa, l’Stasi ho mantindria en secret. Per la manera com ho escampa en Berthold fa pensar que no és veritat.

Helmut va fer que sí amb el cap.

—Per a mi ja és prou clar —va dir el noi—. Marxarem.

Tots quatre es van aixecar.

—Vols que em desfaci de l’arma? —va preguntar Helmut a Lili.

—Sí, sisplau. —Lili l’hi va allargar, amb l’alleujament de treure-se-la de sobre.

—Buscaré un lloc aïllat a la riba del llac i l’hi llançaré.

Mentre Helmut s’ocupava de l’arma, les dones carregaven el portaequipatge del Trabant amb banyadors i ampolles de cremes solars, com si anessin a passar el dia d’excursió, simulant unes vacances en família. Quan Helmut va tornar, van passar per la botiga de queviures amb el cotxe i van comprar-hi formatge, pa i vi per fer un pícnic.

En acabat van fer via en direcció oest.

Lili no deixava de mirar enrere, però de moment semblava que no els seguia ningú.

Van recórrer uns vuitanta quilòmetres i, quan s’acostaven a la frontera, es van desviar de la carretera principal. Alice disposava d’un mapa i d’una brúixola. Mentre serpentejaven per carreteres secundàries, com si busquessin un bon racó del bosc per fer un pícnic, van veure diversos cotxes amb matrícules de l’Alemanya Oriental abandonats als marges de la carretera; sabien que estaven a la zona correcta.

No hi havia cap indici de funcionaris a la vora; tanmateix, Lili estava preocupada. No hi havia dubte que la policia secreta de l’Alemanya Oriental estava interessada en els fugitius, per bé que segurament poca cosa hi podien fer.

—He calculat que ara mateix estem a menys d’un quilòmetre i mig de la tanca —va dir Alice quan passaven a la vora d’un llac petit.

Al cap d’uns segons, Helmut, que conduïa, va deixar la carretera i es va endinsar en un camí de sorra entre els arbres. Finalment, va aturar el cotxe en una clariana a poques passes de l’aigua.

Helmut va apagar el motor.

—Bé —va dir enmig d’un silenci pregon—. Farem veure que dinem.

—No —va dir Alice amb un raig de veu a causa de la tensió—. Jo vull marxar ara mateix, som-hi.

Alice guiava el grup, mirant la brúixola ara i adés. El camí era fàcil, l’escadusser sotabosc no els entorpia el pas. Uns altius pins filtraven el sol i projectaven clapes daurades sobre l’estora d’agulles que trepitjaven. Al bosc, hi regnava el silenci. Lili va sentir l’esgarip d’alguna espècie d’au aquàtica i, de tant en tant, la remor distant d’un tractor.

Van passar per davant d’un Wartburg Knight groc, mig ocult entre el brancatge baix, amb els vidres trencats i els parafangs ja rovellats. Un ocell es va envolar des del portaequipatge obert del vehicle i Lili es va preguntar si havia niat allí.

Lili explorava constantment els voltants, cercant el tros de tela verda o grisa que delatés un uniforme, però no en veia cap. Helmut també semblava tenir-hi posats els cinc sentits.

Van trescar per un pendent i el bosc es va acabar sobtadament. Van trobar-se enmig d’una franja de terra erma i a uns cent metres, van veure la tanca.

No impressionava gens. Els pals estaven fets de fusta tallada de qualsevol manera. Hi havia diverses rengleres de filferro que segurament en algun moment havien estat electrificades i rematades al capdamunt, a gairebé dos metres, amb un reixat de filferro espinós. A l’altre costat s’estenia un camp de blat daurat que madurava sota el sol d’agost.

La família va creuar la franja esclarissada i van arribar a la tanca.

—Podem escalar la tanca per allà mateix —va dir Alice.

—Segur que han desconnectat l’electricitat…? —va fer Helmut.

—Sí —va respondre Alice.

Karolin, impacient, va allargar la mà i va tocar el filferro i en veure que no passava res, tots els altres el van agafar fermament.

Alice va abraçar i besar Lili i la seva mare. Helmut els va allargar la mà i van fer una encaixada.

D’un turó situat a uns cent metres van sorgir dos soldats amb guerrera grisa i unes gorres altes de visera del servei de vigilància de la frontera hongaresa.

—Oh, no! —va exclamar Lili.

Els dos homes els van apuntar amb els fusells.

—Tothom quiet —va dir Helmut.

—No pot ser, gairebé ja ho teníem! —va fer Alice, i va esclatar en plors.

—No t’enfonsis —li va dir Helmut—. Encara no s’ha acabat.

Els vigilants es van atansar més a la tanca, van abaixar els fusells i van parlar en alemany. Era evident que sabien molt bé què passava.

—Què hi feu, aquí? —va preguntar un d’ells.

—Hem vingut a fer un pícnic al bosc —va dir Lili.

—Un pícnic? Ah, sí?

—No fem mal a ningú!

—Aquí no hi podeu ser.

Lili tenia una por aterridora que els soldats els arrestessin.

—Entesos, entesos —va dir—. Ja ens en tornem!

Lili temia que Helmut s’hi enfrontés i acabessin tots quatre morts. Se sentia feble i les cames li feien figa.

—Aneu amb compte —va dir l’altre vigilant. Va assenyalar la tanca en la direcció de la qual venien els dos homes—. A uns quatre-cents metres d’aquí hi ha un forat. Potser, sense voler-ho, creueu la frontera.

Els dos vigilants van intercanviar una mirada, van esclafir a riure i van continuar la marxa.

Lili, desconcertada, es va quedar mirant com les esquenes dels vigilants es perdien en la llunyania. Tots dos continuaven caminant, sense tombar el cap. Ningú no va dir res.

—Em sembla que ens deien… —va dir Lili, a l’últim.

—Que busquem el forat de la tanca! —va fer Helmut—. Vinga, som-hi!

Van córrer en la direcció que el vigilant els havia indicat. Caminaven a la vora del bosc per si havien d’amagar-se. Efectivament, al cap de quatre-cents metres van arribar a un lloc on la tanca estava esberlada. Havien arrencat els pals i havien deixat un tram de reixat a terra. Era com si un camió pesant hi hagués passat per sobre: la terra fressada, l’herba marró i escassa. Més enllà del forat, s’obria un camí entre dos camps que s’enfilava cap a una remota arbreda per on s’albiraven algunes teulades: tant podia ser un poble com un llogaret.

Llibertat.

Un petit pi de la vora tenia un reguitzell de clauers penjats; trenta, quaranta o potser cinquanta. La gent hi havia abandonat les claus dels pisos i els cotxes; era un gest desafiant per demostrar que mai més no tornarien. Corria un airet que feia brandar les branques i el metall llambregava sota la llum del sol. Semblava un arbre de Nadal.

—No us ho penseu dues vegades —els va apressar Lili—. Ja ens hem acomiadat abans. Vinga, va, marxeu.

—Mare, Lili, us estimo —va dir Alice.

—Vés —va dir Karolin.

Alice va agafar la mà de Helmut.

Lili va revisar de punta a punta la franja esclarissada que recorria la tanca. No hi havia ningú.

Els dos joves van traspassar la tanca, caminant amb cautela per sobre el filat.

Quan van ser a l’altre costat, es van aturar i tot i que només estaven a tres metres de la tanca van dir adéu amb la mà.

—Som lliures! —va cridar Alice.

—Dóna records a en Walli —va dir Lili.

—I de part meva també —va fer Karolin.

Alice i Helmut, agafats de la mà, van emprendre pel caminoi entre els camps de blat.

Quan van arribar al final van tornar a dir adéu amb la mà.

Tot seguit, la parella va endinsar-se al llogaret i van desaparèixer en l’horitzó.

Karolin estava feta un mar de llàgrimes.

—Qui sap si els tornarem a veure —va dir.





61


Ser al Berlín Occidental posava Walli nostàlgic. Recordava la seva adolescència, amb la guitarra al coll, tocant els èxits dels Everly Brothers al club de folk Minnesänger, just a tocar de l’avinguda Ku’damm, somiant d’anar als Estats Units i convertir-se en una estrella del pop. «He tingut tot el que volia», va pensar, «i moltes coses que no volia».

Mentre es registrava a l’hotel va topar amb Jasper Murray.

—M’han dit que corries per aquí —va dir Walli—. Ha de ser interessantíssim cobrir tot el que està passant a Alemanya.

—Ho és —va respondre Jasper—. Als nord-americans no els acostumen a interessar gaire les notícies d’Europa, però aquesta vegada és diferent.

—This Day, el teu programa, ja no és el mateix sense tu. He sentit a dir que ha baixat d’audiència.

—Suposo que hauria de fer veure que em sap greu. I tu, a què et dediques ara?

—Estem preparant un nou disc. En Dave s’ha quedat a Califòrnia fent les mescles. Segur que l’esguerra afegint-hi cordes i un xilofon.

—Quin vent et porta a Berlín?

—He vingut a trobar-me amb la meva filla, l’Alice. Ha fugit de l’Alemanya Oriental.

—Encara hi tens els pares?

—Sí, i la meva germana, la Lili. —«I la Karolin», va pensar Walli, però no la va esmentar. Walli anhelava que Karolin també fugís. L’enyorava profundament malgrat tots els anys passats—. Rebecca és aquí, a la part occidental —va afegir—. Ara té un càrrec de pes a l’Oficina d’Afers Estrangers.

—Sí, ho sé. M’ha ajudat molt. Potser podríem publicar un article sobre una família dividida pel Mur. Mostraria el patiment humà que ha causat la Guerra Freda.

—No —va dir Walli rotundament. No havia oblidat l’entrevista que Jasper havia fet als anys seixanta ni el mal que havia causat a la família Franck, que era al Berlín Est—. La meva família patiria les represàlies del govern de l’Alemanya Oriental.

—Llàstima. De tota manera, m’ha agradat veure’t.

Walli va agafar la suite presidencial. Un cop a la sala d’estar, va engegar el televisor, un aparell de la casa Franck, produït a la fàbrica del seu pare. Totes les notícies se centraven en la gent que fugia de l’Alemanya Oriental via Hongria i, últimament, també via Txecoslovàquia. Walli va deixar el televisor engegat amb el volum baix. Tenia el costum de fer-ho mentre s’ocupava d’altres coses. Li va sorprendre gratament saber que Elvis feia el mateix.

Walli es va dutxar i es va posar roba neta. Més tard, li van trucar de la recepció per dir-li que Alice i Helmut eren a baix.

—Que pugin —va demanar.

Walli estava neguitós, cosa ben absurda: Alice era la seva filla. Amb tot, en els vint-i-cinc anys que tenia la noia, només s’havien vist en una ocasió. Llavors era una adolescent i estava feta un secall; duia una llarga cabellera rossa que li recordava Karolin, quan la va conèixer, als anys seixanta.

Al cap d’un minut van trucar al timbre i Walli va obrir la porta. Alice ja era tota una dona i no quedava res d’aquella adolescent mal engiponada. S’havia tallat els cabells a l’estil bob, de manera que ja no s’assemblava tant desconcertantment a la jove Karolin, tot i que conservava el seu somriure enlluernador. Vestia roba esparracada de l’Alemanya Oriental i unes sabates arrossinades; Walli va pensar que un dia d’aquells se l’havia d’endur a comprar roba.

Walli, cohibit, li va fer dos petons a les galtes, i una encaixada amb Helmut.

—Bufa, quina habitació més bonica —va fer Alice fent una llambregada a la suite.

No tenia res a veure amb els hotels de Los Angeles, però Walli no l’hi va dir. Alice havia d’aprendre moltes coses, però tenia tot el temps del món.

Walli va demanar per telèfon cafè i pastes, i tots tres van seure al voltant de la taula a la sala d’estar.

—Quina sensació més estranya —va dir Walli amb franquesa—. Ets filla meva, però som uns desconeguts.

—Jo em sé totes les teves cançons —va dir Alice—. No hi eres físicament, però m’has estat cantant cançons tota la vida.

—Això sí que és meravellós.

—I tant.

Alice i Helmut li van explicar amb pèls i senyals com havia anat la seva fugida.

—Mirant enrere, sembla fàcil —va dir Alice—. Però jo estava morta de por.

De moment la parella vivia en un pis que els havia llogat Enok Andersen, el comptable de la fàbrica Franck.

—I què penseu fer? —va preguntar Walli.

—Jo sóc enginyer elèctric, però m’agradaria aprendre a fer negocis. La setmana que ve sortiré a vendre amb un dels comercials de televisors Franck. El teu pare, en Werner, diu que s’ha de començar per aquí.

—Al Berlín Est treballava en una farmàcia —va explicar Alice—. Suposo que començaré treballant del mateix aquí, però un dia m’agradaria tenir negoci propi.

Walli estava satisfet de veure que pensaven en la feina. En el fons el neguitejava que la parella volgués viure a compte d’ell, cosa que hauria estat nociu per als joves.

—Que bé que cap dels dos no vulgueu entrar en el negoci de la música —va dir dibuixant un somriure.

—El que volem és tenir fills —va fer Alice.

—Me n’alegro. Ja friso per ser un avi estrella del rock. I us casareu?

—Ens ho estem plantejant —va contestar ella—. Quan vivíem a la part oriental no hi donàvem gaire importància, però ara ens fa gràcia. Tu què hi dius?

—A mi el matrimoni no em diu res, però si decidiu casar-vos crec que m’emocionaria.

—Genial. Papa, cantaries al meu casament?

Alice havia agafat Walli desprevingut i l’havia deixat atònit. Gairebé no va poder contenir les llàgrimes.

—És clar, bonica —va aconseguir dir—. M’encantaria. —Per amagar l’emoció, Walli es va girar cap al televisor.

A la pantalla hi havia la manifestació que s’havia fet la vigília a Leipzig, a l’Alemanya Oriental. Els manifestants, que s’havien concentrat davant d’una església, marxaven en silenci amb una espelma a la mà. La marxa era pacífica, però les furgonetes de la policia irrompien entre la multitud, atropellaven algunes persones, i els agents saltaven del vehicle per començar a detenir manifestants.

—Fills de puta —va fer Helmut.

—Per què es manifesten? —va preguntar Walli.

—Pel dret a viatjar —va dir Helmut—. Hem fugit, però no hi podem tornar. Ara l’Alice et té a tu, però no pot visitar la seva mare. I jo m’he quedat sense els meus pares. No sabem si els tornarem a veure.

—La gent es manifesta perquè no hi ha cap motiu per viure així —va dir Alice, enfurismada—. Jo hauria de poder veure tant la mare com el pare. Hauríem de poder entrar i sortir de la banda oriental a l’occidental i viceversa. Alemanya és un país. Hauríem de deslliurar-nos d’aquest Mur.

—Tant de bo que algú t’escolti —va dir Walli.

A Dimka li agradava el seu cap. En el fons del cor creia en la veritat. D’ençà de la mort de Lenin, tots els líders soviètics havien estat uns mentiders. Tots havien encobert els errors i havien defugit la realitat. El que més sorprenia del lideratge soviètic al llarg dels últims seixanta-cinc anys era la negativa a afrontar els fets. Gorbatxov era diferent. S’agafava a un principi: s’havia de dir la veritat, i feia equilibris per no naufragar en la convulsa Unió Soviètica. Dimka l’admirava profundament.

Tant Dimka com Gorbatxov van rebre amb satisfacció la destitució d’Erich Honecker com a màxim dirigent de l’Alemanya Oriental. Honecker havia perdut el control del país i del partit. Amb tot, no els agradava el seu successor. A desgrat de Dimka, la mà dreta de Honecker, Egon Krenz, va assumir la presidència. Això era rentar-li la cara al règim, però l’essència continuava sent la mateixa.

Així i tot, Dimka era del parer que Gorbatxov hauria de donar un cop de mà a Krenz. La Unió Soviètica no es podia permetre l’esfondrament de l’Alemanya Oriental. Potser la Unió Soviètica podia acceptar les eleccions democràtiques a Polònia i les forces del mercat a Hongria, però Alemanya era diferent. El país estava dividit, com Europa, en dues parts, l’Alemanya Oriental i l’Occidental, la comunista i la capitalista; i si l’Alemanya Occidental sortia vencedora es posaria de manifest la supremacia del capitalisme i el final del somni de Marx i Lenin. I això no ho podia permetre ni el mateix Gorbatxov.

Krenz va fer la clàssica peregrinació a Moscou al cap de dues setmanes. Dimka va fer una encaixada amb aquell home de galtes molsudes i cabells grisos, d’esguard petulant. De jove devia haver estat l’ídol de moltes noies.

Gorbatxov el va rebre fredament al gran despatx de parets recobertes de panells crema.

Krenz duia un informe del director de planificació econòmica on es constatava la insolvència de l’Alemanya Oriental. Segons Krenz, Honecker havia ocultat l’informe. Dimka sabia que la veritat sobre l’economia de l’Alemanya Oriental s’havia amagat durant dècades. Tota la propaganda sobre el creixement econòmic era mentida. La productivitat de les fàbriques i les mines tan sols arribava al cinquanta per cent del que es produïa a l’Alemanya Occidental.

—Ens hem mantingut gràcies als préstecs —va dir Krenz a Gorbatxov, que seia en una cadira de pell negra a la gran sala del Kremlin—. Deu mil milions de marcs alemanys l’any.

Fins i tot Gorbatxov es va quedar estupefacte.

—Deu mil milions?

—Hem anat demanant préstecs a curt termini per pagar els interessos dels préstec a llarg termini.

Dimka hi va intervenir.

—Cosa que és il·legal. Si els bancs ho descobreixen…

—Ara tenim uns interessos sobre el deute de quatre mil cinc-cents milions de dòlars l’any, que equival a dues terceres parts dels ingressos en divises. Necessitem el vostre ajut per afrontar la crisi.

Gorbatxov estava emprenyat. No suportava que els líders de l’Europa de l’Est pidolessin.

—L’Alemanya Oriental és com el fill de la Unió Soviètica —va fer Krenz per ensabonar-lo. Aleshores va provar sort amb un acudit entre homes—: I la paternitat d’un fill s’ha de reconèixer.

Gorbatxov ni tan sols va somriure.

—No estem en situació de poder-vos ajudar —va etzibar-li sense embuts—. No pas en l’estat actual de la Unió Soviètica.

Dimka va quedar garratibat. No s’esperava que Gorbatxov fos tan dur.

Krenz estava atònit.

—I ara què faig?

—Has de ser franc amb la teva gent i explicar-los que no poden continuar vivint com fins ara.

—Hi haurà disturbis —va dir Krenz—. S’haurà de declarar l’estat d’emergència. S’hauran de prendre mesures per evitar la fugida massiva de ciutadans.

Dimka va considerar que les paraules de Krenz vorejaven el xantatge polític. Gorbatxov també ho pensava i es va posar tens.

—Si és així, no espereu que us vingui a rescatar l’Exèrcit Roig —el va advertir Gorbatxov—. Heu d’arreglar els problemes vosaltres sols.

Parlava seriosament? La Unió Soviètica es desentendria de l’Alemanya Oriental? Dimka no se’n sabia avenir. Gorbatxov estava decidit a arribar fins al final?

Krenz semblava un capellà que acabés de descobrir que Déu no existia. La Unió Soviètica havia creat l’Alemanya Oriental, l’havia alimentat amb els fons del Kremlin i l’havia protegit amb la força de l’exèrcit soviètic. Krenz no podia fer-se a la idea que tot s’hagués acabat. L’home no tenia remota idea de quin era el pas següent que li calia fer.

—Envia un recordatori a tots els comandants de les nostres forces a l’Alemanya Oriental —va ordenar Gorbatxov a Dimka quan Krenz va ser fora—. Que no s’involucrin de cap de les maneres en els conflictes entre el govern alemany i els seus ciutadans. És una prioritat extrema.

«Déu meu», va pensar Dimka, «realment s’ha acabat per sempre?».

Al novembre, cada setmana hi havia manifestacions a les principals ciutats de l’Alemanya Oriental. Més nombroses i més resistents cada vegada, ja no es podien dispersar amb les brutals càrregues policials.

A Lili i Karolin les havien convidat a tocar en una concentració a Alexander Platz, a prop de casa seva. Hi van acudir milers de persones i van pintar un colossal cartell amb una consigna: WIR SIND DAS WOLK, «el poble som nosaltres». A totes les cantonades de la plaça hi havia antiavalots esperant l’ordre de carregar contra la multitud amb les porres. Però els policies semblaven més espantats que els mateixos manifestants.

Tots els oradors, l’un darrere l’altre, denunciaven el règim comunista, i la policia es quedava de braços plegats.

Els organitzadors també van permetre la intervenció d’oradors procomunistes. Lili va quedar petrificada en veure amb qui havia confiat el govern per defensar-se: Hans Hoffmann. Des dels laterals de l’escenari, on ella i Karolin esperaven el seu torn, Lili va mirar fixament la inconfusible silueta encorbada de l’home que havia perseguit la seva família durant un quart de segle. Tot i portar un abric blau car, Hans tremolava de fred…, o potser de por.

Hans somreia per fer-se el simpàtic, però només aconseguia semblar un vampir.

—Camarades —va esgrimir—, el Partit ha escoltat la veu del poble i s’han pres mesures.

La multitud sabia que allò eren romanços i va començar a xiular.

—Però hem d’actuar d’una manera disciplinada, hem de reconèixer el paper capdavanter del Partit en el desenvolupament del comunisme.

Els xiulets van acabar en esbroncada.

Lili observava Hans de prop. La seva cara reflectia ràbia i frustració. Feia un any, una paraula d’ell hauria pogut destrossar qualsevol dels manifestants; però llavors, de la nit al dia, eren els manifestants els qui semblaven tenir el poder. No els podia fer callar. Hans havia d’alçar la veu fins a esgargamellar-se perquè el sentissin, encara que disposés de l’ajut del micròfon.

—I, sobretot, no hem de convertir tots els membres dels organismes de seguretat estatals en caps de turc pels errors que hagin comès els antics dirigents.

Hans suplicava compassió en nom dels botxins i sàdics que havien oprimit el poble alemany durant dècades, i la gentada s’indignava i l’escridassava.

—Stasi raus —xisclava la gent, colèrica—. Fora l’Stasi!

—Al cap i a la fi —cridava Hans fins a l’extenuació—, només obeïen ordres!

La gent va esclafir a riure d’incredulitat.

Que se’n riguessin a la seva cara era el pitjor mal que li podien fer. Hans estava encegat de ràbia. Tot d’una, Lili va rememorar l’escena de feia vint-i-vuit anys, quan Rebecca li va llançar les sabates pel cap de la finestra estant. La riallada despectiva i burleta de les veïnes li havia fet perdre els estreps.

Hans continuava amb el micròfon a la boca, incapaç d’imposar-se a la bullícia, però gens disposat a rendir-se. Era un pols entre ell i la multitud, i ell l’havia perdut. La cara arrogant de Hans es va descompondre; semblava que esclataria en plors en qualsevol moment. Finalment, va deixar de banda el micròfon i es va apartar del faristol.

Va dirigir encara una mirada a la gent allí congregada, que es reia d’ell i l’esbroncava, i es va donar per vençut. En marxar, va veure Lili i la va reconèixer. Les seves mirades es van creuar quan ella entrava a l’escenari amb Karolin, les dues amb la guitarra a coll. En aquell moment semblava un gos apallissat, tan desgraciat que a Lili quasi li va fer llàstima.

Finalment, la noia es va dirigir al centre de l’escenari. Alguns dels assistents van reconèixer Lili i Karolin, d’altres només les coneixien de nom, però els uns i els altres les van rebre amb una sonora benvinguda. Totes dues es van acostar als micròfons. Van tocar un acord major i, en acabat, les dues alhora, van començar a cantar «This Land Is Your Land».

I la multitud va començar a cridar, exaltada.

Bonn era una ciutat de províncies a la riba del Rin. Era la ciutat menys adequada per ser la capital de l’Estat, i precisament per això l’havien triat, per simbolitzar la seva naturalesa temporal, i la fe del poble alemany que un dia Berlín tornaria a ser la capital de l’Alemanya reunificada. Però d’això ja feia quaranta anys i Bonn encara ostentava la capitalitat.

Era una ciutat avorrida, però a Rebecca ja li estava bé; anava massa atrafegada per fer una vida social, excepte quan Fred Bíró era de visita.

Tenia molta feina. Era experta en l’Europa de l’Est, que en aquells moments estava immersa en una revolució de final imprevisible. Tenia dinars de feina pràcticament cada dia, però aquell migdia se’l va agafar per a ella. Va deixar l’Oficina d’Afers Estrangers i va anar caminant tota sola a un dels seus restaurants predilectes, força econòmic, on va demanar el seu plat preferit, Himmel und Erde, «cel i terra», fet amb patates, pomes i cansalada.

Mentre menjava, va aparèixer Hans Hoffmann.

Rebecca va enviar la cadira enrere d’una esgarrapada i es va posar dempeus. El primer que li va venir al cap és que Hoffmann havia anat allà per matar-la. Quan ja estava a punt de demanar auxili, Rebecca va observar l’expressió de Hans. Semblava frustrat i trist. La por es va esvair, ja no semblava perillós.

—No tinguis por, no et faré mal —va dir.

Rebecca continuava dempeus.

—Què vols?

—Parlar un moment. Serà un minut, màxim dos.

Per uns instants Rebecca no entenia com Hans se les havia enginyat per passar de l’Alemanya Oriental a l’Occidental, llavors es va adonar que les restriccions per viatjar no afectaven els oficials superiors de la policia secreta. Podien fer el que els plagués. Segurament havia dit als seus companys que havia de complir una missió d’Intel·ligència a Bonn. I potser era veritat.

L’amo del restaurant se’ls va acostar.

—Tot en ordre, frau Held?

Rebecca va allargar la mirada que dirigia a Hans.

—Sí, gràcies, Günther. Diria que tot va bé —va concloure, i va tornar a seure. Hans era a l’altre costat de la taula.

Rebecca va agafar la forquilla i la va tornar a deixar a la taula. Havia perdut la gana.

—Vinga, doncs, un minut, màxim dos.

—Ajuda’m —va dir.

Rebecca es feia creus del que acabava de sentir.

—Com? —va dir—. Que jo t’ajudi?

—Tot se’n va en orris. Haig d’escapar com sigui. La gent es riu de mi. Tinc por que em matin.

—I què coi esperes que jo faci per tu?

—Necessito un lloc on allotjar-me, diners, documentació.

—Que t’has begut l’enteniment? Després de tot el que ens has fet a mi i a la meva família?

—No has entès per què ho vaig fer?

—Perquè ens odiaves!

—Perquè t’estimo.

—No em vinguis amb històries.

—Sí que em van encomanar que us espiés a tu i a la teva família. I vaig començar a sortir amb tu per introduir-me a la casa. Però aleshores va passar: em vaig enamorar de tu.

Hans ja l’hi havia dit en una altra ocasió, el dia que ella havia fugit de Berlín saltant el Mur. I ho deia seriosament. Rebecca va pensar que Hans s’havia trastocat completament, i un cop més va tenir por.

—No n’he parlat amb ningú, del que sentia —va dir somrient amb nostàlgia, com si recordés un idil·li de joventut en comptes d’un terrible desengany—. Vaig fer veure que m’aprofitava de tu i que jugava amb els teus sentiments. Però en realitat t’estimava. Aleshores em vas dir que ens havíem de casar. Jo estava al setè cel! Ja tenia l’excusa perfecta per als meus superiors.

Hans vivia en un món idealitzat, però no ho feia també tota l’elit dirigent de l’Alemanya Oriental?

—L’any que vam viure junts, com a marit i muller, va ser el millor de la meva vida —va dir Hans—. Quan em vas rebutjar em vas trencar el cor.

—Com goses?

—Per què creus que no m’he tornat a casar?

—No ho sé —va dir Rebecca, estupefacta.

—No tinc cap interès en les altres dones. Rebecca, tu ets l’amor de la meva vida.

Ella el va mirar fixament i es va adonar que no era una ximpleria, ni un intent desesperat per guanyar-se la seva compassió. Hans no mentia. Cada paraula que deia era certa.

—Deixa’m tornar amb tu —li suplicava Hans.

—No.

—Per favor.

—T’he dit que no —va dir ella—. Sempre et diré que no. Res del que em diguis em farà canviar d’idea. Sisplau, no m’obliguis a utilitzar paraules ofensives perquè ho entenguis. —«No entenc per què em costa tant ferir-lo», va pensar Rebecca, «ell no va dubtar ni un segon a maltractar-me»—. Accepta les meves paraules i vés-te’n d’aquí.

—Entesos —va fer ell, decaigut—. Sabia que m’ho diries, però ho havia d’intentar. —Dit això, es va aixecar de la cadira—. Gràcies, Rebecca. Gràcies per aquell any de felicitat. Sempre t’estimaré. —Hans Hoffmann es va girar i va marxar del restaurant.

Rebecca se’l va quedar mirant, profundament traumatitzada. «Déu ni do», va pensar. «Aquesta si que no me l’esperava».





62


Feia un gèlid dia de novembre a Berlín, de boirina tenebrosa i ambient sulfurós empudegat per les fàbriques fumejants de l’infernal Berlín Est. Tània s’hi havia traslladat a cuita-corrents des de Varsòvia per ajudar a cobrir la crisi que anava en augment i tenia la sensació que en qualsevol moment l’Alemanya Oriental es col·lapsaria. Tot s’esfondrava i es tornava a la situació del 1961, abans que s’aixequés el Mur. Era tanta la població que havia fugit a la zona occidental que les escoles tancaven per falta de mestres i els hospitals funcionaven sota mínims. La indignació i la frustració dels qui es quedaven era cada vegada més punyent.

El nou líder, Egon Krenz, centrava tots els esforços a aprovar el dret a viatjar. Tenia l’esperança que si aconseguia acontentar els indignats en aquest aspecte, potser faria callar les altres demandes. Tània creia que s’equivocava: tot apuntava que els alemanys orientals havien agafat l’hàbit de reclamar més llibertats. Krenz va fer pública una nova normativa en matèria del dret a viatjar del 6 de novembre que permetria als alemanys orientals sortir del país; ara bé, amb el permís del Ministeri de l’Interior i amb quinze marcs alemanys a la butxaca —si fa no fa el just per pagar-se un plat de salsitxes i un boc de cervesa a l’Alemanya Occidental; una concessió que els ciutadans van rebre amb displicència—. Krenz cada vegada estava més desesperat i aquell dia, 9 de novembre, havia convocat una roda de premsa per anunciar una nova llei sobre el dret a viatjar.

Tània compartia l’avidesa dels alemanys orientals per viatjar lliurement on els plagués. De fet, desitjava marxar amb Vassili. L’escriptor, famós arreu del món per bé que amagat sota un pseudònim, no havia sortit mai de la Unió Soviètica, on els seus llibres no es publicaven. Vassili havia de poder viatjar, rebre personalment els premis que havia guanyat el seu alter ego i delectar-se una mica amb un bany d’elogis, i ella l’hi volia acompanyar.

Malauradament, Tània no acabava de veure la manera que l’Alemanya Oriental pogués alliberar el seu poble. Difícilment podia mantenir-se com a estat independent: precisament per això havien construït el Mur. Si concedien als ciutadans el dret a viatjar, n’hi hauria milions que abandonarien el país per sempre. L’Alemanya Occidental podia ser un país conservador i purità, amb actituds retrògrades respecte als drets de les dones, però era el paradís en comparació amb l’Oriental. I cap país no podia sobreviure a l’èxode de la majoria de la població jove i emprenedora. Per tant, Krenz mai no estaria disposat a concedir als alemanys orientals l’única cosa que volien en aquest món.

Així doncs, poc abans de les sis de la tarda, Tània es va presentar al Centre de Premsa Internacional de Mohrenstrasse amb la moral baixa. La sala era un formiguer de periodistes, fotògrafs i càmeres de televisió. Les files de cadires vermelles estaven totes ocupades i Tània va haver de fer-se un lloc entre la multitud en un dels laterals de la sala. Hi havia molts enviats especials de la premsa internacional: ensumaven sang.

El cap de premsa de Krenz, Günter Schabowski, va entrar a la sala amb tres funcionaris més a les sis clavades i va seure a la taula de l’empostissat. Tenia els cabells blancs i duia un vestit gris amb corbata també grisa. Era un buròcrata competent i Tània no només l’apreciava sinó que hi confiava. Al llarg d’una hora, Schabowski va anunciar canvis ministerials i reformes administratives.

Tània es meravellava davant la imatge d’un govern comunista fent tots els possibles per satisfer la demanda de canvis. Era un fet pràcticament inèdit. En les comptades ocasions que havia succeït, no havien trigat a irrompre els tancs al carrer. Tània va rememorar les doloroses decepcions de la Primavera de Praga del 1968 i la de Solidarność el 1981. Així i tot, segons el seu germà, la Unió Soviètica ja no tenia ni el poder ni la voluntat d’esclafar la dissidència. Tània no s’atrevia a escoltar-se’l gaire, si bé s’afigurava una vida en què ella i Vassili podien escriure sense temença. La llibertat…, com costava de creure.

A les set Schabowski anunciava la nova llei del dret a viatjar.

—Tot ciutadà de l’Alemanya Oriental podrà sortir del país fent ús dels passos fronterers —va dir. Aquestes paraules eren una mica confuses i alguns periodistes li van demanar un aclariment.

El mateix Schabowski semblava no tenir-ho clar. Es va posar unes ulleres de mitja lluna i va llegir el decret en veu alta.

«Es podran sol·licitar viatges a l’estranger a títol particular sense haver de presentar visats, ni cap justificant de la necessitat del desplaçament, ni cap demostració de parentiu familiar».

El text estava escrit en un enrevessat llenguatge burocràtic, però sonava bé.

—I quan es començarà a aplicar aquest nou reglament? —va preguntar un d’els assistents.

Era evident que Schabowski no ho sabia. Tània va notar que l’home suava. Probablement la nova llei s’havia redactat a cremadent. L’home va remenar els papers que tenia al davant, buscant la resposta.

—Que jo sàpiga immediatament —va dir—, sense demora.

Tània estava desconcertada. Entraria en vigor de seguida, però què, exactament? Tothom podia plantar-se amb el cotxe a un punt de control i creuar la frontera com si res? Malauradament, la roda de premsa es va acabar i no es va ampliar la informació.

Tània reflexionava sobre què havia d’escriure mentre recorria la curta distància que la separava de l’hotel Metropole, a Friedrichstrasse. Els agents de l’Stasi vagaven enmig de la sòrdida pompositat del vestíbul de marbre de l’hotel, amb les característiques jaquetes de pell i els texans, fumant i mirant un televisor d’imatge borrosa. Retransmetien la gravació de la roda de premsa. Quan Tània recollia la clau de l’habitació va sentir parlar els recepcionistes.

—I això què vol dir? Que ens en podem anar tan amples?

Ningú no ho sabia.

Walli mirava les notícies des de la suite de l’hotel del Berlín Occidental amb Rebecca, que hi havia anat per veure’s amb Alice i Helmut. Tots quatre tenien pensat sortir a sopar junts.

Walli i Rebecca donaven tombs a la informació apareguda a les set del vespre a l’informatiu Heute del canal ZDF. A l’Alemanya oriental havien aprovat una nova normativa sobre els viatges, però no quedava clar en què consistia. Walli no sabia si la seva família podria visitar-lo a l’Alemanya Occidental o no. «Encara tornaré a veure la Karolin abans del que em pensava», va rumiar.

Alice i Helmut van arribar uns minuts més tard. De seguida es van treure la bufanda i els gruixuts abrics d’hivern.

A les vuit del vespre Walli va canviar de canal per veure l’informatiu de l’ARD, el Tagesschau, però no en va treure l’aigua clara.

Semblava impossible que s’obrís el Mur que li havia estroncat la vida.

En un flaix que era massa recurrent, va reviure els escassos però traumàtics segons al volant de la vella Framo negra de Joe Henry. Va rememorar el pànic en veure el vigilant fronterer agenollat apuntant-lo amb la metralleta, el terror en fer el cop de volant i envestir el vigilant, la confusió en fer-se miques el parabrisa per les bales. Se li va regirar el ventrell en reviure el sotragueig de les rodes damunt d’un cos humà. Finalment esbotzava la barrera d’entrada a la llibertat.

El Mur li havia robat la innocència. També li havia arrabassat la Karolin. I la infantesa de la seva filla.

—En què quedem? —va dir aquesta filla a punt de fer els vint-i-sis anys—. El Mur encara fa de Mur?

—Encara no ho he entès —va dir Rebecca—. És com si haguessin obert la frontera per error.

—I si sortim i anem a veure què passa? —va suggerir Walli.

Lili, Karolin, Werner i Carla cada dia miraven l’informatiu de la cadena ARD, el Tagesschau, com feien milions de ciutadans de l’Alemanya Oriental. Creien que era veraç, a diferència dels seus telenotícies, controlats per l’Estat, que mostraven un món de fantasia en què no creia ningú. Ells també estaven desconcertats per les ambigües notícies de les vuit del vespre.

—Però és oberta o no, la frontera? —va preguntar Carla.

—Potser sí —va dir Werner.

Lili es va aixecar.

—Jo me’n vaig a donar un cop d’ull —va dir.

Al final, hi van anar tots quatre.

Tan bon punt van sortir de la casa i van respirar l’aire fred de la nit, es van contagiar de l’ambient emotiu del carrer. Els carrers del Berlín Est, tènuement il·luminats pels fanals de llum groga, estaven inusitadament plens de gent i cotxes. Tots avançaven en la mateixa direcció, el Mur, i la majoria ho feia en estols. Alguns joves feien autoestop, un delicte pel qual els haurien arrestat feia només una setmana. La gent parlava amb desconeguts per esbrinar què en sabien, si realment era cert que es podia entrar al Berlín Occidental.

—En Walli és al Berlín Occidental —va dir Karolin a Lili—. Ho he sentit a la ràdio. Deu haver vingut a veure l’Alice. —Es va quedar pensarosa—. Espero que s’entenguin.

La família Franck va encaminar-se cap al sud per Friedrichstrasse i en la llunyania van veure els focus lluminosos del costat lliure de Checkpoint Charlie, un recinte policial que ocupava tota una illa, des de Zimmerstrasse —a tocar de la banda comunista— fins a Kochstrasse.

Quan van ser a prop del punt de control, van veure la gent que sortia de l’estació del metro de Stadtmitte i se sumava a la multitud congregada al carrer. També hi havia una corrua de cotxes, amb conductors insegurs que no sabien si entrar al punt de control o bé quedar-se on eren. Lili s’adonava de l’alegria de la gent, però no tenia clar si hi havia gaires motius d’alegria. Pel que semblava a primer cop d’ull, les barreres no estaven obertes.

Molta gent, temorosa d’ensenyar la cara, s’amagava dels raigs dels focus; però els més atrevits s’hi atansaven més i cometien el delicte d’«intrusió injustificada en zona fronterera» en el que era un clar desafiament de la pena d’arrest i una sentència de tres anys de reclusió en un camp de treballs forçats.

El carrer es feia més estret quan s’acostaven al punt de control i la gernació cada vegada era més densa. Lili i la seva família es van obrir pas fins a situar-se a primera línia. Davant d’ells, sota una llum més clara que el dia, podien veure les barreres vermelles i blanques que impedien el pas a cotxes i vianants, la guàrdia frontera passejant-se amb les armes, els edificis duaners i unes torres de control que ho governaven tot. A l’interior del post de comandament, un agent enraonava per telèfon i gesticulava molt.

A dreta i esquerra del punt de control, desplegant-se al llarg de Kochstrasse en totes dues direccions, s’alçava aquell Mur tan odiat. A Lili se li va fer un nus a l’estómac. Davant mateix s’alçava la construcció que havia partit la seva família en dues meitats que difícilment es tornarien a unir. Lili odiava el Mur, fins i tot més que Hans Hoffmann.

—Algú de vosaltres ha intentat passar-hi? —va preguntar Lili en veu alta.

—Et fan tornar enrere —li va dir, emprenyada, una dona que tenia al costat—. Diuen que has de dur un visat expedit per una comissaria. Però jo ja hi he anat i no en saben res.

Feia només un mes la dona hauria arronsat les espatlles davant de la típica incompetència burocràtica i se n’hauria tornat a casa, però aquella nit les coses eren diferents. Encara era allí, indignada, protestant. Ningú no en volia marxar.

—Obriu! Obriu! —va començar a corejar a l’uníson la gent que envoltava Lili.

Quan els cants es van anar apagant, a Lili li va semblar sentir veus procedents de l’altre costat. Va parar bé l’orella. Què deien? Finalment ho va desxifrar.

—Veniu! Veniu!

Es va adonar aleshores que els berlinesos occidentals també s’estaven concentrant als punts de control.

Què passaria? Com s’acabaria tot plegat?

Sis furgonetes en caravana van arribar per Zimmestrasse al punt de control, i en van sortir cinquanta o seixanta guardes fronterers armats.

—Arriben reforços —va observar Werner, desconsolat, al costat de Lili.

Dimka i Natàlia seien a les cadires de pell negra del despatx de Gorbatxov, emocionats i tensos al mateix temps. L’estratègia de Gorbatxov de deixar a la seva sort els països satèl·lit de l’Europa de l’Est havia desencadenat una crisi que estava a un pas de descontrolar-se; cosa que podia ser tan perillosa com esperançadora. O tal volta, totes dues coses.

Per a Dimka la qüestió era, com sempre, la mena de món en què creixerien els seus néts. Grigor, el fill que havien tingut amb Nina, s’havia casat; i la filla de Dimka i Natàlia, Kàtia, ja anava a la universitat; probablement tots dos tindrien fills en els pròxims anys. Quin futur els esperava, a aquests nens? Realment s’havia acabat el vell i caduc comunisme? Dimka encara no les tenia totes.

—Milers de persones s’amunteguen als punts de control del Mur de Berlín —va alertar Dimka a Gorbatxov—. Si el govern de l’Alemanya Oriental no obre les barreres, hi haurà aldarulls.

—No és problema nostre —va dir Gorbatxov. Sempre repetia la mateixa cançó—. Vull parlar amb l’Alemanya Occidental, amb el canceller Kohl —va afegir.

—Aquesta nit és a Polònia —va advertir Natàlia.

—Localitza’l al més aviat possible, demà com a molt tard. No vull que comenci a parlar de la reunificació d’Alemanya. La crisi encara s’intensificaria més. Ara mateix l’Alemanya Oriental deu tenir prou feina enfrontant l’obertura del Mur.

Dimka va pensar que Gorbatxov tenia tota la raó. Si s’obrien les fronteres, la reunificació d’Alemanya possiblement estaria per caure, però de moment era millor no remoure una qüestió tan incendiària.

—Ara mateix intentaré fer el contacte —va dir Natàlia—. Alguna cosa més?

—No, gràcies.

Natàlia i Dimka es van aixecar. Gorbatxov encara no els havia dit com s’havia d’abordar la crisi.

—I què fem si truca Egon Krenz des del Berlín Oriental?

—No em desperteu.

—Si no reacciona aviat —va dir Dimka a Natàlia mentre abandonaven el despatx—, serà massa tard.

—Massa tard, per a què? —va preguntar Natàlia.

—Per salvar el comunisme.

Maria Summers era a casa de Jacky Jakes, al comtat de Prince George, sopant una mica més d’hora de l’habitual amb el seu fillol Jack. El televisor estava engegat i va veure Jasper Murray, amb abric i bufanda, que informava des de Berlín. Era a la banda occidental, a la zona lliure de Checkpoint Charlie, dret entre la gentada, a tocar de la garita dels aliats que s’havia construït al mig de Friedrichstrasse, al costat d’un senyal que anunciava ESTEU SORTINT DEL SECTOR AMERICÀ en quatre idiomes. Darrere Murray es veien focus i torres de vigilància.

«La crisi del comunisme», informava Jasper, «ha experimentat una nova escalada de tensió aquesta nit. Després de setmanes de manifestacions, el govern de l’Alemanya Oriental ha anunciat l’obertura de les fronteres amb l’Occidental, però pel que sembla ningú no ho ha comunicat ni als guardes fronterers ni a la policia. En les darreres hores, per tant, milers de berlinesos s’han congregat a banda i banda de l’infame Mur reclamant el dret de creuar la frontera que tot just s’acaba d’aprovar. Mentrestant, el govern no mou fitxa i els guardes, que van armats, tenen els nervis a flor de pell».

Jack es va acabar l’entrepà i se’n va anar a la banyera.

—Té nou anys i de sobte s’ha tornat tímid —va dir Jacky fent un somriure irònic—. Diu que és massa gran perquè el banyi la seva àvia.

Maria estava absorta en les notícies de Berlín. Va recordar el seu amant, el president Kennedy, quan va dir al món: «Ich bin ein Berliner».

—He dedicat tota la vida a treballar per al govern nord-americà —va dir a Jacky—. I durant tot aquest temps el nostre objectiu ha estat enderrocar el comunisme. Al final, però, el comunisme s’ha ensorrat tot sol.

—Per què ara? —va dir Jacky—. No ho entenc.

—Fa pocs anys va arribar al poder una nova generació de líders, el més important de tots és Gorbatxov. Quan van obrir els llibres i van fer números, van dir: «Si això és tot el que podem fer, de què serveix el comunisme?». Em sento com si no hagués servit de res treballar per al Departament d’Estat; ni la feina que he fet jo ni la de centenars de persones.

—Però què has deixat de fer?

—Casar-me —va dir Maria, sense vacil·lar.

Jacky va seure.

—En George mai no m’ha parlat dels teus secrets —va dir Jacky—. Pensava que t’havies enamorat d’un home casat, ja fa anys, als seixanta.

Maria va assentir amb el cap.

—En aquesta vida només he estimat dos homes —va dir—. Ell i en George.

—Què va passar? —va dir Jacky—. Va tornar amb la seva dona? És el que solen fer.

—No —va dir Maria—. Va morir.

—Mare meva! —va exclamar Jacky—. Era el president Kennedy?

Maria la va mirar atònita.

—I com ho has sabut?

—No ho sabia, ho he suposat.

—Per favor, no ho diguis a ningú! A part d’en George, no ho sap ningú més!

—Sé guardar secrets. —Jacky va somriure—. En Greg no va conèixer el seu fill fins que en George tenia sis anys.

—Gràcies. Si mai surt a la llum apareixeré en aquesta porqueria de diaris sensacionalistes. No t’imagines el mal que això faria a la meva carrera.

—No t’amoïnis. Però, escolta, en George tornarà aviat. Ara mateix és pràcticament com si visquéssiu junts. Feu tan bon parella… —Jacky va abaixar la veu—. M’agrades molt més tu que la Verena.

Maria va esclafir a riure.

—I els meus pares, si ho haguessin sabut, segur que s’haurien estimat més en George que el president Kennedy.

—Creus que us casareu algun dia, amb en George?

—El problema és que jo no podria fer la meva feina si estigués casada amb un congressista. Haig de ser imparcial, o si més no semblar-ho.

—Però arribarà un dia que et jubilaràs.

—Set anys més i en faré seixanta.

—I aleshores t’hi casaràs?

—Si m’ho demana, sí.

Rebecca estava al Checkpoint Charlie, a la banda Occidental, amb Walli, Alice i Helmut. Evitava curosament Jasper Murray i les càmeres de televisió que l’acompanyaven. Considerava que unir-se a una concentració no era el més correcte per a una diputada del Bundestag, i ja no diguem d’un ministre del govern. Però no estava disposada a perdre’s aquell moment. Era la manifestació més gran que mai s’havia fet contra el Mur; el Mur que havia esguerrat l’home que estimava i que li havia esberlat la vida. El govern de l’Alemanya Oriental possiblement no podria sobreposar-se a aquella manifestació. O sí?

Bufava un aire fred, però el caliu de la multitud l’abrigava. Hi havia milers de persones en el tram de Friedrichstrasse que desembocava al punt de control. Rebecca i la seva gent eren a tocar de la primera línia. Just passada la garita dels Aliats, hi havia una línia blanca pintada a la intersecció de Friedrichstrasse amb Kochstrasse. La línia indicava on acabava el Berlín Occidental i on començava l’Oriental. A la cantonada, el cafè Adler feia l’agost.

El Mur s’estenia al llarg del carrer perpendicular, Kochstrasse. En realitat hi havia dos murs, tots dos formats per imponents parets de formigó separades per una àmplia franja de terra erma. A la banda Occidental havien pintat el formigó amb grafits de colors vius. Just davant de Rebecca s’obria una bretxa, més enllà de la qual diversos guàrdies armats custodiaven tres barreres vermelles i blanques, dues per als vehicles i una per als vianants. Darrere les barreres hi havia tres torres de vigilància. Rebecca podia albirar rere els vidres de les finestres els malèvols soldats que controlaven la multitud amb binocles.

Algunes persones que eren a prop de Rebecca es dirigien als guàrdies i els suplicaven que deixessin entrar la gent del Berlín Est. Els guàrdies no els responien. Finalment, un agent es va adreçar als manifestants i els va explicar que encara no hi havia cap normativa que permetés a la població de l’Alemanya Oriental sortir del país. Com podia ser: si ho acabaven de dir a la televisió!

La pressió de la multitud era irresistible i de mica en mica Rebecca es va veure empesa cap endavant fins que va creuar la línia blanca i es va trobar tècnicament al Berlín Oriental. Els guàrdies s’ho miraven impotents.

Al cap d’una estona, els guàrdies van recular darrere les barreres. Rebecca no s’ho podia creure. Els soldats de l’Alemanya Oriental normalment no es replegaven davant d’una multitud: la controlaven descarregant tota la brutalitat que fes falta.

En aquell moment, el pas ja era lliure i la multitud continuava pressionant i guanyant terreny. A banda i banda de la cruïlla, el doble mur acabava sobtadament en un envà baix que comunicava les barreres interiors i exteriors, i bloquejava l’accés a la franja de terra erma. Rebecca es va quedar d’una peça en veure dos valerosos manifestants que s’havien enfilat al Mur i seien a la carena de formes arrodonides.

—Sisplau, baixin —van dir els guàrdies.

Els escaladors s’hi van negar educadament.

Rebecca se’n feia creus. Els escaladors eren al Berlín Est —com ella— i per tant els vigilants els podien disparar com havien fet tantes vegades els darrers vint-i-vuit anys.

Però ningú no disparava. Llavors més persones es van decidir a escalar el Mur en diferents punts i van seure al capdamunt, amb una cama penjant a cada costat, desafiant la reacció dels vigilants.

Els guàrdies van tornar a la seva posició, darrere les barreres.

La situació era inèdita. D’acord amb els valors comunistes, allò era l’anarquia, però ningú no feia res per aturar-ho.

Rebecca va rememorar aquell diumenge del mes d’agost del 1961, quan tenia trenta anys, va marxar de casa per entrar al Berlín Occidental, però va trobar un filat espinós que bloquejava tots els passos fronterers. Feia mitja vida que la barrera era allà. Podia ser que per fi s’acabés aquella era? Rebecca ho desitjava de tot cor.

La multitud ja desafiava obertament el Mur, els vigilants i el règim de l’Alemanya Oriental. Rebecca va observar que els guàrdies havien canviat d’actitud. Fins i tot n’hi havia que parlaven amb els manifestants, cosa que tenien prohibida. Un home va allargar la mà, va rapinyar la gorra d’un guàrdia i se la va posar al cap.

—Sisplau, que me la pots tornar? —va fer el guàrdia—. Si no me la poso tindré problemes. —El manifestant l’hi va tornar amablement.

Rebecca va mirar l’hora. Faltava poc per a la mitjanit.

A la banda oriental la gent que s’aplegava al voltant de Lili cridava una consigna: «Volem sortir! Volem sortir!».

De la banda occidental del punt de control arribava la tornada: «Veniu! Veniu!».

A poc a poc, minut a minut, la multitud s’havia anat atansant als guàrdies. En aquell moment ja era a tocar de les barreres i els guàrdies s’havien retirat dins el recinte policial.

Darrere de Lili s’amuntegaven persones a milers i una filera de cotxes omplien la Friedrichstrasse fins a perdre’s en l’horitzó.

Tothom era conscient que la situació, que era perillosa, es podia tòrcer en qualsevol moment. Lili temia que tot d’una els guàrdies comencessin a disparar contra la gent. No tenien prou munició per protegir-se de deu mil persones exaltades, però quina altra cosa podien fer?

I en aquell instant, Lili ho va descobrir.

—Alles auf! —va cridar de sobte un agent.

Totes les barreres es van aixecar immediatament.

Va esclatar el clamor del devessall de persones que havia estat esperant aquell moment i van sortir en estampida. Lili maldava per no perdre la família mentre riuades de gent s’esmunyien per les portes d’accés de vianants i vehicles. Corrent, entrebancant-se, cridant i xisclant d’alegria, els berlinesos orientals van travessar el recinte policial. Les barreres d’Occident també estaven apujades. Tothom va arrencar a córrer com esperitat, i Orient va retrobar Occident.

La gent plorava, s’abraçava i repartia petons. La munió de berlinesos occidentals els esperaven amb rams de flors i ampolles de xampany. L’alegria era eixordadora.

Lili va mirar al voltant. Tenia els pares darrere, a prop seu; i Karolin just al davant.

—On deuen ser en Walli i la Rebecca? —va dir.

El retorn d’Evie Williams als Estats Units va ser tot un èxit. A l’estrena de Una casa de nines el públic de Broadway es va posar dret per ovacionar-la. El funest drama introspectiu d’Ibsen era perfecte per treure-li de les entranyes el millor de si mateixa.

Quan finalment el públic es va cansar d’aplaudir i va abandonar el teatre, Dave, Beep i John Lee, el seu fill, que ja tenia setze anys, van anar-la a saludar darrere els bastidors afegint-se al grup d’admiradors. El camerino d’Evie era ple a vessar de gent i de flors, i hi havia diverses ampolles de xampany en glaçoneres. Però curiosament la gent guardava silenci i el xampany encara estava per encetar.

Hi havia un televisor en un racó i la majoria dels actors s’hi aplegaven al davant, en silenci, mirant les notícies de Berlín.

—Què hi ha? Què passa? —va preguntar Dave.

Cam era al seu despatx de Langley amb Tim Tedder mirant la televisió i bevent whisky escocès. Jasper Murray feia una connexió directa des de Berlín.

—Acaben d’obrir les barreres i els alemanys orientals vénen cap a aquí! —xisclava Jasper, emocionat—. Arriben a centenars, a milers! Avui és un dia històric! El Mur de Berlín ha caigut!

Cam va silenciar el volum.

—No pot ser?!

Tedder va alçar el got per brindar.

—S’ha acabat el comunisme.

—És el que hem perseguit tots aquests anys —va dir Cam.

Tedder feia que no amb el cap amb escepticisme.

—Tot el que hem fet no ha servit de res. Malgrat els nostres esforços, el Vietnam, Cuba i Nicaragua van esdevenir països comunistes. I què me’n dius, de tots els altres llocs on hem evitat que s’instal·lés el comunisme: Iran, Guatemala, Xile, Cambodja, Laos… No n’hi ha cap que ens reconegui el mèrit. I ara l’Europa de l’Est surt del comunisme sense el nostre ajut.

—Així i tot hauríem de buscar la manera d’obtenir un reconeixement. Almenys el president, com a mínim.

—No fa ni un any que Bush ha assumit el càrrec i encara està molt verd —va dir Tim—. No es pot atribuir el mèrit d’haver fet caure el comunisme, més aviat ha intentat retardar-ne la caiguda.

—Doncs Reagan, potser? —va dir Cam, pensarós.

—Sigues honest —va dir Tedder—. Això no és mèrit de Reagan, sinó de Gorbatxov. D’ell i del preu del petroli. I del fet que el comunisme mai no ha acabat de funcionar.

—I què me’n dius, de la guerra de les galàxies?

—Un sistema antimíssils que mai no passarà de ser mera ciència-ficció, com tothom, fins i tot els soviètics, ja sabia.

—Però Reagan va fer aquell discurs, recordes?: «Senyor Gorbatxov, enderroqui aquest mur».

—Me’n recordo. Però penses dir a la gent que el comunisme s’ha esfondrat perquè Reagan va fer un discurs? Mai no et creuran.

—Ja veuràs com sí —va dir Cam.

La primera persona que va veure Rebecca va ser el seu pare, un home llarg, de cabells blancs esclarissats, amb una corbata perfectament nuada sota l’abric. Que gran que s’havia fet!

—Mira! —va cridar a en Walli—. El pare!

Walli va fer un somriure d’orella a orella.

—Sí! —va afirmar—. No pensava que els trobaríem entre aquesta gentada.

Walli va agafar Rebecca per l’espatlla i junts van obrir-se pas a colzades entre la gent. Helmut i Alice els seguien.

Desplaçar-se era complicat i frustrant. La marea de gent estava massa apinyada, i tothom ballava, saltava d’alegria i abraçava els desconeguts.

Rebecca va veure la seva mare al costat del pare, i tot seguit Lili i Karolin.

—Encara no ens han vist —va dir a Walli—. Tu mou els braços!

No tenia cap sentit cridar. Tothom cridava.

—Aquesta és la festa més gran que he vist mai al carrer —va dir Walli.

Una dona amb el cap ple de rul·los va envestir Rebecca, que hauria caigut si no hagués estat perquè Walli la subjectava amb el braç.

Finalment, els dos grups van trobar-se. Rebecca es va llançar als braços del seu pare i va notar l’empremta dels seus llavis al front. El petó familiar, el tacte de la seva barbeta un bri rasposa, la subtil fragància del seu aftershave, li van omplir el cor a vessar.

Walli va abraçar la seva mare i en acabat van abraçar Rebecca, que no s’hi veia a causa de les llàgrimes. També van abraçar Lili i Karolin. Karolin va fer un petó a Alice.

—No pensava tornar-te a veure tan aviat. Pensava que potser no et veuria mai més —va dir a la seva filla.

Rebecca va observar com Walli saludava Karolin. Walli la va agafar per les mans i tots dos es van mirar i van somriure.

—Em sento tan feliç de veure’t una altra vegada, Karolin —va dir ell, senzillament—. Tan feliç.

—Jo també —va respondre ella.

Tota la família, agafats per les espatlles els uns als altres, va formar un rotllana, al bell mig del carrer, al bell mig de la nit, al bell mig d’Europa.

—Qui ens ho havia de dir —va fer Carla, recorrent amb la mirada el cercle familiar, amb un somriure ufanós de felicitat—. Per fi tornem a estar junts. Malgrat tot. —Va fer una pausa i va insistir—: Malgrat tot.





EPÍLEG


4 de novembre de 2008





63


Maria va fer una llambregada a la sala d’estar de Jacky Jakes poc abans de la mitjanit i va arribar a la conclusió que eren una família curiosa.

Hi havia Jacky, la sogra de Maria, que tenia vuitanta-nou anys i més energia que mai.

Hi havia George, el marit de Maria des de feia dotze anys, amb els cabells ja blancs i setanta-dos anys al damunt. Maria, finalment, s’havia vestit de núvia als seixanta anys, això l’hauria avergonyit si no hagués estat perquè era summament feliç.

Hi havia l’exdona de George, Verena, l’àvia de seixanta-nou anys més atractiva de tots els Estats Units, acompanyada pel seu segon marit, Lee Montgomery.

I després hi havia el fill de George i Verena, Jack, un advocat, de vint-i-set anys. L’acompanyaven la dona i la seva filla de cinc anys, Marga.

Miraven tots plegats la televisió. Emetien imatges d’un parc de Chicago on s’havien aplegat dues-centes quaranta mil persones exultants de felicitat.

A l’escenari hi havia una família: un pare elegant, una mare bonica i dues menudes precioses. Era nit electoral i Barack Obama acabava de proclamar-se vencedor.

Michelle Obama i les menudes van baixar de l’escenari, i el president electe es va dirigir al micròfon.

—Bona nit, Chicago —va dir.

Jacky, la matriarca de la família Jakes, va fer callar tothom.

—Xxt, ara calleu i escolteu. —I va apujar el volum.

Obama lluïa un vestit gris fosc i una corbata color borgonya. Darrere d’ell, un vent suau feia onejar tantes banderes nord-americanes que Maria no les podia comptar.

Amb un ritme pausat, aturant-se a cada frase, Obama va continuar dient:

—Si encara hi ha algú que dubta que els Estats Units són un lloc on tot és possible, que encara es pregunta si el somni dels nostres fundadors és viu entre nosaltres, que encara dubta del poder de la nostra democràcia, aquesta nit té la resposta.

La petita Marga va córrer al costat de Maria, asseguda al sofà.

—Àvia Maria —va dir.

—Xxt, ara calla petita, que tots volen escoltar el president —li va dir Maria mentre l’alçava i l’asseia a la seva falda.

—És la resposta que han donat joves i vells, rics i pobres, demòcrates i republicans, negres, blancs, hispànics, asiàtics, indígenes, homosexuals, heterosexuals, discapacitats i no discapacitats: americans tots que han enviat el missatge al món que mai no hem estat un mer grup d’individus, o un grup d’estats vermells i estats blaus: som, i sempre serem, els Estats Units d’Amèrica.

—Àvia Maria —va xiuxiuejar Marga de nou—. Mira l’avi.

Maria va girar el cap cap al seu marit, George. Mirava la tele, però les llàgrimes li lliscaven sobre la cara bruna i arrugada. Se les eixugava amb un gran mocador blanc, però les llàgrimes reviscolaven.

—Per què plora l’avi? —va preguntar Marga.

Maria sabia per què plorava. I plorava per Bobby, per Luther King, per Jack. Per les quatre nenes de l’escola Sunday. Per Medgar Evers. Per tots els viatgers per la llibertat, morts i vius.

—Per què plora? —va insistir Marga.

—És una història molt llarga, preciosa —va dir Maria.

FI





Agraïments


Gràcies a l’assessor històric principal de la trilogia The Century, Richard Overy. Agraeixo també l’ajuda dels historiadors Clayborne Carson, Mary Fulbrook, Claire McCallum i Matthias Reiss en aquest volum.

També m’han ajudat un grapat de gent que va viure els fets d’aquella època, ja sigui revisant el primer esborrany o concedint-me entrevistes, especialment Mimi Alford sobre la Casa Blanca de l’era Kennedy; Peter Asher per explicar-me com esdevenir una estrella del pop; Jay Coburn i Howard Stringer sobre el Vietnam; Frank Gannon, juntament amb els seus companys Jim Cavanaugh, Tod Hullin i Geoff Shephard sobre la Casa Blanca de l’era Nixon; el congressista John Lewis sobre els drets civils, i Angela Spizig i Annemarie Behnke sobre la vida a Alemanya. Com sempre, Dan Starer de Research for Writers de Nova York m’ha ajudat a trobar els assessors.

En el viatge d’investigació al sud dels Estats Units em van guiar: Barry McNealy a Birmingham, Alabama; Ron Flood a Atlanta, Georgia, i Ismail Naskai a Washington, DC. Mentre que Ray Young, de l’estació d’autobusos Greyhound de Fredericksburg, va tenir la gentilesa de desenterrar fotografies dels anys seixanta.

Els meus amics Johnny Clare i Chris Manners van llegir el primer esborrany i em van aportar crítiques encertades. Charlotte Quelch va corregir nombroses errades.

La meva família m’ha ajudat de manera impagable. La doctora Kim Turner m’ha assessorat en diverses qüestions, sobretot mèdiques. Jann Turner i Barbara Follett van llegir el primer esborrany i em van fer comentaris profitosos.

Entre els editors i els agents que van llegir l’esborrany, no hi han faltat Amy Berkower, Cherise Fisher, Leslie Gelbman, Phyllis Grann, Neil Nyren, Susan Opie, Jeremy Trevathan i, com sempre, Al Zuckerman.





Totes les citacions textuals de Martin Luther King, Jr., s’han reproduït per acord amb els seus hereus, Estate of Martin Luther King, Jr., representats per Writers House, com a agent del propietari, Nova York.





KEN FOLLETT (Cardiff, 5 de juny de 1949) és un escriptor gal·lès, autor de thrillers i novel·les històriques en anglès. Fill de Martin i Veenie, va néixer a Cardiff, Gal·les, on va viure fins que la seva família es va traslladar a Londres quan tenia 10 anys. Va ser quan els seus pares, fonamentalistes cristians, li van prohibir anar al cine i veure la televisió que va desenvolupar un primerenc interès per la lectura, tot i així fou un estudiant normal i corrent fins que va arribar a l’adolescència. El 1967 va ingressar a la University College of London, on va estudiar filosofia i es va implicar en moviments d’esquerres. Es va casar amb la seva primera muller, Mary, el 1968.

Un cop graduat, a la tardor del 1970, es va matricular a un curs de periodisme de tres mesos i va aconseguir feina com a reporter al South Wales Echo de Cardiff. Després de tres anys a Cardiff va tornar a Londres per treballar de reporter al Evening Standard. En considerar aquesta feina poc gratificant, va deixar el periodisme per passar-se a l’edició i es va convertir en director editorial d’Everest Books el 1974. Follett va començar a escriure relats, al principi només per afició, a les tardes i als caps de setmana. L’èxit li va arribar amb la publicació, el 1978, de Storm Island (L’illa de les tempestes), que el va fer internacionalment famós. Des d’aleshores, totes i cadascuna de les seves novel·les s’han convertit en un èxit de vendes, i un gran nombre d’elles han estat portades al cinema. És autor de les sagues de novel·les històriques «Els pilars de la Terra»: Els pilars de la Terra (1989), Un món sense fi (2007), Una columna de foc (2017); i «The Century»: La caiguda dels gegants (2010), L’hivern del món (2012), El llindar de l’eternitat (2014).

Follett es va involucrar, a finals dels anys 70, amb les activitats del Partit laborista. Al llarg de les seves activitats polítiques va conèixer a Barbara Follett, una treballadora del Partit Laborista, que el 1982 es va convertir en la seva segona muller. Barbara fou escollida membre del Parlament el 1997, representant a Stevenage, i fou reescollida el 2001. El mateix Follett és un fidel partidari dels laboristes.





Notes


[1]


Oh, digueu-me, podeu veure a la primera llum de l’aurora

allò que amb orgull vam saludar a l’últim centelleig del crepuscle?

les amples bandes i brillants estrelles de la qual, en la fera lluita

sobre les muralles contemplen onejant amb galania?

I la resplendor vermella dels coets i les bombes esclatant a l’aire

van donar proves a la nit que la nostra bandera encara hi era

Oh, digueu-me, encara oneja la bandera de les estrelles centellejants

sobre la terra dels lliures i la llar dels valents?



[Torna]





