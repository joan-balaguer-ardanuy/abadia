Coincidint amb el desè aniversari de la seva mort, Edicions 62 publica un recull de poemes inèdits del poeta Miquel Martí i Pol.





Miquel Martí i Pol





Veu incessant




ePUB v1.0

Reynus 03.05.22





Títol original: Veu incessant

Miquel Martí i Pol, 2013

Edició de Roger Canadell i Montse Caralt

Edició digital: Reynus (v0.9)

ePUBCat base r1.3





Índex





Presentació, per Roger Canadell i Montse Caralt

Veu incessant

Ara us preguem, Senyor Déu, pel silenci

Només ens isolem en les petites coses

Has agredit la nostra quietud

No hem heretat els mots per la joia i el cant

Camí, potser retorn, a horitzons densos

Ni la pluja més fina

No som res més, afirmo

Voldria tenir un llagut

Si esbrineu d’un sol gest el secret dels meus versos

Senyor, venim a tu per camins desiguals

Deixeu-vos posseir lentament per la joia

Lentíssim comiat…

Tot el que puguem dir, germans, serà tan bell

Persisteix el camí

Som pelegrins cap al teu alt silenci

Hi ha dies que ens aflora, impensadament

Corsers inverossímils s’aquieten quan jo danso

Hi ha un remolí a l’aigua on les paraules es fan dolces

Tota d’arrels la meva veu no creix

Creieu en els prodigis

Carta a Esteve Viñolas

Apèndixs

Apèndix 1. Poemes de Veu incessant inclosos per l’autor en reculls posteriors

Nota

Porto la tarda recolzada al braç

Quinze poemes

Si esbrineu d’un sol gest

Apèndix 2. Acta del jurat del 12è Concurs de Poesia de les festes de Sant Roc de Cantonigròs

Notes





PRESENTACIÓ


ROGER CANADELL I MONTSE CARALT





I



L’aparició de Veu incessant a deu anys de la mort de Miquel Martí i Pol és una mostra de la permanència de la seva obra i un estímul als lectors i estudiosos del poeta per les moltes possibilitats que el seu llegat literari permet encara d’explorar. Fons documentals diversos, però especialment el Fons Miquel Martí i Pol de la Biblioteca Bac de Roda de Roda de Ter, permeten reprendre la feina feta durant molts anys per crítics, professors, amics, familiars, etc., amb la finalitat de continuar estudiant, de donar a conèixer i de fer públics nous documents com el que es presenta en aquest volum.

En la Nit de Santa Llúcia de 1953 Miquel Martí i Pol va ser guardonat pel seu recull Paraules al vent amb el Premi Óssa Menor de poesia, el qual li va proporcionar per primera vegada una visibilitat que transcendia els límits dels cercles culturals locals i de les seves amistats literàries més properes. En un context marcat pel reconeixement literari i la publicació de Paraules al vent, els poemes de Veu incessant probablement van ser escrits després del recull premiat i fins a l’octubre de 1954.

Els vint-i-un poemes que formen el recull s’han conservat mecanoscrits a l’arxiu de la Parròquia de Sant Roc de la població de Cantonigròs,[1] on se celebrava des de 1944 el Concurs Parroquial de Poesia al qual va presentar-se Veu incessant en l’edició de 1955. Aquest testimoni documental està format per vint-i-cinc fulls que contenen la totalitat del poemari i que permeten llegir-lo amb la unitat i l’estructura originals. Veu incessant no es va arribar a publicar mai com a volum unitari però Miquel Martí i Pol en va incloure alguns poemes en llibres publicats posteriorment, i Ignasi Pujades, en la biografia Miquel Martí i Pol. L’arrel i l’escorça,[2] va reproduir en apèndix la pràctica totalitat dels poemes d’aquell recull que van restar inèdits des del moment de la seva escriptura. El cert, però, és que cap d’aquests esforços no ha resolt la mancança d’una edició completa, unitària i independent del llibre que Miquel Martí i Pol va escriure l’any 1954.

La present edició té com a finalitat oferir al públic lector de Martí i Pol i als estudiosos de la seva obra la possibilitat de llegir el conjunt de Veu incessant tal com l’autor el va pensar inicialment i, en conseqüència, contribuir a completar el coneixement de l’obra poètica de Miquel Martí i Pol dels anys cinquanta.





II



El 27 de gener de 1955, La Vanguardia Española va publicar la notícia del lliurament del Premi de Poesia Catalana Ciutat de Barcelona d’aquell any i els noms de tots els guardonats, entre els quals es trobava Miquel Martí i Pol pel fet d’haver-hi obtingut el cinquè lloc amb Veu incessant. Aquella va ser la primera vegada que el títol del recull es feia públic a les pàgines d’un diari i, a la vegada, suposava la represa de la projecció de l’autor rodenc després d’haver guanyat el premi Óssa Menor l’any 1953.[3] El 14 d’agost del mateix any 1955, Veu incessant, Primera volada, de Lluís Serrahima, i Per entrar en el Regne, de Josep Maria Andreu,[4] van ser distingits amb un accèssit, com a llibres inèdits, al Concurs Parroquial de Poesia de Cantonigròs. En aquella edició, el jurat del certamen estava format per Carles Riba, Josep Miquel i Macaya, Josep Pedreira, Jordi Sarsanedas i el secretari Joan Triadú. Com a conseqüència d’aquell nou reconeixement públic, Josep Pedreira —editor de la col·lecció de poesia Els Llibres de l’Óssa Menor— va prometre a Martí i Pol la publicació de Veu incessant, la qual cosa hauria suposat, si s’hagués dut a terme, l’aparició del segon llibre de poesies de l’autor en aquella mateixa editorial.

Al final de 1955, el poeta, que ja es feia pagues de la publicació, va redactar una nota autobiogràfica per encàrrec de Bonaventura Selva, director de la revista artística i literària Inquietud (1955-1966), en què es referia a l’aparició imminent de Veu incessant. Aquella nota havia d’acompanyar la publicació de dos poemes de Martí i Pol a la revista de Selva: «Si esbrineu d’un sol gest el secret dels meus versos» i «Camí, potser retorn, a horitzons densos», tots dos pertanyents a Veu incessant. Per motius que es desconeixen, ni els poemes esmentats ni la breu autobiografia no es van arribar a publicar mai a Inquietud. La cura que Selva tenia de tot el material que li arribava a la redacció de la revista permet, avui, reproduir la nota escrita per Miquel Martí i Pol:



Miquel Martí Pol neix a Roda de Ter el dia 19 de març de 1929. Estudis elementals i tres cursos de batxillerat a l’escola parroquial del mateix poble. A catorze anys comença de treballar a les oficines d’una fàbrica de filatura de cotó, on encara el podeu trobar, tots els dies de feina, de 8 del matí a 6 de la tarda. Escriu, en aquesta època, un poema dedicat a una noia bruna, indeterminada, que la crítica (entengui’s parents, amics i benefactors) acull benèvolament. Ell opina que aquesta seva primera mostra poètica mereix les penes eternes de l’infern. El fet, però, té conseqüències. De catorze anys endavant (ara en té vint-i-sis de fets) escriurà poesies amb l’esforç i la fe dels herois. Hom ho considerà: de primer, una molt lloable afecció; més endavant, un esforç francament inútil; després, una poca solta definitiva; finalment (remarquem que s’escau, precisament, a l’època d’obtenir el premi Óssa Menor) l’acompliment dels unànimes vaticinis que havien previst, de sempre, la força vital dels seus poemes.

Miquel Martí i Pol és, doncs, poeta per vocació. Ho diu sovint, a risc de fer-se pesat. Estima la poesia com a unitat concreta i vital, deslligada gairebé en absolut dels fenòmens externs, dels quals en pren, només, la vigència dels accidents. Llegeix tot el que li cau a les mans i admira, sincerament, a tothom. Odia moltes coses que foren difícils d’enumerar, i n’estima d’altres amb veritable apassionament. És solter, encara que, dificultats econòmiques a part, per poc temps. A demés del premi Óssa Menor, ha guanyat altres premis en diferents concursos de poesia. Darrerament, a Can Toni Gros, obtingué una menció especial amb el llibre Veu incessant, que es publicarà, amb l’ajuda de Déu, l’any vinent. Resideix, normalment, al número 18 del carrer del Pont del poble on va néixer.



Finalment, de les converses epistolars mantingudes amb Bonaventura Selva durant el 1956 en va resultar la publicació, a Inquietud, dels poemes «Com qui retorna, oblidat, al poble vell…» i «Amb el vent de llevant estimaré el record…».[5]

Pel que fa a la publicació de Veu incessant, gràcies a la correspondència creuada entre Miquel Martí i Pol i Josep Pedreira durant el 1956 —unes converses revifades després de l’edició de Paraules al Vent—, coneixem la insistència i el desig amb què el poeta va perseguir la publicació del seu segon recull de versos:



I ja que parlem de llibres: què fa el meu? És ben cert que el motiu que més em mou a escriure-us és el de parlar-ne. Recordo que a Can Toni, a l’estiu, em vàreu dir que havíeu adoptat un nou sistema de treball, consistent en tenir a la impremta tres o quatre volums dels que penseu anar editant. Això m’ha fet suposar que el meu, si no han variat els vostres plans, deu estar a punt d’orgues. Us estimaré si m’escriviu i me’n parleu. Voldria saber: 1r. Si es publicarà abans o després de la Festa del Llibre (jo em casaré, si no hi ha novetat, per l’abril o pel maig i em plauria extraordinàriament tenir aquest regal mig inesperat). 2n. Si heu pensat en algú per a prologar-lo (jo tampoc tinc la meva idea en aquest aspecte). 3r. Si us sembla convenient tenir algun contacte parlat abans de tirar endavant la impressió de l’obra; fer-hi algun retoc; afegir-hi alguna cosa, etc.[6]



En la mateixa lletra, Martí i Pol descrivia la importància que tenia per a ell la publicació d’un llibre i, fins i tot, posava de manifest la íntima relació i la identificació entre la seva persona i els seus poemes:



M’ho dieu, si us plau? Penseu que en els meus llibres hi ha tota la meva vida, tot el que té algun valor i algun interès en la meva vida. Jo sóc els meus poemes i intento de ser-ho cada dia més. Vós sou el que poseu les meves idees en un pla absolut de realitat, i us ho estimo molt. No em crec prou important per a esperar que l’avenir s’ocupi de la meva obra i, malgrat tot, l’estimo desmesuradament.

No sabeu quina il·lusió em faria veure el meu llibre coincidint amb la data del meu casament.



Josep Pedreira, a qui van sorgir altres prioritats editorials, va anar endarrerint la publicació de Veu incessant, la qual cosa va acabar provocant, tot i els esforços per evitar-ho, la pèrdua d’il·lusió per part de l’autor:



[…] fa qui sap els mesos que us vaig escriure i d’ençà aleshores no he sabut mai més res de vós. Teniu encara el meu llibre, oi? Vull dir el que vau premiar a Cantoni l’any 54 [sic, 1955] i us vau quedar dient que es publicaria. Penseu fer-ho? Jo no he pas perdut la confiança, i no podeu pas pensar com em faria content de saber que el teniu en el vostre pla d’edicions.[7]



El mateix Pedreira, en el seu recull epistolar inèdit La col·lecció Óssa Menor de poesia catalana (1949-1963). Història i correspondència, va reunir un bon gruix de cartes, entre les quals hi ha les creuades amb Martí i Pol, en què va descriure la relació amb el poeta, a voltes tensa i a voltes amical, i va deixar constància de les «promeses editorials», entre les quals hi havia la publicació, mai duta a terme, de Veu incessant:



La correspondència de Miquel Martí Pol fou dura, a vegades, ja que la mútua relació s’esdevingué durant els anys més crítics, potser, de la meva activitat editorial en pro de la nostra poesia. Això donà lloc a força retrets del poeta; retrets fets amb tota la raó, ja que l’edició del seu llibre Paraules al vent, i altres promeses editorials i compromisos contrets amb ell, comportaren retards en el compliment, que avui em semblen inacceptables. El feix d’aquells anys meus, en tots els ordres, explica —només això— els retards, però no els justifica.[8]





III



El fet que Veu incessant no s’arribés a publicar no va impedir que Miquel Martí i Pol n’inclogués alguns poemes en llibres publicats posteriorment. Així, dels vint-i-un poemes del recull, vuit van ser inclosos —amb algunes variants que es recullen en aquesta edició— a Porto la tarda recolzada al braç, Quinze poemes i Si esbrineu d’un sol gest, i un novè poema va donar títol, amb el seu primer vers, al tercer d’aquests llibres.

En plena dictadura franquista, quan les dificultats per publicar en llengua catalana feien de les petites empreses editorials i dels certàmens literaris els reductes on acudien els escriptors per tal de publicar la seva obra, Martí i Pol va veure que Veu incessant no podria aparèixer a Llibres de l’Óssa Menor i va acceptar de bon grat l’oferta que se li va fer des de La Font de les Tortugues, una editorial de Ciutat de Mallorca per treure a la llum el seu segon llibre de poesia. L’escriptor Jordi Sarsanedas, que l’any 1956 havia publicat Algunes preguntes, algunes respostes en aquella mateixa editorial, va fer de mitjancer entre l’editor i Miquel Martí i Pol, el qual va confegir el volum Quinze poemes amb una tria de textos escrits entre el setembre de 1954 i l’any 1956. A mitjan 1957 el poeta va enviar un exemplar de Quinze poemes a Bonaventura Selva acompanyat d’una carta en què confessava que el llibre era el resultat d’una «tria de textos» escrits amb anterioritat, i no un recull unitari:



El quasi-llibre-de-poemes que t’adjunto per partida doble s’havia de publicar ja fa més de vuit o nou mesos i no ha sortit fins fa poques setmanes. Dic això perquè vull remarcar que jo ja no estic massa d’acord amb mi mateix quant a idea ni quant a realització tractant-se d’aquest recull. […] De més a més aquest recull té un gros pecat a la parròquia: una mena de desordre original provocat per la manca d’argument i de lligam entre els poemes. Es tracta de quinze coses aïllades que s’han aplegat sense cap altre ordre que en un de molt inconsistent de temps.[9]



Els mecanoscrits originals d’El poble mostren que Miquel Martí i Pol va començar a escriure aquell llibre el febrer de 1957, per la qual cosa sembla normal que la tria publicada a Quinze poemes li semblés fruit d’una experiència i d’una pràctica poètica ja superades. Dels quinze poemes que componen el recull tres van ser incorporats des d’un bon principi a l’edició de La Font de les Tortugues —«Hi ha un remolí a l’aigua on les paraules es fan dolces…», «Tota d’arrels la meva veu no creix…» i «Creieu en els prodigis…»— i un quart es va afegir en l’edició de 1975 de la col·lecció Llibres del Mall —«Només ens isolem en les petites coses…».[10]

Les dificultats d’edició van fer que les obres dels primers anys de producció literària de Miquel Martí i Pol no es publiquessin de manera ordenada en el moment de la seva escriptura. Dels anys 1948-1956, com recorda Pere Farrés, «només havia publicat en el seu moment dos llibres, Paraules al vent, el 1954, i Quinze poemes, el 1957. Els altres tres (Porto la tarda recolzada al braç, Si esbrineu d’un sol gest i El fugitiu) aparegueren per primera vegada el 1976 dins el volum El llarg viatge,[11] segon de la primitiva Obra poètica (la de Llibres del Mall)».[12] I en dos d’aquests llibres inèdits fins a 1976, s’hi tornen a trobar poemes originaris de Veu incessant: un al recull Porto la tarda recolzada al braç —«Camí, potser retorn, a horitzons densos…»—, i tres a Si esbrineu d’un sol gest —«Lentíssim comiat…», «Tot el que puguem dir, germans, serà tan bell…» i «Som pelegrins cap al teu alt silenci…».





IV



L’obra poètica primerenca de Miquel Martí i Pol ha estat a bastament estudiada per biògrafs, antòlegs i crítics, però pel fet que Veu incessant no s’arribés a publicar les referències a aquest poemari han estat pràcticament nul·les o superficials.[13] El fet de disposar de l’edició íntegra de Veu incessant documenta i completa el coneixement de l’evolució poètica de l’autor en el període de recerca personal i de crisi religiosa, que abasta de Porto la tarda recolzada al braç (escrit entre 1948 i 1954) fins a El fugitiu (escrit entre 1952 i 1957). Veu incessant, que s’hauria hagut de publicar entre Paraules al vent i Quinze poemes, és un llibre que permet comprendre més profundament el complex procés vital i espiritual experimentat pel poeta a mitjan dècada dels cinquanta.

Els poemes de Veu incessant poden ser entesos com un itinerari en què el jo poètic transita des de l’agraïment a un Déu que fecunda l’acció dels homes —«sou silenci que fecunda / la nostra inquietud»— fins a la seva assumpció del rol de profeta —«jo sóc qui us parla en les tenebres»—, tot passant pel retret i la queixa a un Déu que aclapara, per l’amor entès com a mostra radical de llibertat, per la reflexió existencial i pel cant a les petites coses. Així, el present recull de poemes conté en el seu si allò que els crítics han atribuït a Paraules al vent, Si esbrineu d’un sol gest o El fugitiu, és a dir, la violència, la visceralitat d’una «lluita interior entre la recerca i la pèrdua de la fe».[14] L’anàlisi de Veu incessant evidencia que aquest recull s’ha d’afegir als títols esmentats i que, a més, hi ha de tenir un paper rellevant, ja que de manera unitària, per si sol, mostra l’evolució i el canvi complex que fins ara, en parlar de l’obra primerenca de Miquel Martí i Pol, es presentava com una característica només apreciable en analitzar els poemaris de forma conjunta.

En la primera meitat del llibre, fins al poema desè —«Senyor, venim a tu per camins desiguals…»—, el rerefons creient del poeta i les seves inquietuds espirituals es fan presents en clams i precs al Senyor, els quals no sempre tenen una mateixa finalitat: mentre que en la peça que obre el llibre el poeta s’adreça a Déu amb paraules amoroses —«Ara us preguem, Senyor Déu, pel silenci…»—, a partir del tercer apareixerà el clam a Déu com a queixa o retret —«Has agredit la nostra quietud…». En el canvi de to entre el primer poema i el tercer, doncs, ja s’aprecia la tensió viscuda pel poeta, que va prenent consciència de la complexitat de la relació amb el transcendent i de les dificultats i els dubtes que comporta una relació que en principi «fecunda la nostra inquietud» i que finalment esdevé angoixada i distant d’un Déu que ha «agredit» la quietud.

El primer poema de Veu incessant, a més, ofereix al lector la possibilitat de comprendre el significat que tenen algunes paraules que són recurrents al llarg de tot el llibre i que són cabdals per a comprendre l’itinerari i l’experiència expressada pel poeta: silenci, quietud, veu, paraula, puresa, intimitat… Déu es fa present en la vida íntima, en la quietud quotidiana dels homes per mitjà de la seva veu que, paradoxalment, es manifesta en «la més pura absència de paraules» i que provoca la intimitat, la pau desitjada. Però aquesta lògica es veu sacsejada per l’agressió i l’allunyament provocats pel dubte, no pas de l’existència de Déu sinó de la seva proximitat, la seva bondat i la seva presència: «Ja no ens pertanys, Senyor […] / Ens dol no dir-te com abans […] / Perquè t’has fet llunyà, t’has fet altiu […]». I és en aquest context que el poeta no pot ocultar que la paraula, «els mots», deixen de servir al cant, a la joia i la pregària per convertir-se en «plany irat», en «crit», en «queixa».

La presència del gust per les coses petites, aparentment intranscendents, també apareix en els poemes inicials de Veu incessant i es fa present en tot el llibre. La presa de consciència de les «petites coses» esdevé per al poeta la porta d’entrada al coneixement íntim «d’allò de nosaltres que més estimem, / i, encara, allò que més ens encoratja a viure», ja que «allò més insignificant de la nostra existència / té importància vital si ens hi donem de cor […]. / Tot consisteix a estimar finament les coses petites».

També és en aquesta primera meitat del llibre on s’aprecia més clarament que la creença, la pregunta i el dubte religiós no es poden desvincular, en l’obra poètica primerenca de Miquel Martí i Pol, de la reflexió existencial per la qual, d’altra banda, l’autor es va sentir atret des que va llegir Jean-Paul Sartre per indicació de Josep Maria Castellet, a qui va conèixer després de guanyar el Premi Óssa Menor amb Paraules al vent. Poemes com «Camí, potser retorn, a horitzons densos…», «Ni la pluja més fina…» o «No som res més, afirmo,…» són una clara mostra de la recerca constant del sentit de la vida —«[…] com si la vida / fos un etern recomençar imprecís»—, la reflexió sobre la mort, o la possibilitat d’assolir la llibertat:



Tot el que ha esdevingut i sembla que ens pertany

no pot omplir el gran buit del nostre viure.



I esbrinem que, de sempre, hem fet cap al parany

i que el cor ni un instant ha sigut lliure.



Això que el poeta posa de manifest en aquests primers versos es manté també en la segona meitat del llibre, però amb unes variacions significatives pel que fa al to i als destinataris de la seva paraula: si al principi el poeta s’adreçava a Déu —a Vós— des de l’evident pertinença a la comunitat i des d’un punt de vista expressat en primera persona del plural —nosaltres—, en la segona meitat del poemari trobem un gir progressiu que provoca un canvi de perspectiva. El jo poètic de mica en mica deixa d’adreçar-se a Déu per dirigir-se als homes que l’envolten, i el subjecte en primera persona del plural canvia per un jo en singular que s’adreça a la col·lectivitat des d’un punt de vista i des d’una experiència vital privilegiada. No és estrany, doncs, que quasi al bell mig del poemari —potser en una revisió editorial, en vida de l’autor, s’hauria pogut proposar de refer parcialment l’ordre del conjunt— l’autor dediqui tota una peça a explicar de quina manera cal que es llegeixi la seva obra i quina és la finalitat de la poesia. «Si esbrineu d’un sol gest el secret dels meus versos…», el primer vers del qual més endavant va donar títol a un llibre sencer de Miquel Martí i Pol, i també la composició «VI» de Quinze poemes, assenyalen les pautes de lectura a uns lectors propers a qui el poeta dirigeix la seva reflexió:



Si esbrineu d’un sol gest el secret dels meus versos

restareu afectadament sorpresos

i oblidareu aviat tot el que us he dit.

Perquè les paraules han de penetrar dins vostre,

suaument, com la pluja d’hivern,

per tal que puguin fecundar el vostre silenci

i establir una corrent d’amor intens

entre tots els homes.



Que aquest és el destí, el gran destí dels poetes.



No obstant això, el poeta no deixa de referir-se en alguns casos a la col·lectivitat de la qual se sent part, i que és concebuda com el grup d’aquells que amb el «progressiu combat de la nostra existència» constitueix «un conreu de paraules» que no són altra cosa que «un llarg ressò de planys», i que es diferencia de la resta d’homes que eviten «camins odiosos» i que «feinegen / discursejant amb crits imperiosos / per afermar la seva estirp insigne». El risc, l’espai de frontera, pertany al poeta, és a dir, a l’home que cerca paraules per expressar el sentit del silenci primigeni, i que vol trobar la quietud perduda i anhelada en aquells moments en què les seguretats i les creences són sacsejades en qüestionar el més fonamental de l’existència humana.

Si bé la segona part del llibre recull i amplifica algunes de les reflexions que provenen dels primers versos, no és fins als poemes finals on esclata la veu d’aquell que se sent digne de parlar a un col·lectiu d’homes, en to gairebé profètic, a qui anomena «germans»: «Us he cridat, germans, i no voleu oir-me», o «Jo sóc qui us parla en les tenebres». Desacomplexat i sincer, el poeta es reconeix capaç d’ajudar aquells que vulguin escoltar-lo i que vulguin alliberar-se del jou de lleis antigues:



Puc, si voleu, fer-vos intimar

amb vosaltres mateixos

perquè aprengueu a coneixe-us

i oblideu tots els ideals mesquins,

car lluny d’allò que forma el vostre món

limitadíssim,

no pot haver-hi res que us atregui amb fermesa.



De la mateixa manera que expressa en la «Carta a Esteve Viñolas», i pel fet de sentir-se «homes sobre els homes», el poeta ofereix el seu «silenci, ple de força vital» i les «meravelles de llum en les paraules», perquè després de tot:



Sempre he viscut prop de les aigües altes,

i em neix aigua dels ulls i em neixen homes

i jo sóc home amb ells i això em captiva.



La reflexió profunda condueix el poeta de la creença al dubte i d’aquí a l’angoixa i el plany, per acabar trobant una sortida alliberadora per a la qual serà imprescindible l’atenció especial a les petites coses, com ja s’ha dit, i també la pràctica d’una estimació i d’un amor sorgits de la gratuïtat, de la «força de tanta aigua / no sotmesa a cap llei»:



Si us dic tot això és per sincerar-vos

amb vosaltres mateixos.

No vulgueu esbrinar quines forces us mouen.

Hi ha la vida i la mort immutables.

La resta són paraules.

Estimeu-vos, germans, pel que us dol i us encisa.



La pràctica d’aquest amor suposarà l’assoliment de la llibertat, de la quietud anhelada i, en darrer terme, també de l’eternitat tant del poeta com del lector. Així ho expressa en els darrers versos dels poemes «Tota d’arrels la meva veu no creix…» i «Creieu en els prodigis…», on les reminiscències del missatge i del llenguatge evangèlic pràcticament eleven el col·lectiu al qual es refereix el poeta a la categoria de Poble benaurat de Déu i, alhora, presenten aquest jo poètic com un messies que veu acomplert el seu gran manament:



Quan aprengueu d’estimar-vos

més que tota altra cosa,

s’haurà acomplert el gran manament

i jo perduraré pels segles dels segles.



Tot això que en vosaltres resta pur,

us serva enlaire i llença

cap a les altes rutes.

De vosaltres, germans, serà el regne del Cel.





V



Tots aquest poemes, escrits l’any 1954, mai han estat publicats íntegrament en forma de volum, amb la qual cosa s’havia perdut la possibilitat de descriure aquest itinerari que aquí hem intentat d’esbossar. El fet que Miquel Martí i Pol recuperés alguns dels poemes de Veu incessant en llibres que va publicar posteriorment evidencia també quina va ser l’evolució del seu pensament i de la seva obra poètica. No és estrany, doncs, constatar que la pràctica totalitat dels poemes utilitzats a Porto la tarda recolzada al braç, Si esbrineu d’un sol gest o Quinze poemes pertanyien originàriament a la que hem considerat segona part del poemari, és a dir, al conjunt de peces en què la figura de Déu ja no és interpel·lada directament i on el tema central de la reflexió té més a veure amb la recerca interior i la recerca poètica que amb el qüestionament d’una fe. Es pot afirmar, per tant, que la tria de poemes per a altres llibres va ser feta molt a consciència, no només per això que acabem d’explicar sinó perquè els poemes triats per a cada llibre mantenien una unitat temàtica i formal considerable, mostra de la qual són els quatre poemes escollits per a Quinze poemes, en què l’eix argumental es basteix a partir de la mirada vers els elements insignificants de la quotidianitat i la perspectiva profètica del jo poètic.





Criteris d’edició



Aquesta edició de Veu incessant reprodueix els vint-i-un poemes del mecanoscrit original conservat a l’Arxiu Parroquial de Cantonigròs, i només se n’ha regularitzat l’ortografia i els errors mecanogràfics en aquells casos en què l’esmena no modifica la morfologia i la fonètica dels termes originals. Altres possibles errades no s’han normativitzat, atès que no disposem d’una revisió posterior per part de l’autor de la majoria dels poemes. Hem cregut oportú, doncs, conservar de la manera més fidel possible el text original —fins i tot pel que fa a l’ordenació dels textos, que probablement no és una ordenació cronològica— i, en apèndix, aportar les versions posteriors, les modificacions i les correccions incorporades en aquells poemes que van aparèixer dins de l’Obra Poètica de Llibres del Mall, primer, i Edicions 62, després.

També afegim, en apèndix, l’acta del XII Concurs de Poesia de les festes de Sant Roc de Cantonigròs (1955), llegida pel secretari Joan Triadú, en què es recull el veredicte del jurat, que va atorgar un accèssit a Veu incessant de Miquel Martí i Pol.



ROGER CANADELL (Universitat Oberta de Catalunya)

MONTSE CARALT (Universitat de Vic)





VEU INCESSANT





Ara us preguem, Senyor Déu, pel silenci;

pel silenci grisenc de les hores feixugues

i pel silenci verd dels camps a primavera.

Perquè estimar la quietud és com

estimar el fonament de la vostra doctrina,

de Vós mateix que sou silenci que fecunda

la nostra inquietud.



Preguem perquè no ens manqui cap jorn la vostra veu

tramesa en la més pura absència de paraules.



Hem après d’estimar-vos, Senyor Déu, en el punt

més intens de la nostra fecunditat primera.

Hem après d’estimar-vos amb els ulls i amb les mans,

com estimem les coses que heu creat per nosaltres,

els objectes molt íntims

i la veu dels absents

tan lligats a la nostra desfeta quotidiana.



Senyor Déu, conserveu-nos el do d’aquest silenci

que ens abassega i llença cap a l’espai innúmer,

i fecundeu la nostra quietud amb el doll

sempre pur, sempre nou de les vostres paraules.





Només ens isolem en les petites coses,

en la mínima llibertat de les petites coses,

i ja és feixuc el retorn.

Perquè en els inútils objectes

inevitablement quotidians,

hi ha tot un món no sabut de tendresa.



Només ens isolem,

només creixem en les petites coses:

en el mocador,

doblat amb cura a la butxaca,

en la cançó que hem recordat de sobte,

en el llibre ignorat,

en la mà estesa per qualsevol acció indefinida,

o en l’objecte més íntim

que ningú podria estimar tan intensament.



És —no voldria enganyar-vos—

una evasió cap a nosaltres mateixos,

cap a la part més fràgil

de nosaltres mateixos,

que és, alhora,

allò de nosaltres que més estimem,

i, encara, allò que més ens encoratja a viure.





Has agredit la nostra quietud,

Senyor, amb la teva veu. Ens persignàvem

cada matí amb la llum de cent camins,

i amb les mans ben obertes recollíem

tot el missatge altíssim del teu gest

en el gest inefable de les coses.

I tu has cobert de boira els nostres camps

i amb sal i vent has esbullat dels rostres

la pietat per tots els que sofrim

lluny de tu com ocells inassequibles.

Ja no ens pertanys, Senyor, i ens dol saber

com t’afiguren dolçament els tímids,

els que pleguen la boca amargament

i ofeguen les paraules amb els llavis.

Ens dol no dir-te com abans i és just

que el teu nom se’ns esfulli als dits i resti

només una inconcreta turpitud

per contemplar, sense els teus ulls, les coses.

Perquè t’has fet llunyà, t’has fet altiu,

hi ha un esclat lluminós al teu gest, i perdura

damunt nostre la nosa dels teus ulls. Hem perdut

la intimitat del teu primer desordre

i ara ets tan lluny, tan afectadament

reposat i digníssim, que hem arribat a creure’t

un record més, llunyà i desdibuixat.





No hem heretat els mots per la joia i el cant

tant com pel plany irat i la pregunta.

Distès i recollit, proper o distant

l’esperit, en el prec, amb la veu, forçosament s’ajunta.



Hi ha força viva en el crit angoixós.

Tot en nosaltres és crit i ens dol la carn mateixa.

Ens fas oblidar tant que ets company amorós

que ara ja no sabem pregar, Senyor, si no és amb una queixa.





Camí, potser retorn, a horitzons densos

quan ja la carn és trista, quan la carn és de nit.

I alçar, amb les mans, els ulls encar intensos

perquè hem perdut la intimitat del crit.



Tornar i tornar només, com si la vida

fos un etern recomençar imprecís,

talment el vol d’una au sempre ferida

precipitant-se en l’aire trencadís.



I un cop només tocar la llum, i encara

ja no deixar la quietud del port,

perquè una nit hem amagat la cara

entre les mans amigues de la mort.





Ni la pluja més fina

ni, encara, cap record

ens tornaran la intimitat perduda.



Sempre és nou el silenci,

sempre és nou el neguit

i el ritme breu i pur de les paraules.



Tot el que ha esdevingut i sembla que ens pertany

no pot omplir el gran buit del nostre viure.



I esbrinem que, de sempre, hem fet cap al parany

i que el cor ni un instant ha sigut lliure.





No som res més, afirmo,

que un adminicle rar de la natura.

Digueu bru, dona o aigua

i en aquest temps curtíssim

ens ha vagat, de sobres, d’odiar-nos.



Després farem sardana,

amb bon ordre i mesura, entorn dels altres,

fins suposar que ens han judicat dòcils

i lliures de pecat. Potser la tarda

ens ajudi amb entregues de paraules

que ens lligaran, de poc avés, la llengua.



Tot és igual, però. Lloem l’eterna

quietud dels que ungiren, un divendres!,

el primer gest, que no ha finit encara,

del primer home august, que s’aixecava

contra els murs inefables, per no dir-nos,

bo i parlant densament, cap cosa pura.



Llavors la mort es feia imprescindible,

i això, germans, cal agrair-ho sempre.





Voldria tenir un llagut

i una casa a la muntanya.

Poder encendre un flam al vent

i un altre flam a la calma.

De dia estimar muller

i de nit les dones d’aigua.



Voldria ser tan divers,

tan lliure i divers com l’aire,

i saber tots els camins

i jeure en totes les cales.



Voldria esbrinar els secrets

de les cambres de les dames,

i estimar-les totes, fins

les que fossin maridades,

i morir, de mort suau,

un dimecres a la tarda.





Si esbrineu d’un sol gest el secret dels meus versos

els heu arrabassat la meitat de la vida.

Perquè la força resideix en dir,

en repetir cent cops les paraules llegides,

en usar-les per conversar amb els amics,

en fer bandera de combat de les idees

apreses, una a una, lentament, amb esforç.



Si esbrineu d’un sol gest el secret dels meus versos

restareu afectadament sorpresos

i oblidareu aviat tot el que us he dit.

Perquè les paraules han de penetrar dins vostre,

suaument, com la pluja d’hivern,

per tal que puguin fecundar el vostre silenci

i establir una corrent d’amor intens

entre tots els homes.



Que aquest és el destí, el gran destí dels poetes.





Senyor, venim a tu per camins desiguals

profundament cavats a la carn i al silenci.

El teu gest ens esbulla la puresa del gest

i la teva ombra densa ens enfosqueix la ruta.

Senyor, venim a tu contra la teva veu,

contra el teu gest altiu d’ocell en vol perenne,

perquè ens obliguis a rendir les mans i els ulls

a la força vital del teu silenci altíssim.

Car sabem que només aquells que tu diràs

podran restar prop teu, assossegats i dignes,

quan tot sigui impuresa i desgavell entorn

de tu, dominador d’inaudites esferes.

Perquè tu ets el consol i la veu i la llum.

I has dit: —M’estimareu més que a cap altra cosa—,

i el ressò del teu crit, com la boira d’hivern,

ens allunya i distreu de la teva abraçada,

i així cal que et busquem cavant profundament

fins veure’t ressorgir, bellíssim, davant nostre.





Deixeu-vos posseir lentament per la joia,

com la nit per l’esforç ignorat de la llum,

i descobrireu la bellesa inicial de les coses.

Car allò més insignificant de la nostra existència

té importància vital si ens hi donem de cor,

amb els ulls ben oberts

i amb les mans fresques de l’aigua recent.



Tot consisteix a estimar finament les coses petites,

esforçant-nos a lliurar els desencerts

del pes angoixós de la fatalitat.

Viure per damunt dels objectes

i estimar-los amb quietud infantil,

sense temor al fracàs.



Llavors descobrirem la nostra verdadera finalitat.





Lentíssim comiat…

Hem espargit profusament les cendres

de la tarda més pura

amb gest de boira i vent.



S’esfullava el desig a les mans

d’una dama ignorada

i tornàvem ser purs.



Inajornablement, en ones successives,

ens revé la puresa i alcem les mans i els ulls.



Tot és pregar perquè la Dama ens besi

quan tot sigui propici.





Tot el que puguem dir, germans, serà tan bell

com el més bell record de la nostra infantesa;

perquè viure és alçar-se per damunt de les coses

amb un gest desimbolt de puresa excessiva.



Tot el que puguem dir, germans, serà tan pur

com la proximitat de la dona estimada,

tan intens com la nota més discordant o el gust

més atrevit, tan dens i clar com la tristesa.



Però no ha de distreure’ns del lentíssim combat,

del progressiu combat de la nostra existència,

car el que puguem dir constitueix un món

tremolós i concret, un conreu de paraules



que ens aferren a tot amb una força viva,

un constant desencert, un llarg ressò de planys,

i a la llum no hi arriben només aquells que ignoren

la veu de tot en lenta progressió de silencis.



Del silenci a la llum hi ha una sola frontera.





Persisteix el camí

quan la llum és defesa.

Vosaltres no ho sabeu

perquè l’esforç no us tempta.



Us han edificat

dues parets molt altes,

perquè amb les mans pugueu

ordenar noves rutes.



Tot plegat us farà

més dòcils a la crida.

Semblareu lliberats

i sereu esclaus, sempre.



Us manquen horitzons

i us sobren prejudicis.

Per estimar la llum,

germans, cal ignorar-la.





Som pelegrins cap al teu alt silenci

per recobrar, Senyor, la veu perduda.

Tenim les mans d’ortigues i de boira

i els ulls malalts de tant combatre l’ombra.



Som pelegrins, Senyor, perquè el prodigi

de la veu ens retorni a la puresa

del primer gest august de criatures;

perquè al combat no hi manqui la nostra arma

de carn i de neguit, car no perdura

res més que allò que alcem per damunt nostre

fins assolir la teva placidesa.



Tot és incert, escrit damunt la sorra,

i ens cal poder esculpir damunt de pedra.



Torna’ns l’antiga quietud o encisa’ns,

per sempre més, amb el teu gest altíssim.





Hi ha dies que ens aflora, impensadament,

als ulls i a les mans i a les paraules,

una tendresa inútil

de vint segles, o més, de sacrifici.



Llavors ens fem absurds com criatures

i estimem dolçament els que ens odien.



En aquest punt hi ha una distància enorme

de nosaltres als homes.

Perquè els homes feinegen

discursejant amb crits imperiosos

per afermar la seva estirp insigne,

i nosaltres parlem amb veu feble i cansada

pretextant un amor al silenci

solemnement estúpid.

Tot plegat no és res més que una forma molt fina

d’evitar-nos camins odiosos,

no faltant ni un instant a la inútil corrua

dels que viuen pendents de la veu

dels parents i del pròxim,

ostensiblement asseguts sobre coixins

d’importants prejudicis.





Corsers inverossímils s’aquieten quan jo danso.



Hi ha set espills que encisen el meu gest.

Tot plegat s’eleva per damunt de l’esforç

inaudit de cercar-me.



Us he cridat, germans, i no voleu oir-me.



Sotmesos fatalment a la llei de les coses,

us lligueu peus i mans amb vestits estretíssims

i pregueu pels proscrits

i ens repteu amb duresa.



Tot això és tan fals,

tan inútil i estèril

com esforçar-se a dir la bellesa absoluta.



Hi ha un límit temptador.

Llavors tot s’aquieta

i restem dolçament, tranquil·lament sorpresos.





Hi ha un remolí a l’aigua on les paraules es fan dolces,

on les paraules es fan lentes i clares

com les profunditats.



Hi ha un lloc a l’espai on la veu us ressona,

on la veu us envolta i us sedueix

com si cridéssiu dins una cova.



Si us dic tot això és per sincerar-vos

amb vosaltres mateixos.



No vulgueu esbrinar quines forces us mouen.



Hi ha la vida i la mort immutables.



La resta són paraules.



Estimeu-vos, germans, pel que us dol o us encisa.





Tota d’arrels la meva veu no creix.

Em mullaré les mans

i atraparé tots els ocells

per fer expandir, d’encàrrec, les paraules que he dit.



Cal que tothom s’admiri

del meu secret poder;

els moradors del bosc

i els altres,

els que temen la quietud.



Jo sóc qui us parla en les tenebres.

La meva veu s’insinua

i creix lentament i segura dins vostre.

Tantes vegades com us heu preguntat

el perquè de les coses,

us he contestat finament,

amb una polida deferència.

Puc, si voleu, fer-vos intimar

amb vosaltres mateixos

perquè aprengueu a coneixe-us

i oblideu tots els ideals mesquins,

car lluny d’allò que forma el vostre món

limitadíssim,

no pot haver-hi res que us atregui amb fermesa.



Quan aprengueu d’estimar-vos

més que tota altra cosa,

s’haurà acomplert el gran manament

i jo perduraré pels segles dels segles.





Creieu en els prodigis

i teniu fe en la sang que us han llegat

avantpassats insignes.



Qui sap si en aquest íntim desgavell

resideix el poder de vostra estirp

signada amb una creu de privilegi.



Perquè vosaltres al combat podeu

aportar-hi la força de tanta aigua

no sotmesa a cap llei,

la veu angoixosa

dels boscos prudentíssims,

tan plens d’intimitat com una cambra closa.



Tot això que en vosaltres resta pur,

us serva enlaire i llença

cap a les altes rutes.



De vosaltres, germans, serà el regne del Cel.





CARTA A ESTEVE VIÑOLAS





Amic: has destruït l’encís de l’ombra

en la duresa de les mans antigues;

perquè les mans bé que se’ns tornen dures

i llavors l’afalac és impossible.

Tenia un verd lentíssim de misteri

l’aigua de llum que hissaves per rentar-te?

En bevies, potser? Sé que et mirava

ressorgir de la densa meravella

fins assolir una altura de paraules

oblidades, i allí te’n feies hàbit

i alçaves un abim entre nosaltres.

Això —ho recordes?— era aquella tarda

plena de veus i plena de silencis;

una tarda quieta en cada cosa

que s’agitava en els teus ulls intensos.

I parlaves, donant-te, del prodigi,

i et tremolaven dolçament els llavis

quan deies Déu, amor… i jo copsava

ressons inconeguts en les paraules.

Perquè ens pensem saber tot el misteri

del nostre fer i desfer, i de sobte ens parlen

amb mots antics de coses conegudes

i descobrim, sorpresos, rutes noves.

Doncs tu parlaves i les valls s’omplien

i acostaves les mans a l’esperança

que junts, tants cops, havíem volgut heure.

Hi havia un horitzó d’arbres altíssims

i tu, amb el gest, aquietaves l’aigua.

Ni cignes ignorats en llacs de somni

podrien dir de quina força esclaves

et fugien les mans. Llavors penjaven

tapissos blancs de totes les finestres

i tu ja no bevies el crepuscle.



I és fresc encara en mi el record de l’hora

quan t’he parlat de nou, refent passatges

de combats tan apresos de pintures

perquè la lluita no era per nosaltres.

Què has fet, amic, dels teus vestits de festa?

Sortíem junts, recordes?, i les cases

queien als nostres peus, i trepitjàvem

cossos antics i mobles en desori,

no pas pel gust del crit que s’escapava

com vent intens del munt de podridura,

sinó pel gaudi de saber-nos homes

damunt dels homes, no caiguts encara.

Has oblidat la joia densa, humida,

de sofrir de tristor quan tot exulta,

perquè lluny d’envejar-te l’alegria

jo voldria donar-te el meu silenci

ple de força vital, ple, si vols, d’odi

contra el gest inefable dels que viuen

creient-se aus poderoses, i són arbres.



Amic, l’encís de l’ombra has fet inútil

i el portes a les mans com una nosa.

Llavors, ¿d’on la cançó que mai et deixa?,

¿de quina esfera has abastat els mites

per fer-te dòcil a la pròpia crida?

Jo sé el prodigi de la veu i ordeixo

meravelles de llum en les paraules;

però els teus ulls, claríssims, se m’allunyen

i tremoles, commòs, com el paisatge

dintre l’aigua del riu, i he d’oblidar-te

perquè no puc lligar-me al teu desfici.

No pas amb goig he dit adéu als íntims

col·loquis i als tendríssims romiatges;

però ara tu no hi ets i tot em crida

del fons obscur on neixen jorns i moren.

Sempre he viscut prop de les aigües altes,

i em neix aigua dels ulls i em neixen homes

i jo sóc home amb ells i això em captiva.

Potser en ungir l’estricta meravella

de les paraules m’he perdut, mes ara

no sé trobar-me lluny de tantes coses

i tu em crides i el crit es perd en l’aire.

Ja no hem de parlar més, ja fóra inútil

l’anar i venir pels vells camins, si ara

tu ets lluny i et plau la teva llunyania

i a mi em lliga la veu ardent de l’ombra;

si el record ens malmet els ulls i els muscles

i cap silenci pur ens agermana.



En dir-te adéu, però, t’he vist més pròxim.





APÈNDIXS





APÈNDIX 1




Poemes de Veu incessant inclosos per l’autor

en reculls posteriors





NOTA





Miquel Martí i Pol va incorporar deu dels poemes de Veu incessant a tres reculls posteriors. Els reproduïm, a continuació, en la forma que hi van prendre, sovint bastant revisada, i per l’ordre en què apareixen, respectivament, a Porto la tarda recolzada al braç (1948-1954), Quinze poemes (1954-1955) i Si esbrineu d’un sol gest (1954-1957). Aquest últim recull, d’altra banda, porta per títol el primer vers d’un poema de Veu incessant no recuperat posteriorment.

En l’ordre en què apareixen a Veu incessant, els poemes represos són els següents:



«Només ens isolem en les petites coses» (p. 33) a Quinze poemes, XII.

«Camí, potser retorn, a horitzons densos» (p. 39) a Porto la tarda recolzada al braç («Camí, potser retorn»).

«Voldria tenir un llagut» (p. 45) a Si esbrineu d’un sol gest («Cançó»).

«Lentíssim comiat…» (p. 53) a Si esbrineu d’un sol gest («Lentíssim comiat»).

«Tot el que puguem dir, germans, serà tan bell» (p. 55) a Si esbrineu d’un sol gest («Tot el que puguem dir»).

«Som pelegrins cap al teu alt silenci» (p. 59) a Si esbrineu d’un sol gest («Som pelegrins»).

«Hi ha un remolí a l’aigua on les paraules es fan dolces» (p. 65) a Quinze poemes, V.

«Tota d’arrels la meva veu no creix» (p. 67) a Quinze poemes, VII.

«Creieu en els prodigis» (p. 69) a Quinze poemes, II.





Porto la tarda recolzada al braç


(1948-1954)





CAMÍ, POTSER RETORN



Camí, potser retorn, a horitzons densos

quan ja la carn és trista, quan la carn és de nit;

i alçar amb les mans els ulls, encara intensos,

car hem perdut la intimitat del crit.



Tornar i tornar només, com si la vida

fos un etern recomençar imprecís,

talment el vol d’una au sempre ferida

que es precipita en l’aire trencadís.



I un cop només tocar la llum, tan clara

que ja mai més no deixarem el port,

perquè una nit hem amagat la cara

dintre les mans amigues de la mort.





Quinze poemes


(1954-1955)





II



Creieu en els prodigis

i teniu fe en la sang que us han llegat

avantpassats insignes.



Qui sap si en aquest íntim desgavell

resideix el poder de la vostra estirp

signada amb una creu de privilegi.



Perquè vosaltres al combat podeu

aportar-hi la força de tanta aigua

no sotmesa a cap llei,

la veu angoixosa

dels boscos prudentíssims

tan plens d’intimitat com una cambra closa.



Tot això que en vosaltres resta pur

us serva enlaire i us llança

cap a les altes rutes.





V



Hi ha un remolí a l’aigua on les paraules es fan dolces,

on les paraules es fan lentes i clares

com les profunditats.

Hi ha un lloc a l’espai on la veu us ressona,

on la veu us envolta i sedueix

com si cridéssiu dins d’una cova.



Si us dic això és per sincerar-vos

amb vosaltres mateixos.



No vulgueu esbrinar quines forces us mouen.



Hi ha la vida i la mort immutables.



La resta són paraules.



Estimeu-vos, germans, pel que us dol i us encisa.





VII



Tota d’arrels la meva veu no creix.

Em mullaré les mans

i atraparé tots els ocells

per fer expandir, d’encàrrec, les paraules que he dit.



Cal que tothom s’admiri

del meu secret poder:

els pobladors del bosc

i els altres,

els que temen la quietud.



Jo sóc qui us parla en les tenebres.

La meva veu s’insinua

i creix lentament i segura dins vostre.

Tantes vegades com us heu preguntat

el perquè de les coses

us he contestat finament,

amb una polida reverència.

Puc, si voleu, fer-vos intimar

amb vosaltres mateixos,

perquè aprengueu a conèixer-vos

i oblideu tots els ideals mesquins,

car lluny d’allò que forma el vostre món

limitadíssim

no pot haver-hi res que us atregui amb fermesa.



Quan aprengueu d’estimar-vos

més que tota altra cosa,

s’haurà acomplert el gran manament

i jo perduraré pels segles dels segles.





XII



Només ens isolem en les petites coses,

en la mínima i fràgil llibertat

de les petites coses,

i ja és feixuc, tanmateix, el retorn,

car a redós dels inútils objectes

inevitablement quotidians

hi ha tot un món no sabut de tendresa.

Només ens isolem,

només creixem en les petites coses:

en aquell mocador que portem sempre

plegat amb molta cura a la butxaca,

en la cançó que hem recordat de sobte,

en un llibre que havíem oblidat,

en el gest repetit tantes vegades

o en l’objecte més íntim

que ningú no podria estimar

com l’estimem nosaltres.

Es tracta, ben mirat, d’una constant

evasió cap a nosaltres mateixos,

cap a la part més íntima i més pura

de nosaltres mateixos,

que esdevé al capdavall

—i ens sorprenem tothora en constatar-ho—

el que més ens apropa al jo profund

que viu dins de nosaltres

i sobretot allò que més intensament

ens encoratja a viure.





Si esbrineu d’un sol gest


(1954-1957)





TOT EL QUE PUGUEM DIR



Tot el que puguem dir, germans, serà tan bell

com el més bell record de la nostra infantesa,

perquè viure és alçar-se per damunt de les coses

amb un gest desimbolt de puresa excessiva.



Tot el que puguem dir, germans, serà tan pur

com la proximitat de la dona estimada,

tan intens com la nota més discordant o el gust

més atrevit, tan dens com la tristesa.



Però no ha de distreure’ns del lentíssim combat,

del progressiu combat de la nostra existència,

car el que puguem dir constitueix un món

tremolós i concret, un conreu de paraules

que ens aferren a tot amb una força viva,

un constant desencert, un llarg ressò de planys,

i a la llum no hi arriben sinó aquells que ignoren

la veu de tot en un lent assalt al silenci.



Del silenci a la llum hi ha una sola frontera.





LENTÍSSIM COMIAT



Lentíssim comiat.

Hem escampat profusament les cendres

de la tarda més clara

amb gest de boira i vent.



S’esfullava el desig a les mans

d’una noia remota

i altra vegada esdeveníem purs.



Inajornablement, en ones successives,

ens revé la puresa i alcem les mans i els ulls.



Tot és pregar perquè la Dama ens besi

en l’instant més propici.





SOM PELEGRINS



Som pelegrins cap al teu alt silenci

per recobrar, Senyor, la veu perduda.

Tenim les mans d’ortigues i de boira

i els ulls malalts de tant combatre l’ombra.

Som pelegrins, Senyor, perquè el prodigi

de la veu ens retorni a la puresa

del primer gest august de criatures,

perquè en la lluita hi hagi la nostra arma

de carn i de neguit, car no perdura

res més que allò que alcem per damunt nostre

fins a assolir la teva placidesa.

Tot és incert, com escrit en la sorra,

i volem esculpir damunt la pedra.

Torna’ns l’antiga quietud o encisa’ns

per sempre més amb el teu gest altíssim.





CANÇÓ



Voldria tenir un llagut

i una casa a la muntanya;

poder encendre un flam al vent

i un altre flam a la calma;

de dia estimar muller

i de nit les dones d’aigua.



Voldria ser tan divers,

tan lliure i divers com l’aire,

conèixer tots els camins

i jeure en totes les cales.



Voldria esbrinar els secrets

de les cambres de les dames

i estimar-les totes, fins

les que fossin maridades,

i morir, de mort suau,

un dimecres a la tarda.





APÈNDIX 2




Acta del jurat del 12è Concurs de Poesia

de les festes de Sant Roc de Cantonigròs

(14.08.1955)





Resta obert l’acte del 12è Concurs de Poesia de les festes de Sant Roc de Cantonigròs.

Té la paraula el senyor Joan Triadú.



VEREDICTE. El jurat, format pels senyors Carles Riba, J. Miquel i Macaya, Josep Pedreira, Jordi Sarsanedas i Joan Triadú, ha examinat les dues-centes trenta poesies, presentades per 21 poetes, la major part reunides en recull, i acorda:

Concedir el premi de consagració que s’atorga a un llibre publicat en els darrers dotze mesos, al poeta Tomàs Garcés, per la seva obra Viatge d’octubre.

Es concedeix el premi dedicat a un llibre de poemes inèdit a: Sonets de Balançat, del poeta d’Eivissa Marià Villangómez i Llobet.

El premi destinat a una poesia o recull de poesies inèdites s’adjudica als set poemes del recull que porta per títol Llibant segat, del poeta Pere Quart.

Es concedeix el premi Mare de Déu de Cabrera a la poesia «Flor del Cim», de Feliu Graugés, de Barcelona.

Davant el nombre i la qualitat de les aportacions amb les quals es fa confiança al seu judici, el jurat acorda concedir diversos accèssits, dividits en llibres inèdits, reculls breus inèdits i poemes solts, per l’ordre següent:

Com a llibres inèdits, se’n concedeixen tres: a Primera volada, de Lluís Serrahima, de Barcelona; Veu incessant, de Miquel Martí Pol, de Roda de Ter, i Per entrar en el regne, de J. Maria Andreu, de Barcelona.

Com a reculls breus inèdits se’n concedeixen també tres: Primer diumenge de maig, d’Ermengol Passola; L’endemà de l’àngel, de Francesc de Paula Botey, escolapi, de Barcelona, i a Celístia del meu cor, de Santiago Jové.

I finalment a poemes solts, es concedeixen encara cinc premis no previstos en les bases, a: «Retorn», del senyor Ignasi Bofill, de Torelló; «Poemes del circ», de Lluís Terricabres, de Mataró; «Sextina», d’Osvald Cardona; «Dalt del campanar una llum», de Martí Suñol i Genís, Vic, i «Per en Tony, el meu germà», de Manuel Nadal.



Es dóna per acabat aquest acte i agraint a tothom la seva assistència, especialment a aquells que s’han hagut de desplaçar expressament, us diem adéu-siau i fins l’any que ve si Déu vol.



Escola Parroquial de Cantonigròs, 14 d’agost de 1955

Pel jurat, el secretari: Joan Triadú





MIQUEL MARTÍ i POL (Roda de Ter, 1929 - Vic, 2003) ha estat el poeta més llegit i un dels més prestigiosos de la literatura catalana contemporània. Entre els seus llibres destaquen El poble (1966), La fàbrica (1972), Vint-i set poemes en tres temps (1972), Estimada Marta (1978), L’àmbit de tots els àmbits (1981), Primer llibre de Bloomsbury (1982), Llibre d’absències (1985), Els bells camins (1987), Suite de Parlavà (1991), Un hivern plàcid (1994), Llibre de les solituds (1997) i Haikús en temps de guerra (2002). Mereixedor de múltiples premis i distincions, la seva obra ha estat molt difosa per diversos cantants i ha estat objecte d’espectacles teatrals.





Notes





[1] També se’n conserva una fotocòpia al Fons Miquel Martí i Pol de la Biblioteca Bac de Roda de Roda de Ter.



[2] Ignasi Pujades, Miquel Martí i Pol. L’arrel i l’escorça, Barcelona: Proa, 1999.



[3] «Fueron adjudicados los Premios Ciudad de Barcelona-1954 [sic, 1955]». La Vanguardia Española (27 de gener de 1955), p. 7.



[4] Vegeu l’Acta del jurat del 12è Concurs de Poesia de les festes de Sant Roc de Cantonigròs (14.08.1955). Apèndix 2.



[5] Vegeu Inquietud, núm. 6 (agost de 1956), p. 17.



[6] Carta de Miquel Martí i Pol a Josep Pedreira (març de 1956). Josep Pedreira. La col·lecció Óssa Menor de poesia catalana (1949-1963). Història i correspondència. Mecanoscrit inèdit. Bellaterra: Fons Josep Pedreira, 1994. Càtedra Jordi Arbonès de la Facultat de Traducció i Interpretació. Universitat Autònoma de Barcelona.



[7] Ibid.



[8] Ibid.



[9] Carta de Miquel Martí i Pol a Bonaventura Selva (no datada). Fons privat Bonaventura Selva.



[10] Miquel Martí i Pol va explicar aquests canvis com a fruit de la reordenació de poemes que va comportar l’aparició del primer volum de la seva obra completa. Vegeu «Nota introductòria a L’arrel i l’escorça», dins Miquel Martí i Pol, Obra poètica I. 1948-1971 (a cura de Pere Farrés), Barcelona: Edicions 62, 1989.



[11] Aquells tres llibres en la tercera edició de l’Obra poètica van passar a formar part del primer volum de la col·lecció: Miquel Martí i Pol, L’arrel i l’escorça. Obra poètica I. Sant Boi de Llobregat: Edicions El Mall, 1979.



[12] Pere Farrés, «Introducció», dins Miquel Martí i Pol, Sol de palla trenada, Antologia poètica (1951-2003). Barcelona: Edicions 62, 2007.



[13] L’estudi d’Ignasi Pujades esmentat més amunt —Miquel Martí i Pol. L’arrel i l’escorça—, i l’article de Jordi Berenguer Queraltó —«De la fàbrica a La Fàbrica», dins Christian Camps (coord.) La poesia de Miquel Martí i Pol. Péronnas: Éditions de la Tour Gile, 2007— són pràcticament els únics que van aportar noves dades relatives a Veu incessant.



[14] Àlex Broch, Xevi Planas, Miquel Martí i Pol, vida i poesia. Barcelona: Proa, 2006, p. 102.





