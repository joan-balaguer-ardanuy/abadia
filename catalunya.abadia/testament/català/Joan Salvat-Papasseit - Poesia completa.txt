Joan Salvat-Papasseit és un dels poetes essencials de la nostra tradició moderna. Ara que es compleixen els cent anys de la seva mort, és oportú de recuperar, aplegats en un sol volum, els sis llibres de poemes que van sortir entre 1919 i 1925, afegint-hi els poemes esparsos i algunes proses relacionades amb el fet poètic. El pròleg d’Enric Casasses, escrit especialment per a aquesta edició, proposa una nova valoració de la poesia de Salvat-Papasseit.





Joan Salvat-Papasseit





Poesia completa




ePUB v1.0

Papallona 23.04.24





Títol original: Poemes en ondes hertzianes, L’irradiador del port i les gavines, Les conspiracions, La gesta dels estels, El poema de la rosa als llavis, Óssa Menor

Joan Salvat-Papasseit, 1924

Edició: Jordi Cornudella, 2024

Pròleg: Enric Casasses, 2024

Il·lustracions: Joaquim Torres-Garcia & Ramon Capmany

Edició digital: Papallona (v1.0)

ePUBCat base r1.3





DE LA POESIA DE SALVAT-PAPASSEIT


ENRIC CASASSES



1. ELL

Joan Salvat-Papasseit (1894-1924) va viure jove. Quan només tenia set anys va morir el seu pare, que feia de fogoner al transatlàntic Montevideo de la companyia dels Comillas, fregit en caure sobre les planxes roents del motor del vaixell. La mare amb prou feina podia mantenir-los, ell i un germanet de tres anys, però en tant que fill d’un mariner mort d’accident de treball va poder entrar a l’Asilo Naval, una mena d’hospici-escola instal·lat en un vaixell vell fondejat en un racó del port de Barcelona, i s’hi va estar fins als dotze o tretze anys, que en surt per posar-se a treballar. A la poesia que farà més endavant, el Port hi apareix sovint, i sempre amb majúscula, però l’Asilo Naval no hi surt mai; només l’esmenta una vegada en una carta de 1922 a López-Picó, quan critica els poemes que acaba de publicar Millàs-Raurell, al qual reprotxa que no tingui fe en la vida: «No, no; a 26 anys hom ha passat misèria, hom ha estat acollit a l’Asilo Naval, hom ha fet vint oficis, sense pare, amb la mare malalta, hom ha estat explotat d’una mala manera que s’ha fet anarquista pels qui eixorquen la vida; però estima i estima que només ploraria d’estimar» (i no hi diu res de la tuberculosi que el rosegava). A la poesia, emperò, de lamentacions personals no n’hi ha. Com diu Joan Fuster a la «Introducció a la poesia de Joan Salvat-Papasseit» (1962), aquest «està immunitzat, sembla, respecte a qualsevol sentiment qualificable de negatiu».

Salvat no va tenir, doncs, estudis: només lectures. Amb setze o disset anys coneix Emili Eroles, un llibreter de vell jove (era de la seva edat), i escriptor esquerranós, autor d’unes magnífiques Memòries d’un llibre vell (1971). Amb ell i altres amics Salvat comença a llegir i a voler escriure: freqüenta el mercat de llibres vells i també biblioteques i centres obreristes socialistes anarquistes catalanistes i republicans, coses que sovint anaven o barrejades o ben de costat, i que feien córrer una munió de fullets, revistes, llibres i pamflets. Als divuit anys, amb Eroles, entra a la redacció de Los Miserables (Eco de los que sufren hambre y sed de justicia) i hi publica articles revolucionaris en castellà amb el pseudònim de Gorkiano, i també a la revista Justicia Social de Reus, igual. Això dura uns tres anys, i fou aleshores que va treballar uns mesos, d’hivern (1915-16), de vigilant del moll de la fusta. Vigilava que els vagabunds no s’emportessin fusta i que els mossos no s’emportessin vagabunds, com es veu al famós «Nocturn per a acordió». Segons Eroles és el 1916 que comença a escriure poemes en català. El fet és que aquest any ja publica articles catalans a Sabadell Federal, i signats amb el nom i cognoms.

Deixa l’idioma postís, i l’obrerisme redemptorista socialista amb tendències llibertàries, i es posa a funcionar en català. Ideològicament no es pot dir que s’hagi convertit, com un catòlic que s’hagués fet protestant, més aviat seria com un creient que ha deixat córrer la religió, l’ha deixada enrere, i s’ha quedat sol. Sol amb tothom, o sol com tothom. No es fa individualista: es reconeix com a individu. No sap, ni vol, fer de xai, ho diu en una prosa del 1919: «El ferro al cint no pesa; pesa l’esquella innoble que el manso porta al coll». I no trigarà a trobar la veu plena, la seva, en la poesia. Ha abandonat l’etapa castellana i més o menys socialista, sí, del tot, però sense renegar-ne: el 1918, quan ja fa de poeta i ja fa un parell d’anys que escriu en català, recull els articles castellans al volum Humo de fábrica (signat Gorkiano i amb un pròleg d’Àngel Samblancat escrit des de la presó de Barcelona) i se’l fa publicar ell mateix a les Galeries Laietanes, on ja fa un temps que treballa, de llibreter i editor, gràcies a l’ajut de personalitats potents de la cultura i del diner (Ors, Segura). Salvat sempre tingué bons mecenes, fins i tot quan li tocà peregrinar de sanatori en sanatori. No sé quin encant personal devia tenir; un text anònim que deu ser de Josep Maria Junoy (a la revista Troços, el 1917) el descriu així: «Amb el seu profil de jove príncep asteca, en ànguls aguts, en Salvat-Papasseit —que el florentí Josep Maria de Sucre ens acaba de presentar— des dels primers mots canviats, sota el ferreny lirisme sociològic (mots violents de tot calibre i exposició crudel d’expedita cirurgia) se’ns manifesta com una ànima suau i finament cultivada plena de dolces espirituals condescendències…» (els suspensius són seus). Probablement en vida Salvat-Papasseit produïa una fascinació semblant a la que ens produeixen encara avui els seus versos. També en això s’assembla a Maragall.

A diferència (i molt per sobre) del militarisme anti alemany d’Apollinaire, i del militarisme feixistitzant de Marinetti, en la poesia de Salvat la lluita o la guerra no és mai la guerra dels exèrcits, com la que va empastifar Europa entre 1914 i 1918 (la que Salvat anomena Era del Crim). «No és bo que confonguem aquests dos termes: guerra i lluita.—Un assassí no és mai un lluitador», escriu als Mots propis. La lluita, als poemes, queda indefinida, com si ni li calgués dir contra qui ni contra què va. La lluita és la vida. Si volem viure amb bellesa i veritat i amor, és inevitable, haurem de ser lluitadors. Punt. Només defineix una lluita concreta i explícita quan toca el tema de la llibertat i la vitalitat de Catalunya. Resumint podríem dir que lluita per tres grans idees: per superar religions i supersticions i aclarir la delicada qüestió de les creences; per aconseguir la igualtat econòmica entre tots els homes; i perquè no es negui el valor de la pròpia cultura i de la identitat personal, i això darrer és irrenunciable, és viure o no viure, que diria Shakespeare. I Salvat, si sap ser revolucionari sense agror, i pot fer de futurista sense carregar-se el passat, quan arriba el moment de la mitja dotzena de poemes de Les conspiracions en què increpa Castella perquè ha dut la malastrugança «a la Marca d’Espanya», no ho fa amb odi sinó mirant-se-la amb una gamma de moviments d’angúnia, acusació, ràbia, tendresa, pena, quasi-amor, rebuig, admiració… i al final fins i tot arriba a l’entusiasme de la victòria futura de les Espanyes sobre el domini (o domeny, que en diu ell) de Castella, la nova i la vella:

Pobles de la Ibèria,

i gallecs

i èuscars!

Castella la Nova

Castella la Vella

—si ens donem les mans—

si ara ens domenyava

ja no hi tornarà.



A «L’epifania a Castella», la voluntat del darrer vers, «que els quedi un xic de voluntat», vol dir estimació, amor. A «La cortesia» la descripció que fa d’una dona castellana va a parar a un elogi màxim: «i neix la farigola on Ella passa i calla». El final de Les conspiracions, quan torna de l’estada a Castella, és una visió de Catalunya:

mil sagetes al vent que clamen llibertat

que és un vers alexandrí, un dels seus preferits. El desembre de 1921 havia passat unes setmanes al sanatori antituberculós de la Fuenfría, vora el Guadarrama. Allà va escriure els vuit poemes que formen, com ho diu ell, un «poemet èpic» inspirat en el sojorn al sanatori castellà, i així que torna a Barcelona en fa un llibret, Les conspiracions, que surt de seguida, els últims dies de gener de 1922. Més endavant tornarà a passar temporades en sanatoris, a les Escaldes d’Andorra i al Vernet de la Catalunya francesa.

Salvat-Papasseit, escrivint en català, no triga a conèixer altres escriptors i artistes, gràcies a l’un i l’altre acaba trobant feina de llibreter (i editor!) a les famoses Galeries Laietanes, que eren un centre actiu de vida cultural, i també una llibreria perfectament al corrent del que es creava a París i del que es coïa a Itàlia. Però mentrestant, i pel seu cantó, Salvat-Papasseit ja ha començat a publicar la «fulla de subversió espiritual» que du el nom d’Un Enemic del Poble, com l’obra d’Ibsen: ell hi figura de redactor en cap, i l’hi acompanyen Eroles, Torres-Garcia, Sucre i altres. Tal com ho explica Emili Eroles a les Memòries d’un llibre vell, el full es repartia gratuïtament, i per pagar-ne l’impressor, que era Avel·lí Artís (el pare de l’altre), tenien, de mecenes, un venedor de patates del mercat de Santa Caterina, un crupier d’una taula de seti-mig, un barber del carrer de la Unió, una mestressa d’una casa de nenes maques, que no sabia llegir ni escriure, però li feia gràcia el full, i un fabricant de gramòfons que volia ser polític, i diu que buscaven «protectors en tots els indrets, tret dels medis intel·lectuals» que no volien saber res de subversions espirituals. El full comença a sortir el març de 1917, Salvat hi aporta proses, entre les quals els Mots propis, i al número 9, el desembre de 1917, hi publica un primer poema: «Columna vertebral: sageta de foc». I n’hi anirà publicant d’altres, i també en altres llocs, en revistes d’avantguarda o no. L’aparició de les proses de Salvat, amb les col·laboracions de tota una corrua d’escriptors i dibuixants, i la presència visual, física, tipogràfica, del seu full, el situen de ple a l’avantguarda del que es feia a Europa en aquells anys. A Barcelona i a Catalunya van fer molt d’efecte. Una mostra: el mateix 1918, a Reus, un grup encapçalat per Salvador Torrell treu una revista completament salvatiana, de contingut, format, disseny i estil molt semblants als d’Un Enemic del Poble, com si gairebé en fos una sucursal, que es deia La Columna de Foc, com el llibre de Gabriel Alomar, l’inventor del futurisme, aquell que volia que en comptes de Pàtria dels pares es digués Filia, dels fills. La Columna de Foc duia el mateix subtítol que Un Enemic del Poble: «Fulla de subversió espiritual».

Al número 5 de La Columna de Foc (febrer 1919) hi apareixen dos poemes de Salvat que després no va recollir («Mi senyora la Mort» i «És tot fosc i jo al llit»): són els dos únics poemes de la seva obra en què veu, en l’un la Mort, així amb majúscula, i en presència, i a l’altre la malaltia en ella mateixa, i també en presència explícita. Són dos poemes bons, al primer la Mort se li presenta a seduir-lo però ell la fa avergonyir «de ses passions» i al final la Mort, amb una ganyota de menyspreu, li fa la «mercè d’esvair-se/ de les quatre parets». I el segon descriu, en poques paraules, la bestialitat de la malaltia que li rosega el pit. Però no els va recollir al seu primer llibre ni a cap altre. Amb aquests dos poemes ell ja ha demostrat, o ja s’ha demostrat, que escriure de la mort i de la malaltia no li fa por, i que en sap. Però ni es preocupa d’incloure’ls a cap llibre.

I és que són coses que altrament no li interessen. Ell parla del viure. Ja ho diu Pla: «No hi ha en la seva obra rastre de la mort, si no és com una cosa situada en una remota i estrangera llunyania». Papasseit només es presenta malalt al poema de «Tot l’enyor de demà» però ho fa amb tanta suavitat que podria ser un convalescent covant un simple refredat, i lo tràgic gairebé ni hi apunta. En un plat de la balança la Vida i la Mort, amb les seves majúscules i sense cap adjectiu, i a l’altre, la profusió del viure normal de cada dijous, ple de perfums i de moviments, el viure que ens obre el seu gran llibre de meravelles. La transcendència, si n’hi ha, és aquí baix amb el vailet que puja i baixa en marxa dels tramvies.

El març de 1919 surt el divuitè i últim número d’Un Enemic del Poble i el novembre del mateix any Salvat publica el primer llibre de versos, Poemes en ondes hertzianes, que vol dir ondes de ràdio: no sé si són poemes fets d’ondes o poemes que n’emeten. Físicament el llibre és una joia, amb el retrat de Papasseit pel pintor uruguaià Barradas, el vibracionista, i cinc dibuixos de tinta xinesa de l’altre uruguaià d’avançada, Torres-Garcia, que també hi fa el de la coberta: a la dreta hi veiem un tramvia amb el seu tròlei (que era un mot nou de trinca, modern, i Salvat encara l’escrivia amb ortografia anglesa, trolley), a l’esquerra un tren, al lluny xemeneies, i cables, i al davant, al bell mig, la gran torre antena de les ondes hertzianes, i les fileres de cases, amb un arc-voltaic al costat d’un rètol que potser diu MERCAT, i més cap al primer terme un edifici amb rellotge, i a baix de tot del dibuix, un simple carro. En conjunt són sis magnífics paisatges urbans barcelonins que acaba semblant que encloguin tot Europa. El dibuix que acompanya el poema «Bodegom» representa l’estació del Nord amb uns carruatges aturats al davant esperant clients que podrien ser perfectament de la novel·la * * * (3.000 metres) de Víctor Català, que aquells mateixos dies anava sortint per entregues a la revista Catalana; més endavant, el 1926, quan surt en forma de llibre, la novel·la es titularà Un film, però en la seva primera aparició a la revista portava aquest títol tan modern i avantguardista dels tres asteriscs més el número del metratge entre parèntesis.

Som al 1919, són els anys del pistolerisme descontrolat als carrers de Barcelona, és l’any de la gran vaga revolucionària de la Canadenca, la que després de molta lluita va aconseguir, per primer cop a Europa, la jornada laboral de 8 hores, a més de l’alliberament de molts empresonats, increments salarials, el reconeixement dels sindicats i la readmissió dels acomiadats vaguistes, que eren la majoria dels treballadors barcelonins. Però la patronal muntarà l’anomenat Sindicat Lliure, grup de pistolers dedicats a eliminar obrers revolucionaris, sobretot anarquistes. Pel que fa a la lluita obrera Barcelona és punta de llança de l’avantguarda europea. I en el terreny artístic l’exaltació d’avançada també és forta i tampoc no va a remolc de l’estranger. Quan els futuristes italians demanen (encara que la cosa acabés essent una bombolla de xerrameca vana) la destrucció dels museus del passat, aquí ja fa anys que s’ha ‘viscut’ la bomba del Liceu (1893); el manifest de Marinetti és de 1909, però a Barcelona el 1904 Gabriel Alomar ja parlava de futurisme. Entre el 1917 i el 1918 Francis Picabia i Marie Laurencin s’han instal·lat a Barcelona, fugint de la guerra, i a Barcelona publiquen els quatre primers números de la revista dadà 391. Ja feia un parell d’anys, des de 1916, que Josep Maria Junoy (que ja havia començat a publicar cal·ligrames el 1915) treia la revista Troços, també d’avantguarda (a partir de 1918 la dirigeix Foix i passa a dir-se Trossos). Pérez-Jorba el 1917 publica a El Poble Català, diari normal (no avanguardista), un extens i dens article, a primera plana, titulat «Les idees estètiques d’En Max Jacob», que era un poeta que alguns consideraven cubista. El cubisme pictòric l’havia començat a París el 1907 un tal Picasso que acabava d’arribar de Catalunya. En les arts plàstiques, moltes de les novetats dadà o futuristes ja les havien anticipat els autors del Park Güell i la Pedrera abans de 1910 (aprofitant peces de rebuig o fragmentàries o trencades, fent servir materials insòlits o desviats de llur funció habitual, inaugurant la pintura i escultura no representatives o abstractes). El 1918 comença a sortir la revista francesa-catalana L’Instant, amb redacció a Barcelona i a París. A partir del 1919 la redacció de Barcelona la porta Millàs-Raurell, que apareixerà en posició privilegiada al primer llibre de Salvat. El mateix 1919 Joaquim Folguera publica Les noves valors de la poesia catalana (i mor poc després). Aquest any també surt La Catalunya pintoresca de Xavier Nogués amb textos de Francesc Pujols, llibre que és alhora noucentista, antinoucentista i ni una cosa ni l’altra (i publicat a les Galeries Laietanes). Pujols ja havia fet una obra avantguardista abans de les avantguardes amb la novel·leta La tardor barcelonina, que havia anat sortint al Papitu (1908-1909). El 1918 Pérez-Jorba publica Sang en rovell d’ou, poemes inspirats en la guerra. També fan poesia poc o molt avantguardista Josep Maria de Sucre, que amb els anys acabarà essent més conegut com a pintor, Millàs-Raurell, Solé de Sojo (que no trigarà a deixar-ho córrer), el mateix Joaquim Folguera amb els seus cal·ligrames, J. V. Foix amb les seves investigacions, Sánchez-Juan (que també es farà franquista, com De Sojo), Carles Sindreu (poeta molt original i que sempre serà Sindreu), etcètera. Acumulo noms i dates perquè es vegi que l’avantguarda, a Catalunya, és àmplia i seriosa (a la seva manera) i tan avançada com qualsevol avantguarda europea, si no més. Quan la revista francesa 391 de Picabia es publica aquí (sota el segell de les Galeries Dalmau), al núm. 3, de 1917, la secció de notícies culturals de París comença: «Només es parla de Barcelona».



2. EL PRIMER LLIBRE (DE POESIA)

Poemes en ondes hertzianes comença amb una carta-pròleg del mateix Salvat, la «Lletra d’Itàlia», magnífica broma en què ell fa veure que escriu des de la capital italiana quan de fet encara no havia passat de Sant Llorenç del Munt per un cantó i de Sitges per l’altre. La carta, un prodigi de sentit de l’humor i de juguera literària, va dirigida a Millàs-Raurell, que portava la redacció barcelonina de L’Instant, revista centrada en les novetats franceses, per posar-lo al corrent de la tensió a Itàlia entre futuristes (com Prampolini) i reaccionaris (com Giovanni Duprè), i li explica què està passant a Siena, a Florència, a Mòdena (amb la presència del protonoucentista Dídac Ruiz), i també a Roma: «Aquí a Roma es murmura que per a comprendre En Foix de Sarrià hom deu llegir a Sófocles primer. La Laieta ha plorat, car haurà de tornar a començar pel Narro…». El 1919 Foix encara no havia publicat cap llibre però ja feia dos anys que estampava proses i versos a diferents publicacions, i en algunes hi apareix efectivament una Laia sarrianenca, aquesta que ara haurà de recomençar amb el Narro, nom popular del primer llibre de lectura, de les beceroles. A la «Lletra» les informacions purament italianes són reals, o versemblants, i les devia treure de les revistes italianes (Valori Plastici i Noi) que esmenta. És una prosa molt hàbil, i hi exhibeix el gust modern futurista de la velocitat: una nova arriba per via sense fils, aquell altre envia un xop de cervesa per correu, ell escriu un telegrama. El llibre Poesie futuriste de Salvat-Papasseit a cura d’Anna Maria Saludes (Livorno 1990) conté una detallada explicació dels noms propis i fets concrets que hi surten.

I just després de la carta ve el primer poema de l’obra poètica de Salvat-Papasseit, «Bodegom», dedicat a Xavier Nogués. Sembla que vulgui pintar, o representar per escrit, un bodegó, però per què en diu «bodegom»? Suposo que s’empesca una forma catalana a partir del castellà ‘bodegón’ i, seguint el model de ron/rom, fa, de bodegón, bodegom. I efectivament comença com un bodegó: una taula amb un llibre obert al damunt, molt bé. El llibre és la novel·la (d’aventures marineres) de Poe. A la segona frase, però, ja ens allunyem del típic bodegó pictòric: Poe és al sostre i se’l mira, a ell, i ell s’inquieta. Suposo que el Poe que el mira des del sostre s’identifica amb el llum que il·lumina el bodegó, el gresol penjat, que pot ser un llum d’oli, de ganxo, penjat del sostre.

El gresol penjat

n’és l’agonia



L’agonia de Poe, s’entén. Aleshores ell tanca el llibre i es tomba el vas. Salvat no explica les coses, fa poesia moderna, cubista o com n’hi vulguem dir: una de les «idees estètiques» de Max Jacob és que la poesia moderna se salta les explicacions. En un vers solitari, com si aquest sol vers fos tota una estrofa, diu «Ara tancaré el llibre», i al vers-estrofa següent, després d’un bon espai en blanc, diu «El vas és tombat». La connexió entre els dos fets la posa el llegidor, ell no explica, només diu. El Whisky (amb majúscula) que es vessa per terra és de la marca «house of lords» (en minúscules), una de les marques de whisky que es venien al Celler de les Laietanes on Salvat treballava. Potser el lloc on té lloc el poema és aquest mateix celler, que estava decorat amb pintures de Nogués centrades en el tema del beure i dels borratxos. Al poema, primer s’ha vessat el whisky i després Poe, borratxo, cau. Potser el Poe que abans se’l mirava des de dalt, des del gresol penjat, ha caigut als reflexos dels xipolls.

«Columna vertebral: sageta de foc» té un aire més avantguardista (l’impacte visual del poema és acusadíssim) però és més senzill, recorda la prosa dels Mots propis, sembla un manifest. I com sempre en el cas de Salvat, el manifest no parla de poètica sinó de moral. Com diu Saludes, la poètica de Salvat als seus manifestos «deixa suposar més una complexitat de vida i de cultura que no pas elaboració o recerca intel·lectual». A «Columna vertebral: sageta de foc» (títol paral·lel als del seu contemporani Maiakovski) ja s’hi veu una de les característiques de la poesia, social o no, de Salvat: l’entusiasme vital optimista afirmatiu.

«Passeig» va dedicat a Torres-Garcia i és un paisatge de la ciutat submergida en la boira que tot s’ho empassa, però gràcies als llums (artificials) el poeta es pot orientar, l’única cosa que veu (i que l’acompanya) són els llums i les espurnes (elèctriques) dels tròleis dels tramvies, fins al punt que al final la presència humana d’un home que passa és una sorpresa majúscula. Aquest poema, igual que «Bodegom», «Linòleum», «Interior» i «54045», està escrit amb un estil «cubista» força semblant al d’alguns poemes de Reverdy: versos escalonats (a voltes doblement o triplement escalonats), un ús generós (i significatiu) dels espais en blanc, afirmacions juxtaposades sense que l’autor expliciti què les relaciona. Els poemes de Reverdy són prou especials, els de Salvat tenen més personalitat. Els poemes «Drama en el Port» i «Plànol» són diferents: escrits l’un del tot i l’altre quasi del tot en lletres majúscules, i a doble plana, són entre cubistes i cal·ligramàtics. Segons Hernán Sánchez Martínez de Pinillos l’ús de les majúscules en aquests dos poemes correspon a una visió «des de dalt»: en el cas de «Plànol» el mateix títol ja ho indica, és una visió d’una Roma (puix que hi ha un mont Aventí) de plànol, vista des de dalt, des del sol que «ho encén tot»… i de fet les úniques frases en lletra de caixa baixa són les dues últimes, quan ja hem vist el plànol i el comentem des de fora. El plànol mostra una ciutat que separa la classe alta («decadència», «vici», «ironia en el crim») de la baixa («rameres pobres», «la galera», que és la presó, «honradesa», «fam»).

El «Drama en el Port» segons Sánchez està vist i dit des del punt de mira i des del punt de parla d’una gavina. Salvat hi combina la manera cubista de Reverdy o Jacob amb moments apol·linàrics o cal·ligramàtics. L’efecte de ser tot en majúscules, la posició de les paraules i de les frases, els escalonaments, tot va agafant sentit, i hi ha fins i tot uns quants moments clarament cal·ligramàtics o figuratius: l’arc-voltaic (que era un sistema d’il·luminació elèctrica anterior a la bombeta d’incandescència, una mena de fanal fet d’una gran bola blanca molt lluminosa), el perfil de la proa amb llums de diferents colors del «mascle» transatlàntic, i el tràngol que fa ballar la boia; i també la draga, una embarcació-màquina fosca amb una gran peça inclinada per on uns cabassots pugen la porqueria del fons, per netejar el port, la sortida. Al poema la draga està alhora dibuixada (com una gran massa negra inclinada) i descrita: «que és fosca i creix», i no sé si creix perquè ens hi acostem o perquè se’ns està acostant ella. Sigui com sigui, la draga fa encara més amenaçadora i més de mal auguri l’atmosfera del drama dels emigrants que s’empenyen i que s’embarquen mentre ressona, lluny, el tro, «sospir de les tenebres». I quan el poeta o la gavina o l’autor diu «jo em veig en l’horitzó» és com si s’hi veiés, ja, en el patiment dels emigrants embarcats que se’n van cap a la llunyania tenebrosa que els espera. Si tornem a la primera frase del poema, veiem que el «glop d’oceà/ en la nit» potser són els mateixos emigrants, o el mal trago en què s’estan embarcant. Salvat-Papasseit, a l’article de «L’acció intervencionista del proletariat» (també de 1919) esmenta «els homes que emigren—dos-cents mil anyalment» (segurament cap a les Amèriques).

Si el «Bodegom» era un gènere pictòric, el «Linòleum» també és un tipus de gravat. El poema va dedicat a “Xènius” i diu «Escriviu-me al Far-West» per deixar entendre que ell, Salvat, se’n va molt lluny, als confins de la terra explorada, per dir-ho així. I al mateix temps, en un joc que no sé si és avantguardista o simplement poètic, a Barcelona i a casa hi té la muller, prenyada, que dorm. Al final, la figura del llibreter de vell que passeja «bracejant els meus Poemes/ cada un d’Ells inèdit» em recorda certs moments que seran de Foix. El llibreter braceja, o sigui, agita, els «Poemes» amb no sé quina (mala) intenció que fa que l’autor digui que l’ha d’escanyar, i em penso que aquest final també s’ha de mirar amb ullera humorística, com alguns altres de Salvat. Tant «Bodegom» com «Passeig», «Drama en el Port», «Linòleum», i potser també «Interior» (on «el bec de gas que xiula» és un llum) són nocturns. I també ho és, si més no en part, «El record d’una “fuga” de Bach». El poema «Interior», per la presència en aquest interior, que sembla de casa seva, d’un maniquí de fusta, ha fet pensar a algun comentarista que la muller de Salvat feia de cosidora. Tots els elements de l’interior són tristos o inquietants o de mal auguri, i desemboquen a la superstició i, doncs, a la por. Però amb tot la forma, per la seguretat del traç, pel to de la veu, expressa perfectament la intenció de l’autor: la fredor continguda amb què descriu la fredor que crema dels objectes de casa ens escalfa el cor, potser pel sol fet de compartir-ho d’aquesta manera tan poc declamativa, no gens sentimental, una mica avantguardista. El tema de la superstició tornarà a aparèixer a «Esgarip» (de L’irradiador del Port, i les gavines).

En unes notes biogràfiques sense data però que han de ser d’avançat el 1918 o començat el 1919, diu: «Als vint anys, dolorit, cristià i socialista, jo veia Montjuïc talment com un afront que calia passar». Al poema «El record d’una “fuga” de Bach» hi ha una frase que comença: «Aquí on tota valor universal duu per nom Montjuïc». També hi diu que s’ha fet una grua, o sigui un estel de paper, amb un full del calendari i que aquest «ha baixat amb el número mateix»: ha de ser un calendari de bloc, dels que tenen un full per dia, amb el número ben gros al mig. Ell ha llançat el número del dia a volar… i el número no ha canviat. Però almenys «del Ministeri m’han avançat una hora de rellotge», cosa que entenc que deu ser irònica però no acabo de veure com. Potser al futurista que volia fer volar els dies només li han deixat avançar-se una hora. Les unitats o estrofes d’aquest poema van separades per espais en blanc i cada una introdueix un tema (potser en sentit musical) diferent: el del viatge en tren per les costes del Garraf fins a Sitges, el tema de l’esquirol, el del full del calendari, el de Montjuïc amb la cançoneta de la lluna, que es lliga amb el de l’antiquari (si no és que el «Tot això» de l’antiquari lliga amb tots els temes precedents), i el tema del nadó. I a l’última unitat o estrofa hi ha la conclusió, «una cosa vulgar» que no sabem a qui la va dir («vaig dir-los»), potser als que l’acompanyaven al tren, i que és que «L’estel hexagonal de colors en el Circ enclou totes les síntesis del món» (estel hexagonal que reapareix a l’espaterrant «Marxa nupcial» del llibre que vindrà).

L’últim poema en ondes hertzianes es diu «54045» i va dedicat a Foix. És el número capicua d’un bitllet de tramvia de la línia de Circumval·lació, la primera que es va electrificar a Barcelona. Els príaps (o membres virils erectes) de foc deuen ser els tramvies. El foc vol dir l’electricitat. Del tròlei en diu «lo stylo de foc», que es pronuncia estiló i vol dir l’estilogràfica, la ploma d’escriure, aquí en sentit metafòric per la perxa del tròlei. Aquesta línia efectivament tenia una parada a Arc de Triomf. I al final del poema se’n surt amb un toc d’humor digne de Max Jacob.

Publicat el llibre, un jove periodista de 23 anys que es diu Josep Pla no triga a fer-li una petita ressenya a La Publicidad (febrer 1920); després d’unes reflexions peculiars sobre el futurisme, afirma que el llibre li ha semblat de bona qualitat i que el futurista Papasseit «és un home desesperadament romàntic i sentimental, i té un cor com una casa».



3. MÉS COSES

Posar-se a escriure en català en prosa és un primer pas per retrobar-se ell mateix. Però posar-se a fer-ho en vers, a sentir-se i considerar-se Poeta amb majúscula, el fa arribar al centre que «enclou totes les síntesis del món»: la poesia. En ella ell hi pot viure plenament totes les contradiccions (físiques, polítiques i artístiques) en una síntesi que ell s’inventa, o que ell es menteix, i que per nosaltres no ha deixat de ser de veritat. L’exigència moral forta algun cop la diu, però no la predica, només la té, la viu. I això de no haver fet estudis «superiors» en comptes d’espantar-lo li permet atrevir-se a unes fórmules, formes, visions i idees que no trobem en cap altre autor d’aquí ni d’allà. I així, si ens mirem el conjunt de la seva poesia, veiem que d’una diversitat d’estímuls i de línies en fa una sola cosa que és del tot seva i autèntica. En la poesia hi acull —1— el que li arriba o agafa de Maragall i la seva teoria (pràctica) de la paraula vera, i —2— el terreny que li obren els trencaments de tabús i de prejudicis dels futuristes italians i altres avantguardes, i encara —3— el que sorgeix del seu amor per la revolta (alhora social i personal, anti-religiosa i cristiana, independentista i internacionalista), i tot —4— en una llengua que és més a prop del noucentisme que de cap altra cosa, ja que ell va amb els que escriuen català modern i ja fabrià (pensem que en aquells anys encara n’hi havia que publicaven amb les is gregues i els plurals en -as com Miquel y Planas). S’ha d’entendre que Salvat-Papasseit amb la poesia ha trobat un to de llengua seu que li permet situar-se a la proa del present, posar-se a l’altura dels més grans i arribar als més petits. La seva tria idiomàtica es podria resumir amb allò de m’agrada el vell i m’enamora el nou. Fa un català fluid, angulós a voltes, a voltes una mica matusser, però viu, vivaç, popular, i divertit quan vol, i amanit de tant en tant amb coses rares, en general molt seves: ara un cultisme, ara un estrangerisme, ara un mot d’argot (com ‘piltre’ per ‘llit’), ara un invent (‘dolençant’, ‘garcés’), ara un arcaisme… És un català preciós, com en aquesta bella manera d’exclamar-se la noia que ha perdut, sembla, la virginitat, en la «Llegenda» que figura entre uns parèntesis molt grossos a La rosa als llavis:



Aquest «Ai, la padrina» és una exclamació popular, com qui digués «ai, la mare!», i gràcies al seu to entre casolà i quasi humorístic la situació no es fa tràgica ni dramàtica: simplement és. Havent recuperat el contacte directe, espontani, viscut i lingüístic amb els (seus) orígens, Salvat esdevé profundament original i encara ho és. La gran, la flagrant originalitat del primer llibre devia ser una sorpresa, però potser entre la profusió d’intents avantguardistes no es va acabar de notar. Però el segon llibre sí que va calar fondo en l’ànima dels llegidors, i ni els silencis d’alguns medis intel·lectuals suposadament poderosos hi pogueren (ni hi han pogut) fer res. En aquest segon llibre hi apareixen formes noves, com els tercets o haikus que ell anomena «Vibracions», segurament pensant en el vibracionisme de Barradas, al costat de poemes del tot avantguardistes i d’altres que no ho són gens i que de seguida es feren famosos entre els llegidors, com «Nadal», «Tot l’enyor de demà», «Res no és mesquí» o el «Poema sense acabar». Fins i tot un dels cal·ligrames, el de les formigues, va assolir força popularitat. I també tingué i té la predilecció de molts llegidors l’espaterrant desplegament avantguardista de la «Marxa nupcial».

El que ell anomena «Poema sense acabar» és un poema perfectament acabat: m’agrada imaginar-me que Salvat, havent escrit les tres primeres estrofes del poema, que són de vuit o nou versos cada una, va començar la quarta i quan tot just n’havia escrit dos versos va veure que havia arribat al final, claríssim, del poema, i així el va deixar, amb aquesta darrera estrofa tot just començada. El poema li havia quedat perfectament arrodonit. Ell el volia continuar, però el poema no volia, havia arribat al ple.

El «Nadal» és del dia abans, el 24 de desembre. Les dues primeres estrofes estan en present, i la tercera, que parla pròpiament del dia de Nadal, que serà l’endemà, està en futur. Em penso que parla del Nadal de 1920, perquè he vist que aquell any el 25 de desembre era lluna plena. L’àpat important és, i era, el dinar del 25, i el dia abans a última hora la gent encara corre cap al mercat a comprar. La primera estrofa descriu el carrer (vist o més aviat sentit des de casa), amb la segona entrem a casa (vora el braser, amb el llum de gas encès, els de casa han acabat de plomar i preparar el gall per al dinar de l’endemà i ja hi voldrien ser, «ja enyoren demà»). I amb la tercera estrofa, en futur, l’autor, ell, sota la forma de nosaltres («els de casa», tots nosaltres), entra en la nostra interioritat o espiritualitat o moralitat. El poema arriba just arran del sentimentalisme però s’atura a temps i ens deixa sols amb la veritat simbòlica del nen Jesús que plora perquè som així de desventurats. Ja havia avisat Papasseit als Mots propis que estima Crist però no creurà mai que sigui «el déu absurd de la Teologia».

Les explosions de vida en la visió de la natura al «Poema sense acabar», o en la visió de la vida ciutadana als carrers de «Tot l’enyor de demà», són precioses, com ho són la bondat i la joia de «Res no és mesquí». És parlant d’aquest darrer poe ma que Àngel Carmona, en un article de 1957, s’embala bellament: havent esmentat «la seva lluminosa transformació de la vida quotidiana i la rotunditat de la seva actitud afirmativa», diu: «Escolteu el negador de la negació: “Res no es mesquí,/ ni cap hora és isarda…”. I davant de les lamentacions jeremíaques i seductores sobre el temps perdut, la negativa decidida de qui es fondeja en la vida amb una ànsia insubornable de bellesa: “Res no és mesquí,/ perquè els dies no passen…”. I davant dels ombrívols predicadors de l’absurditat i la lletjor de tot: “Res no és mesquí,/ perquè la cançó canta en cada bri de cosa…”».

Aquest segon llibre, L’irradiador del Port, i les gavines, va subtitulat POEMES D’AVANTGUARDA. L’irradiador primer em sembla una creació de Salvat per referir-se al far, però de seguida veig que pot designar qualsevol focus potent, qualsevol reflector. Al poemet que obre el llibre ja hi surt en plural:

S’estimen a les roques

els irradiadors

amb les gavines boges.



En un altre lloc («Posta») l’irradiador és el llum de la proa d’un vaixell, i també és el reflector que a la «Marxa nupcial» il·lumina l’estrella «encara hexagonal» del Circ. L’irradiador del Port, així en singular, potser sí que n’és el far, però també podria ser l’arc-voltaic del «Drama en el Port».

Després del tercet introductori que suara he citat ve el poema «Canto la lluita», que està escrit d’una manera força peculiar. Primer es presenta com un heroi de gesta, a cavall, i el cavall és un «corser», que és un terme que només es fa servir en literatura, i per acabar-ho d’arrodonir hi afegeix «qual crinera és de flames». Papasseit ho hauria pogut dir amb un hexasíl·lab com ‘de crinera de flames’ però va preferir una forma que a més de literària (només existent en la llengua escrita) era errònia (sempre ho havia sigut), era un calc (mal fet) del castellà, un invent (fallit) dels literats (mediocres) i ja començava a ser arcaica o arcaïtzant (però poc, tot just començava a ser passada de moda) i que per sort es va deixar córrer; Papasseit ho devia dir així perquè li quadrés amb el corser. O potser l’ús d’un llenguatge pseudoliterari incorrecte i passat de moda li semblava que podia ser un tret avantguardista? De moment hem vist dos grans tòpics, el corser i la crinera de flames, i continua tirant de tòpics, i amb tota la consciència, perquè ja té 25 anys quan escriu «só jo l’incendiari de mots d’adolescent» (amb aquest «só» també arcaïtzant): les afirmacions, els tòpics, van agafant més força, van perfilant millor la idea, i el tòpic que ve, carregat d’intenció i de moviment, ja no és tan tòpic: «Blasmo els déus a ple vol». Ja no som a la cançó de gesta, som al cant de revolució, i el cant és un fuet que espanta «l’arraulit bestiari», o sigui els burgesos, els retrògrads, els covards, els encantats… i després l’altre topiquíssim de poeta (encara) adolescent: «I he maridat la lluna…» però ho trenca i diu la cosa amb el seu nom, que és el fet de dormir-hi, quan l’autor aclareix que no dorm amb Ella «si el filisteu governa els meus domenys», on torna a emprar aquests «domenys» de regust carnerià.

Hi ha poemes que són dibuixos perfectament coherents, i bellíssims, encara que a vegades no se sàpiga ben bé on volen anar a parar, com és el cas del que es titula precisament «L’absurd». Un altre bon dibuix és el poema «Posta»: comença amb un vaixell que «ha xuclada la sang del sol» i acaba amb el vaixell que se’n va «carregat a coberta del reflex de la lluna», com si prefigurés el moviment i els colors de «El ponent excessiu» de Ferrater, tot i que és clar que a part d’això no s’assemblen gens.

«L’absurd» és un poema molt ben muntat: Papasseit, amb tot i la seva aura de Poetavantguardistacatalà, sap dir-se o expressar-se per mitjà d’elements corrents i vulgars de la vida quotidiana, i així fa que les seves escenes siguin versemblants, siguin veritat, i així a «L’absurd», que és un interior de dos que juguen amb un dau i callen, perquè el que s’havien de dir ja s’ho han dit «suara», les imatges amb què presenta el dau d’ivori primer com a baldufa del destí («virolet de la sort i la malastrugança») i després, al moment de la tirada, amb una fina figura («el pigat de les xifres parlarà»), poden ser o semblar intemporals o modernes, però ja d’entrada això va acompanyat de la cosa antiga del foc encès, del ventall que el venta i de la poma que s’hi està fent:

i la poma al caliu que esbufega

com més corre el ventall.



Més avall hi apareix una imatge de bodegó, el vas a taula, que ara ja no és de whisky sinó d’absenta. I el final majúscul en què esclata l’absurditat de l’absurd i també la unió o companyonia entre «el meu company i jo».

En aquesta poma que esbufega, com abans en l’exclamació de la padrina, i en tants i tants altres moments de la seva poesia, la felicitat de l’expressió, la senzillesa i la naturalitat amb què sap dir les coses, no s’havien vist des de Maragall («ella riu i beu ensems/ i al capdavall s’ennuega»), el gran mestre d’aquesta mena de paraula senzilla, que no pas fàcil. El 1920 Salvat publica un seu «Primer manifest català futurista» (això és el subtítol) titulat CONTRA ELS POETES AMB MINÚSCULA, en un full signat J. Salvat-Papasseit – Poetavanguardistacatalà. I hi diu això: «Després de Maragall, Poeta ple de fe i de romanticisme, que és el que més escau a tot Poeta, no es troba a Catalunya un Poeta veritat i representatiu…». I amb això sol ja es veu que l’avantguardisme de Salvat no és el de Marinetti ni el d’Apollinaire, ve de Maragall, però amb les vibracions i les tecnologies d’avui, i amb els mots de barri pobre de Papasseit. És un futurista maragallià, cosa força original a Catalunya i encara més a Europa. El vocabulari de la modernitat més rabiosa, la llengua noucentista, en el sentit de ser i parlar com pertoca al segle del mil noucents-tants, coexisteixen en Salvat amb l’atàvica expressivitat del viure i el parlar populars, de barriada, amb la joia que sap tenir el viure de la gent de baix, a peu pla, que sempre s’expressa amb paraules vives. I això explica que Carmona hagi dit el 1961 que en la veu de Salvat s’hi endevina l’abraçada entre Xènius i Pitarra, perquè ha arribat a una «superior harmonia de contraris».

Un dels cims de la visió futurista i cal·ligramàtica de Papasseit és la «Marxa nupcial». Els grafismes hi tenen sentit, com ara el fet de presentar el nom d’Edisson (sic) amb forma de rètol lluminós fet de bombetes, o en la irregularitat de les alçades i els gruixos de les lletres del nom de Charlot, que fan pensar en el seu caminar. I sobretot al final, quan toquen les dotze i se celebra el «connubi» (el matrimoni): el poema visual figuratiu o cal·ligrama del rellotge a les 12 dibuixat amb les lletres de la paraula «connubi» també hi fa de poema fonètic perquè la disposició de les lletres dibuixa un efecte de campanada, com si en sentíssim el ressò (a «Romàntica» i a «Batzec» Salvat tornarà a fer servir efectes semblants). La metafísica i la transcendència o la filosofia (morals) que treuen el nas en aquesta «Marxa nupcial» entre els salts del trapezi del circ i les consignes impertinents projectades a la pantalla, amb els clowns equilàters i el festeig del pallasso amb Margot, amb els comentaris estètics d’un home sobre la música de Circ, etcètera, etcètera, fan un efecte de juguera i de Dinamisme animadíssims, entre divertits i inquietants, i sense deixar de traspuar filosofia moral. A l’últim, emperò, ja ho diu el títol, es casen, i en conclusió «seré immortal perquè d’aquí ha nascut el meu JO dins el TOT» (sense punt final).

En uns quants poemes de L’irradiador ja hi apareix el tema eròtic, i de maneres molt diverses, però sempre amb la joia amb què escriu Salvat. N’hi ha escenes al metro (de París) i al tramvia, algunes de finament eròtiques i altres d’atrevides i directes, i hi ha una escena d’interior (amb el finestró tancat) que descriu, sense eufemismes ni truculències, la unió eròtica, a «Inici epitalàmic-film», que també és un film, o potser l’inici d’un film que comença així, quan es casen, o quan s’ajunten.

El primer dels dos poemes del metro du la data de l’u de març de 1920 i un dels seus protagonistes, que vol enamorar Penèlope «l’esquerpa», és Antínous, amb una rosa als llavis (que al final se la menja). Aquest Antínous és un dels pretendents de què parla l’Odissea, que acabava de sortir, traduïda per Riba, encara no feia un any.

A La gesta dels estels ja n’hi ha més, de poemes eròtics o amorosos, i també d’altres. La crítica de «Crítica» no és una activitat (la crítica) sinó una persona (una crítica), segurament una crítica artística o literària que se li presenta amb una lampareta de butxaca per enamorar-lo avantguardísticament, i resulta que

jo no veia la nitra

però veia els seus ulls



La nitra és la bombeta (era el nom d’una marca de bombetes d’incandescència de la casa AEG, i en tornarem a veure una a «Quin desvetllar-me» de La rosa als llavis). Després la crítica s’obre la roba per ensenyar-li un cosset (una cotilla) amb branilles d’alumini, «però jo veia les cireres del seu pit», etcètera, fins que la crítica li ensenya les dents i ell li mossega el «llavi de carn».

«El berenar a les roques» és el discurs que fa un dels que hi han vingut, a berenar a les roques de vora mar. M’imagino que un dels que han estat berenant es posa dret, assenyala al lluny, mar enllà, i diu tot això que diu el poema.

Poques vegades parla Salvat de la pròpia infància (els dos cops que ho fa és per recordar el cavallet de cartró i la foto que li van fer amb el cavallet), però sovint el veiem, anímicament, molt a prop de ser infant, i així, a «Platxèria», que és un poema d’amor, uns enamorats juguen com si fossin nens (o uns nens juguen com si fossin enamorats), i concretament juguen a fet (a amagar), a corretgeta (corretgeta la ning-ning, el joc d’amagar un objecte perquè l’altre el busqui… fred, calent, ja et cremes…) i a bell indret, que també s’hi tracta d’amagar una cosa però en el propi cos, entre la roba. La cosa que ell amaga, en el poema, és «la teva flor». I juguen al carrer, perquè ell li diu: «Dolça amigueta, tornem al joc,/ la teva escala farà de toc»: ‘toc’ en el sentit de ‘casa’ o ‘mare’, o sigui el lloc on et salves, en molts jocs, i «la teva escala» vol dir, és clar, el portal de casa seva, d’ella. L’any 1926, quan tot just en feia dos de la mort de Salvat, Eduard Toldrà va musicar bellament les corredisses de «Platxèria» i la cançó fou estrenada poc després per Emili Vendrell al Palau de la Música Catalana. La cosa juganera i alegre d’aquest parell d’enamorats, o d’amics, desprèn una mena d’erotisme extra-fi, super-delicat, i atrevit sense necessitat d’atrevir-se a res.

I encara d’un altre aire és «Vora mercat», poema fet de les xafarderies que es diuen les veïnes pels voltants del mercat. La reconstrucció del català parlat, o més aviat xerrat, convertint-lo en català escrit i papassèitic, és de primera («deixi que el que és avui ni sé com tinc la feina»); la cruesa dels comentaris pot ser dura: a la primera estrofa parlen del vigilant, que s’ha casat amb una dona que déu n’hi do («ell treu l’aigua del pou/ i és ella qui gemega»), a la segona recorden una dona que s’ha mort, que el marit la tustava («malviatge faci ell!»), i la darrera són frases independents que diuen les veïnes, l’última de les quals és terrible, d’una tenebrositat majúscula contra els gitanos en general i en especial contra les gitanes (no se sap segur si la mare de Papasseit era gitana o mig gitana, diuen que ho semblava, però ell no en diu res). Cada una d’aquestes tres estrofes acaba amb la martellada que sentencia: «vet aquí les veïnes com masteguen llur dèria».

Un altre poema molt notable de La gesta dels estels és «Sense el ressò del dring». Com pot ser que un cant anticapitalista sigui tan harmònic, feliç i bonic? No hi ha explicacions sociològiques que ho expliquin: el fet de ser proletari no explica res: la majora de proletaris no són poetes, i els que ho són no s’assemblen gota a Papasseit.

L’any 1923 apareix La rosa als llavis, un grup de poemes que formen un sol poema que ha estat reconegut com un cim de la poesia eròtica, com un dels més bells poemes d’amor que s’hagin fet. Com diu Fuster, Papasseit «ignora les inquietuds que constitueixen la trama de la vella psicologia de l’amor: l’espera, el dubte, la gelosia, la por, la fatiga, la decepció, el fastig. L’amor de Salvat és un amor sempre correspost, i correspost en la seva plenitud voluptuosa». La rosa als llavis comença així: «Botons de foc al cor/ la fiblada d’amor-/ però els déus s’hi tatuaven». I després vénen una trentena de poemes, repartits en vint seccions encapçalades per uns títols que també formen part del poema. Primer de tot hi ha la sinonímia de «Quin estel la meva grua»:

De la meva barca estant

dono al cordill tota mida.

I l’ala clara, sestant,

del gavot que passa, crida.



El verb ‘sestar’ és una forma de ‘assestar’ en el sentit d’apuntar o fer punteria: com si el gavot (una mena de gavina) amb l’ala li volgués tocar l’estel, la grua, o li passés arran, i observem que qui crida no és el gavot, és l’ala, o la velocitat de l’ala. En unes declaracions a Josep Lleonart, a La Veu de Catalunya, el 1921, diu Papasseit que ell vol «que tota idea, per ardida que sigui, no deixi d’ésser una sageta sestant envers la perfecció».

Amb La rosa als llavis hi torna a fer servir tots els estils: el cal·ligrama (dos cops), la cançoneta ritmada, el micropoema gairebé haiku, els trucs del cubisme però sense cubisme… Al principi d’aquesta arravatada (però sense esgarips) història d’amor es veu fins i tot capaç, ell, de deixar l’escriptura: «i veurà [ella] que ara llenço la stylo i no la cullo» (ja he dit que la stylo o estiló és la ploma d’escriure). Al poema «Amo l’aroma» fa servir una imatge molt bonica per descriure una cosa que abans era molt corrent i abundant a la vora de tots els camins i carreteres: «Les xicres blanques dels pals del telègraf»: les xicres són les tassetes de pendre xocolata, i aquí fan de metàfora de les peces de porcellana aïllant que hi ha dalt dels pals per aguantar els cables (se’n veuen unes quantes al dibuix de Torres-Garcia que acompanya el poema «Interior» dels Poemes en ondes hertzianes).

A la història d’amor de La rosa als llavis Salvat ho explica tot, a vegades dient-ho:

—però nosaltres ja ens hem dat l’abraç

i més i tot, que l’abraç duu follia



i a vegades sense dir-ho:

L’amor que ens dèiem

l’amor que ens diríem.

Ai, que et quedava el senyal i tot.



A La rosa als llavis també hi ha moltes plantes: el poema que comença «i quan confiats els arbres es vesteixen» i el que comença «Perquè has vingut han florit els lilàs», i el que acaba amb un perfum de magnòlia, i el que parla dels granets de blat dintre la rosella, i la cremor de l’alè de l’ortiga, i la pomera de l’amor, i al final «per la joia que m’espera/ cada pi em dóna la mà». El poema de «i quan confiats els arbres» és una descripció d’unes quantes parts del cos de l’estimada o més ben dit, és una imatge o una comparació per a cada una de les parts, i el conjunt és d’una senzillesa i d’un atreviment i d’un enamorament innegables i guapíssims, i el joc conceptual que fa entre els arbres i Ella encara més. I tot fet i dit sense complicar-se la vida.

No sempre, però força sovint, aquí i en altres reculls, la paraula ‘però’, si es vol respectar la mètrica, s’ha de pronunciar ‘pro’, com al vers amb què acaba un dels últims poemes del llibre:

però el teu secret, negre negre, em té tot.

Quan feia dotze o tretze anys que havia sortit, el 1936, el mateix Eduard Toldrà va posar música a un petit cicle de cinc poemes de La rosa als llavis.

Salvat-Papasseit va morir a l’edat de trenta anys, consumit per la tuberculosi, deixant un darrer llibre acabat: Óssa menor. Fi dels poemes d’avantguarda, que torna a contenir magnífics poemes amorosos, com «Ballet» i, sobretot, «La meva amiga com un vaixell blanc». A «Ballet» acabem veient o sentint la voluptuositat en la manera de caragolar-se de la cortina. A «La meva amiga com un vaixell blanc» hi parla sobretot ella, després d’haver fet l’amor: el poema va alternant els moviments dels dos enamorats amb les coses que ella li va dient a ell, que culminen en una pregunta a la qual ell sap respondre guapament. Una de les coses que ella li ha dit és que el fet d’haver-li regalat el cos, ella a ell, «elevarà el teu cant». A La rosa als llavis ja ho deia: «Tan fina és Ella que em dicta el vers».

Un dels poemes d’Óssa menor que ha arrelat fondo en la memòria dels llegidors o escoltadors de poesia és el «Nocturn per a acordió», el de la fusta al moll, que ja he esmentat. Quan diu que ell, mentre guardava fustes al moll, ha vist la pluja «i dessota els taulons arraulir-se el preu fet de l’angoixa» està parlant dels vagabunds, o trinxeraires, que venien a jeure a recer de les fustes. I mentrestant «els mossos d’esquadra espiaven la nit/ i la volta del cel era una foradada/ sense llums als vagons»: foradada aquí vol dir túnel. Però després, més avall, els trinxeraires es reuneixen al voltant del seu foc i fan un jurament que no se sap en què consisteix, és igual, el cas és que el fan. «I en la boira es perdia el trepig», suposo que dels mossos, que s’allunyen.

Un poema curiós és «Novel·la», que hi torna a aparèixer la Madona de la Guarda marsellesa que ja havíem invocat una vegada en un cal·ligrama de La rosa als llavis. Parla d’una parella d’amants, i de la follia d’estimar, i a la quarta estrofa diu que «érem tots dos dintre la via/ del pecar.» Per què diu ‘pecar’? Vol dir simplement ‘fer-ho’? Potser. Com diu Fuster de la poesia de Salvat, «el sentiment del pecat, si més no del pecat sexual, n’és absent» i de fet no hi figura si no és amb un valor capgirat, positiu, com al poema que comença «sota el meu llavi el seu» (de La rosa als llavis): «la seda dels seus rulls com el pecat més dolç». Només una vegada fa servir un ‘pecar’ condemnable (i no pas referit al sexe), a la «Visió del Guadarrama» (de Les conspiracions): «De tant pecâ el rei jeu».

Ja ho deia Brossa el 1951: «L’obra de Salvat, treballada al so de les coses naturals, caldria que fos reclamada amb més d’insistència, i al seu entorn ens hauríem de reunir els poetes tots els migdies de l’any».

I tant de bo que Papasseit hi vingués a encomanar-nos la salut:

Primavera d’hivern—Primavera d’istiu.

I tot és Primavera:

I tota fulla verda eternament.



E. C.





POESIA COMPLETA


ELS SIS LLIBRES DE POEMES





NOTA EDITORIAL


Editem els sis llibres de poemes de Joan Salvat-Papasseit a partir de les primeres edicions, que són les següents:

1. Poemes en ondes hertzianes. Publicacions Mar Vella, núm. 1. 32 pàgines sense numerar i sense índex.

El colofó especifica: «Aquest volum, primer de les edicions MAR VELLA—decorat amb una portada i cinc dibuixos a la tinta xinesa per J. Torres-Garcia; oi més d’una justificació del tiratge i un retrat de l’autor per Rafael P. Barradas; fou estampat a Barcelona al càrrec econòmic d’En Antoni Miquel—a l’impremta de mestre Ramon Capera, Balboa, lletra F, i acabat d’enllestir el 30 de Novembre de 1919».

Com en alguns altres llibres de Salvat, la justificació del tiratge (p. 2) porta un petit dibuix:



El tiratge total no consta, però l’exemplar que hem fet servir és el número 121.

2. L’irradiador del Port, i les gavines. 128 pàgines (un error de foliació fa que se’n comptin dues de més: la primera pàgina numerada és la 11, però hi diu 13).

A la coberta el títol no porta coma i va seguit del subtítol POEMES D’AVANTGUARDA. A l’anteportada i a la portada hi ha la coma però no hi figura el subtítol.

La justificació del tiratge (p. 6, sense indicació de nombre d’exemplars) torna a anar il·lustrada amb un dibuix, aquesta vegada anònim i de tema mariner:



El colofó explicita el peu d’impremta: «Aquest llibre, segon de poemes de l’autor, ha estat imprès als tallers Atenes A. C., a Barcelona, i acabat el dia XXV d’abril de MCMXXI». Al damunt d’aquest text hi ha una altra il·lustració marinera, també sense especificació d’autoria:



El títol de cadascun dels vint-i-cinc poemes del llibre no va a la mateixa pàgina dels versos sinó al full precedent, en una portadella. És el mateix sistema que Salvat adopta en els tres llibres següents.

3. Les conspiracions. Barcelona: Llibreria Nacional Catalana. 56 pàgines sense numerar.

La justificació del tiratge (p. 10, sense indicació de nombre d’exemplars) és aquest dibuix de Xavier Nogués:



Al final del volum, abans de la taula, hi ha un primer «colofó», que és el dibuix de Ramon Capmany que reproduïm al lloc que li correspon. Després de la taula, el colofó pròpiament dit porta l’escut de la llibreria dels germans Salvat-Papasseit i diu: «Les conspiracions, poemet èpic inspirat a l’autor en el seu sojorn al Sanatori de la Fuenfría, conté vuit poesies i fou estampat als tallers gràfics Omega, Ample, 53 Barcelona, que l’acabaren el 27 de gener de 1922». Salvat va arribar al sanatori el 9 de desembre del 1921 i en va sortir el 12 de gener següent; va escriure el llibre, doncs, en menys de cinc setmanes, i en quinze dies més el va publicar. Deu ser fruit d’aquesta pressa que a la coberta, sota el títol, hi figuri un sumari («El somni – Visió del Guadarrama / Ampla és Castella i com un palmell – La cortesia / Tornada») que no es correspon del tot amb el contingut del volum.

En el cos del llibre, els vuit poemes van precedits d’una portadella on en figura el títol.

4. La gesta dels estels: Mostra de poemes. Barcelona: Publicacions de La Revista (Núm. 53), 1922. 156 pàgines.

No hi ha justificació del tiratge. El colofó diu: «Aquest llibre, quart de poemes de l’autor, fou compost i tirat als obradors de Joaquim Horta, impressor benemèrit a la ciutat de Barcelona, i acabat el dia 18 de novembre de l’any 1922».

Cadascun dels trenta-quatre poemes del llibre va precedit d’una portadella amb el títol.

5. La rosa als llavis. 1923. 108 pàgines.

El títol del llibre és La rosa als llavis; així figura a la llista de títols de l’autor i a l’anteportada. A la portada hi ha un text més llarg, que diu: «EL POEMA / de / La rosa als llavis / amb un frontispici a la trepa / per / JOSEP OBIOLS», però la disposició tipogràfica, el joc de cossos i el color (només va en vermell La rosa als llavis, amb majúscula inicial) acota perfectament el títol. El títol llarg El poema de la rosa als llavis s’ha generalitzat d’ençà de l’edició de Joaquim Molas de les Poesies de Salvat-Papasseit (Ariel, 1978), però és fruit d’una mala lectura de la portada original.

El frontispici de Josep Obiols, acolorit a la trepa, va encartat.

La justificació del tiratge (p. 6, sense dibuix) diu: «Edició de cent exemplars sobre paper Japó, numerats 1-A a 25-A, no posats a la venda, i de l’1 al 75, tots amb la signatura de l’autor».

Al final del volum, el colofó porta el títol «Notícia», i diu: «Aquest poema de Salvat-Papasseit, editat per la Llibreria Nacional Catalana, fou estampat als tallers Omega de Francesc Bos (Ample, 53 Barcelona) i acabat el dia 28 de febrer de l’any 1923.—Josep Obiols l’honorà amb un frontispici a la trepa, i decorà, també a mà, la coberta del llibre, lligat en pergamí. El tiratge ha estat fet en blau, vermell i negre».

A banda dels dos cal·ligrames (un imprès en vermell i l’altre en blau) també van en vermell els títols dels poemes o dels grups de poemes, disposats en portadella, igual que en els tres llibres anteriors. Cada poema porta una mena d’epígraf que en reprodueix, sencer o no, el primer vers; això permet saber quan comença cadascun dels poemes sense títol propi que s’apleguen dins d’un grup de poemes.

6. Óssa menor: Fi dels poemes d’avantguarda. Barcelona, 1925. 58 pàgines.

Sembla que Salvat-Papasseit havia deixat ben enllestit l’original abans de morir; la primera edició és pòstuma.

La «Justificació del tiratge d’aquesta edició original» (p. 2) especifica que se’n van imprimir: «A.—9 exemplars d’obsequi numerats del 1-A al 9-A // B.—50 exemplars numerats de l’1 al 50 contenint, igual que els de la sèrie A, quatre dibuixos de Josep Obiols, colorits a la trepa, tots posats a la venda // ESPECIAL—10 exemplars, format gran, amb quatre dibuixos iguals als de les sèries A i B, i un dibuix diferent en cada exemplar colorit i signat per l’artista».

Els quatre dibuixos d’Obiols figuren a les pàgines 2, 5, 23 i 39.

Els títols encapçalen els poemes a la mateixa pàgina, sense portadelles.

A més de les edicions que acabo de ressenyar, hem tingut a la vista les publicacions en què van sortir molts dels poemes abans d’incorporar-se als volums, però només en un cas hem preferit la lliçó prèvia a la del volum corresponent. Al tercer vers d’«Els tres reis d’Orient», de L’irradior del Port, i les gavines, al volum del 1921 es llegeix «l’estrella rua»; hem cregut que deu ser una errada per «l’estrella nua», que és la lliçó que es llegeix en la versió del poema publicada el 17 de gener del 1920 al periòdic Baix Empordà, de Figueres.

Hem estat molt prudents a l’hora d’intervenir en el text, fins i tot pel que fa a l’ortografia. Hem corregit les faltes evidents, però hem mantingut maneres d’escriure avui desuetes (com rat-pennat o arc-voltaic), morfologies no normatives (aigues i no aigües, havés i no hagués), grafies d’època (indicació d’erra muda final amb circumflex, en casos com cantâ, fê o pô; elisions assenyalades amb apòstrof en casos com un’ altra), i no hem sistematitzat algunes alternances no sempre conseqüents (per exemple, però i pro: l’adversatiu apareix escrit en la forma escurçada en bastants dels casos en què per raons mètriques és monosil·làbic, però no en tots). Són detalls que formen part de la idiosincràsia verbal dels poemes de Salvat-Papasseit i no n’entorpeixen gens la lectura.

També ens hem abstingut de modificar la puntuació, fora d’algun cas en què ens ha semblat indispensable per al sentit del text. És una puntuació laxa, sovint més lligada als avatars tipogràfics del vers que no al rigor de la sintaxi, però al capdavall és la puntuació que va triar per als seus textos un poeta perfectament responsable, que sabia molt bé el que es feia.

A L’irradiador del Port, i les gavines, a Les conspiracions, a La gesta dels estels i a La rosa als llavis no hem seguit les edicions originals pel que fa a la disposició dels títols dels poemes en portadelles; per la resta, hem procurat que l’efecte visual del nostre text sigui com més semblant millor al de les edicions originals.

JORDI CORNUDELLA





POEMES EN ONDES HERTZIANES





L’Art comence où finit l’imitation.

PIERRE ALBERT-BIROT





Pintura retrat de J. Salavat-Papasseit

per BARRADAS





Lletra d’Itàlia


Amic Millàs-Raurell:

Prampolini ha fet trossos la munífica vesta de Beatriu (de Giovanni Duprè). Siena s’és commoguda. A Florència —per via sense fils— la dissort hi és vinguda així mateix: els plecs del monument a Ferrari Corbelli són desapareguts. Les pubilles, tot nues, s’han posat a cantar com diablesses una cançó infernal. Suara he arribat jo.

A “Valori Plastici” es diu: Giovanni Papini ha enviat per correu a Max Beckmann un xop cervesa Pilsen. (Il mio futurismo). —Ara no ho féssiu córrer, que els de “Noi” no s’ho poden acabar.

Aquí a Roma es murmura que per a compendre En Foix de Sarrià hom deu llegir a Sòfocles primer. La Laieta ha plorat, car haurà de tornar a començar pel Narro… perquè no el sap llegir.

Dídac Ruiz, a Mòdena (ens ho ha fet a saber Antonino Foschini), ha escrit que la blasfèmia és la rosa de foc de la virtut. Per aquest expedient Prampolini ha sortit de la presó.

—M. Giobbe ha esgrafiat una testa de Ruiz. —Giuseppe Ravegnani ha manat a Strawinsky que en fes la partitura: ha comprat els pentàgrames a Gerald de Tyrwitt. Tot això no està bé, ja ho saps, però jo en enterar-me’n he enviat un telegrama a En V. Solé de Sojo. Que en tregui ell l’entrellat.

—En Carrà i En Soffici s’han canviat una tela. És la darrera nova que he sabut.





BODEGOM


a Xavier Nogués

Damunt la taula

l’Arthur Gordon Pym

obert

Poe al sostre

m’esguarda

Só tremolós de veure’l

El gresol penjat

n’és l’agonia

Ara tancaré el llibre

El vas és tombat

A terra

xipolls

Whisky house of lords

Ara Poe ha caigut borratxo





PASSEIG


a Joaquim Torres-Garcia

La boira

fredament

acaba d’engolir la llarga via

Els llums són guaites

En acabar de ploure

quan els arbres somiquen

o que és dolç escoltar el silenci

El silenci és la boira

Jo somric

I mil llums em somriuen

Són mil llums

no pas homes

Com és càlid el somriure dels llums

I les espurnes blanques

del trolley dels trams

dansen com les estrelles

M’HE TOPAT AMB UN HOME QUE PASSAVA





LINÒLEUM


a «Xènius»

Suara só embarcat

en la piragua indú

(Escriviu-me al Far-West

M’aprofito de tot

per occir la memòria que els meus tenen de mi)

Ara que ma muller dorm confiada

I el fillet que vindrà

I no són a fer cua

com altres

a la fleca

I encara un estel brilla

I duc el tomahawk sota l’aixella

Un llibreter de vell

passeja

bracejant els meus Poemes

cada un d’Ells inèdit

—És que no puc marxar

sense que abans no escanyi al llibreter





INTERIOR


a J. Carbonell i Gener

Som asseguts

al redós de la taula

i prop del bec de gas que xiula

Unes flors artificials

que em fan angoixa

perquè no tenen hivern

Els ulls de ma estimada

brillen com els d’un gat

I com l’escata

Els vidres de la sala tremolen

rondinen sobre els sotracs dels trams

El maniquí de fusta

m’apar un espectre

Suara amb el braç he tombat el tinter

S’ha estès la taca negra

I en fer entrada la superstició

HEM ESDEVINGUT PÀL·LIDS





54045


a J.-V. Foix

La dinamo turgent mou els príaps de foc

en CIRCUMVAL·LACIÓ

No he vist més majestat que en lo stylo de foc

TROLLEY TROLLEY TROLLEY

És que jo sóc igual per cadascú

en el passatge

Fa fàstic tothom sap estranger

i és segur que aquest vell no coneix el meu nom

Un altre porta ulleres

i els vidres entelats

Ran de nas Ran de nas

PERQUÈ EL REVISADOR

El cobrador abans tenia la paraula

(de guisa q ue em feia l’ullet

5-4-0-4-5)



M’he palpat bàrbarament

si m’han pres la cartera

A fe que no en portava amic





L’IRRADIADOR DEL PORT, I LES GAVINES


POEMES D’AVANTGUARDA





A JOAQUIM SUNYER

S’estimen a les roques

els irradiadors

amb les gavines boges.





CANTO LA LLUITA


Cavaller d’un corser

qual crinera és de flames

só jo l’incendiari de mots d’adolescent

Blasmo els déus a ple vol:

l’arraulit bestiari

tem el fuet del meu cant!

I he maridat la lluna…

(Però no dormo amb Ella si el filisteu governa els meus domenys)





ELS TRES REIS DE L’ORIENT




a Elies Badiella

Mai no he sabut sencera la més bella cançó:

una pluja d’estrelles

Només l’estrella nua que

en sortir

cau al mar

un vaixell se l’emporta

amarrada a la proa

i serveix de fanal

a uns corsaris d’avui si l’ocasió fa el lladre

i un anglès qui era al Caire

just arribat a temps

per a que l’hi merquessin

i l’estrella es fongués

enyorada

en el piltre de la seva butxaca

M’entorno al divagar:

Tres soldadets dels reis —baioneta calada

i cadascú en el ros un gallaret taronja

qui diria que als tres els tinc d’ahir vesprada

tancats en el rebost per fer-los vida flonja.





L’ABSURD


El dau d’ivori

virolet de la sort i la malastrugança

i la poma al caliu que esbufega

com més corre el ventall

Els ulls miren els ulls

i la paraula és morta:

el pigat de les xifres parlarà

(Damunt la taula el vas

i la pàl·lida imatge de l’absenta)

i el meu company i jo

de suara perjurats a jugar-nos la vida amb el misteri:

TOTS 2 AL MATEIX NÚMERO DEL DAU





PASSIONAL AL METRÓ


REFLEX NÚM. 1

a Joaquim Borralleras

Antinous donzell príap perdut

i una rosa als llavis que el guia en la nit

Mireu si brillen els seus ulls

que Penèlope es deixa de la roba

i s’esllangueix de rostre com una cera verge

Antinous és en la fosca i una rosa als llavis

que li vol fer vilesa

d’enamorar Penèlope

l’esquerpa

Antinous s’ha menjada

lentament

UNA ROSA

—justament en passant sota la serp del Sena direcció Saint-Lazare

París, 1 de març de 1920





LA FEMME AUX ORANGES


REFLEX NÚM. 2

La cançó del Metró, que es mulla el ventre al Sena a la vella Cité, traspua tots els sostres i diu:

—Avui só perfumat

per una grassa impresa.

Porto un braçalet blau,

un altre de vermell

i les anques més nues.

Les sandàlies polides amb brillants.

I així la meva amada

ve assetjada a desdir:

per això és que baixa a Rennes

es deixa la cotilla a Saint-Michel

i s’ajeu al meu bany de purpurina.

Banyera del NORD-SUD!

Finava la cançó quan la femme aux oranges, direcció Château d’Eau, s’ha descobert la brusa i ha ensenyat els mugrons que eren com una llàntia de cremell.

París, 12 de març de 1920





ENCARA EL TRAM


a D. Carles

Noia del tram, tens l’esguard en el llibre,

i el full s’irisa

en veure’s cobejat.

I el cobrador s’intriga si giraràs el full:

sols per veure’t els ulls!

Que les cames se’t veuen

i la mitja és ben fina;

i tot el tram ets tu.

Però els ulls no se’t veuen.

I la teva mà és clara

que fa rosa el teu cos de tafetà vermell,

i el teu mocadoret ha tornat de bugada.

Però els ulls no els sabem!

I si jo ara baixés?—Mai no et sabria els ulls…

Té, ara, ja he baixat!





ENCARA EL PORT


a Vicente Risco

Els gallarets en el vent de les veles.

Oh, l’avió qui les compta i les plega,

en fer-se fosc;

si el seu vol s’ha menjat l’alè dels gallarets

—ahir els cobricels de les estrelles

glasses

avui lasses que són

de la gràcia mofeta del llum groc i el llum verd—

senyoria del Port al capvespre vermell;

si la lluna no es veu;

si la barca no es queixa,

ran de l’angle més negre

i la cançó més blanca,

italiana:

Qui somou la coberta i fa dolç l’acordió,

oh, amo del barco blau?— Un refrec de colors

dels darrers gallarets…





ESGARIP


a Tomàs Garcés

Dia 13. Dimarts.

El sol és post i dansa el rat-pennat…

Si la lluna ha sortit d’una rojor estranya,

a dalt dels campanars

les òlibes fan feina.

I la vella més vella del poble, la novena

d’un ungüent malefici.

Llampega i s’ou un tro, en el cel ple d’estrelles:

que en aquesta hora esquerpa algú donava mal.

Les aranyes no dormen si la núvia escombrava

enllà de mitjanit.

I la núvia ha escombrat.

El gat ros ha baixat a la masia en runes.

—I ha tornat, però, cec:

CAR S’HAVIA EMPASSADES DUES CUQUES DE LLUM.





VIBRACIONS


El gra sagnós, de magrana

al teu llavi.

Oh, el mossec de la meva besada!

Dolça recança:

l’ànima del Poeta

al teu ventall.

Quin vent que fa,

quina pluja més fina!

—El tram llampega.

Acota el cap endins la porxada de verd,

als tarongers florits, la promesa-donzella:

una alosa destria la blancor

dins el verd.

Dins de la nit

alegria en la casa.

Tot és la por.

Cada mot de l’esposa, una rosa

tota balba de flames:

la sardana-cinyell de l’esposa.

La pluja rosega el vidre

glaçat…

Quantes molles s’hi deixa!

Aquesta flor,

del teu pit al meu llavi,

flor en el llibre.

Què són fets els estels-oronells

despenjats cada dia?

En els ulls de les verges, estels.

Volves de zèfir

sonorants ones verdes:

la Primavera.

A aquella estrella nua tan a prop de la lluna

li servo un gran amor

car volia escapar-se

i la vigilen molt.

Ara el cel és tot blau dins el matí.

Només un petit núvol blanc —molt blanc:

una verge s’ha deixat el coixí.

Bru mariner d’amor

de peu dret a la proa

quina noia no el vol!

Mocadoret al coll,

vermellet, de les festes.

Les sagetes al cor.





MARXA NUPCIAL


Llum de l’IRRADIADOR camaleònic damunt

l’estrella del Circ encara hexagonal

Èxit! Èxit!! Èxit!!!

CLOWNS equilàters líders romàntics

Això és sa i en les constel·lacions de quadre barrets

cònics

La terra només gira perquè jo sóc aquí i jo sóc un

PALLASSO qui agonitza

Margot amb el MALLOT i els cabells pintats

rojos sembla un ciri que cremi

Només crema per mi:

Davant dels cent centaures que fan faixa a la Pista

DAURADA D’EMOCIÓ

Margot ara m’esguarda fit a fit i en caient del

Trapezi ha llegit un anunci a la pantalla:



Aquest home que diu:

—La música de Circ és tan definitiva com no la va conèixer

Richard Wagner tanmateix un pompier!

La sombra dels comparses en el sol de les taules

Moure’s i projectar-se no existir:

La VIDA al Dinamisme

Jo protesto que això degeneri també

—Perquè ara el «domador» vol fer jocs malabars

i els cavalls amb les potes



i en CHARLOT que s’han tornat bessons per

tal d’entrar en sèrio a la glòria del cel

(car ells són ignorants de que venim d’ahir

d’abans d’ahir de l’altre abans d’ahir

i més d’abans encara)

L’Esfera del rellotge a les DOTZE fecunda les hores

que vindran que són:

una

dues

tres

quatre



cinc

sis

set

vuit



nou

deu

onze





i després el



—i així seré immortal perquè d’aquí ha nascut el meu

JO dins el TOT





POSTA


Del vaixell de les veles de zèfir

l’irradiador de proa

ha xuclada la sang del sol

morent al mar.

Rovell d’ou destriat en galledes de fusta.

Sitges s’aquieta en verd

i en blau

i en blanc

i la terra s’emporpra en la costa granada.

Del vaixell de les veles de zèfir ara arriba una veu:

—Mariner mariner

si pren vol la gavina

allunya’t del rocam

que el vaixell de les veles de zèfir

bell corsari

se’n va.

Carregat a coberta del reflex de la lluna.





EPIGRAMA


a Josep A. Font i Cases

Un perfum de colors ha invadit a Margot

S’ha vestida de pressa:

I perquè hom no sabés de sa sina l’olor

s’ha posada una flor

damunt la roba fresca





NADAL


a Emili Badiella

Sento el fred de la nit

i la simbomba fosca

Així el grup d’homes joves que ara passa cantant

Sento el carro dels apis

que l’empedrat recolza

i els altres qui l’avencen tots d’adreça al mercat

Els de casa a la cuina

prop del braser que crema

amb el gas tot encès han enllestit el gall

Ara esguardo la lluna que m’apar lluna plena

i ells recullen les plomes

i ja enyoren demà

Demà posats a taula oblidarem els pobres

—i tan pobres com som—

Jesús ja serà nat

Ens mirarà un moment a l’hora de les postres

i després de mirar-nos arrencarà a plorar





DIUMENGE


Avui volen tan altes

les gavines del Port,

que planegen només:

el pal més jove i prim

del Maria-Angeleta,

sota la bola d’or,

ou el dring transparent de llurs ales quietes.

De cara al sol

cent veles;

i el banderol vermell que rumbeja el seu frec.

El vapor et passeja els bells somnis atlàntics,

ran dels molls en la calma:

L’home de les taronges passa el carretó ple.





INICI EPITALÀMIC-FILM


a Joan Arús

La boca a la boca i la parpella closa

El finestró també

I aquella sina d’Ella

com de vellut de seda

I l’omelic amant amb l’omelic fragant

I aquell plorar primer

sota l’ombra del sostre

FEU-VOS COIXINS BEN FLONJOS

PER LA LLUNA DE MEL





VESPREJA I NEVA


Les estrelles xerraires són fetes a tallets

i despreses del cel

una a una

disperses

besen les parets fosques i s’estenen a terra

sempre ran de les portes

per guarir-se del fred

El meu carrer és estret

sense cap arc-voltaic

bola de neu encesa

i les velles rondinen tots els canvis de temps

El mateix l’adroguer:

—Quanta fècula es perd!

Darrera dels meus vidres sento els reis que s’acosten

Ara el cel s’enrogia

de venjança i d’amor:

pensava en les sabates que embrutaran l’alfombra





PANTALONS LLARGS


a J. M. López-Picó

Campaneta daurada del meu carret de fira,

cavallet de cartró de mig pam, tot pintat;

havem caminat tant pels camins sense ira

que ara ens cal reposar, i agrair nostre fat.

Ja no tornaré més fent osque! osque! corrent,

a carregâ amb palets el teu quadrant de fusta.

Campaneta daurada, tu em sabies content.

Ara em mena la gent i tothora tinc justa:

i sóc infant encara, i no puc fer-ne esment.

Cavallet de cartró, tu em sabies la joia:

si ara jugués a córrer què diria la gent…

Trobaran molt millor que estimi alguna noia

tant si és bella com no—cavallet tot pintat,

campaneta daurada—i que us deixi al terrat.





TOT L’ENYOR DE DEMÀ


a Marià Manent

Ara que estic al llit

malalt,

estic força content.

—Demà m’aixecaré potser,

i heus aquí el que m’espera:

Unes places lluentes de claror,

i unes tanques amb flors

sota el sol,

sota la lluna al vespre;

i la noia que porta la llet

que té un capet lleuger

i duu un davantalet

amb unes vores fetes de puntes de coixí,

i una rialla fresca.

I encara aquell vailet qui cridarà el diari,

i qui puja als tramvies

i els baixa,

tot corrent.

I el carter,

que si passa i no em deixa cap lletra m’angoixa,

perquè no sé el secret

de les altres que porta.

I també l’aeroplà

que em fa aixecar el cap

el mateix que em cridés una veu d’un terrat.

I les dones del barri

matineres,

qui travessen de pressa en direcció al mercat

amb sengles cistells grocs,

i retornen

que sobreïxen les cols,

i a vegades la carn,

i d’un altre cireres vermelles.

I després l’adroguer,

que treu la torradora del cafè

i comença a rodar la maneta,

i qui crida les noies

i els hi diu:—Ja ho té tot?

I les noies somriuen,

amb un somriure clar,

que és el baume que surt de l’esfera que ell volta.

I tota la quitxalla del veïnat

qui mourà tanta fressa perquè serà dijous,

i no anirà a l’escola.

I els cavalls assenyats,

i els carreters dormits

sota la vela en punxa,

que dansa en el seguit de les roderes.

I el vi que de tants dies no he begut.

I el pa,

posat a taula.

I l’escudella rossa,

fumejant.

I vosaltres amics,

perquè em vindreu a veure

i ens mirarem feliços.

Tot això bé m’espera,

si m’aixeco,

demà.

Si no em puc aixecar,

mai més,

heus aquí el que m’espera:

—Vosaltres restareu,

per veure el bo que és tot:

i la Vida

i la Mort.





DE DALT DE TOT DEL CEL


a l’Adolf Fargnoli

De dalt de tot del cel

els poblets en la nit semblen brasers encesos

I perquè entra la vetlla brillen més els estels

s’acosten a la terra i s’escalfen les mans

i el cos

i els peus

I li ofrenen la Óssa com un penell de flors:

Entremig la rosada

els dematins les cullen els pastors





RES NO ÉS MESQUÍ


a Josep Obiols

Res no és mesquí

ni cap hora és isarda,

ni és fosca la ventura de la nit.

I la rosada és clara

que el sol surt i s’ullprèn

i té delit del bany:

que s’emmiralla el llit de tota cosa feta.

Res no és mesquí,

i tot ric com el vi i la galta colrada.

I l’onada del mar sempre riu,

Primavera d’hivern—Primavera d’istiu.

I tot és Primavera:

I tota fulla verda eternament.

Res no és mesquí,

perquè els dies no passen;

i no arriba la mort ni si l’heu demanada.

I si l’heu demanada us dissimula un clot

perquè per tornâ a néixer necessiteu morir.

I no som mai un plor

sinó un somriure fi

que es dispersa com grills de taronja.

Res no és mesquí

perquè la cançó canta en cada bri de cosa.

—Avui demà i ahir

s’esfullarà una rosa:

i a la verge més jove li vindrà llet al pit.





LES FORMIGUES


a Josep Lleonart





AQUELL VELL MARINER


Aquell vell mariner,

ell que sí que se’n féu quan era jove

i d’un vaixell que anava a cacera d’estels

Quan li diuen encara—car no és mort—

quants estels ha copsat

ell que sí que respon:

—No us en diria un mot

Però us senyala enlaire

i us diu que un dels estels és el seu propi cor

que tots els tripulants i caçadors d’estels

tenen la fi mateixa:

I ell en dir-vos això

enllumena son rostre de claror

i veieu els estels dansar a la seva vora





DÓNA’M LA MÀ


Dóna’m la mà que anirem per la riba

ben a la vora del mar

bategant,

tindrem la mida de totes les coses

només en dir-nos que ens seguim amant.

Les barques llunyes i les de la sorra

pendran un aire fidel i discret,

no ens miraran;

miraran noves rutes

amb l’esguard lent del copsador distret.

Dóna’m la mà i arrecera ta galta

sobre el meu pit, i no temis ningú.

I les palmeres ens donaran ombra.

I les gavines sota el sol que lluu

ens portaran la salabror que amara,

a l’amor, tota cosa prop del mar:

i jo, aleshores, besaré ta galta;

i la besada ens durà el joc d’amar.

Dóna’m la mà que anirem per la riba

ben a la vora del mar

bategant,

tindrem la mida de totes les coses

només en dir-nos que ens seguim amant.





POEMA SENSE ACABAR


a S. Miquel-Laporta

Quin doll d’aigua a la font

ara que és vespre,

i la lluna s’afanya en pujar la carena!

I ronda el ca fidel a la serena

perquè al seu amo capriciós i destre

plau-li besar l’amada sota la lluna al vol

en el porxo del barri de la masia quieta

adormida pels grills,

missenyors de la cleda i dels pins.

Quin doll d’aigua a la font

ara que és vespre,

i el vent també és a jóc.

I els romanins només, desperts, escolten,

perquè demà al matí puguin parlar d’amors

amb les farigoleres fins l’hora de la sesta,

que és quan reposa el pou,

i canten les cigales esguardant la ginesta,

i ells agafen el son.

Quin doll d’aigua a la font

ara que és vespre,

i la lluna ha assolit les cimes cobejades,

i l’estrella primera

lluerna dels camins

és perduda entremig les immenses miríades,

i als confins de la terra

tots els enamorats es besen i s’estrenyen,

de l’una a l’altra serra.

Quin doll d’aigua a la font

ara que tot és nou perquè la lluna és plena.





DAMUNT MON VAIXELL


Damunt mon vaixell

l’arc de Sant Martí

com un gran cinyell.

Totes les sirenes

engronxant-se en ell.





LES CONSPIRACIONS





A LLUÍS PLANDIURA

Sant Jordi el cavaller

ja té un peu a l’estrep

i la bandera alçada.





EL SOMNI


Guardeu la terra els pagesos germans,

guardeu—beseu-la amb delit, pam a pam:

ara amb nosaltres marins i gojats

per Catalunya, els vaixells salparan.

Guardeu la terra els pagesos germans.

De cara al món altra volta, i firam!

les gestes nostres no temin la mar:

—qui duu senyera els dofins li fan pas.

Per Catalunya un bell nom voleiant

de cara al món altra volta, i firam!

Fornits atletes, a proa s’hi cap,

deixeu l’Estadi pels fadrins que es fan.

Preneu els estres de viure en combat

per Catalunya: Una passa endavant!

Fornits atletes a proa s’hi cap.

Vosaltres, dones, heroiques com mai,

sigueu valentes que l’empresa és gran:

les nostres filles que aprenguin l’afany.

Per Catalunya reseu català,

vosaltres, dones, heroiques com mai.

Fendim les ones, tal guerrers d’abans

—de nou l’història que ens vegi avançant—;

vulguem esser-hi entre els pobles més grans:

Per Catalunya, els fanals ben endalt

fendim les ones, tal guerrers d’abans.





EL DEIXONDIR-SE A CASTELLA


Manta amplària té Castella!

—sota els corbs no ho sembla pas.

Aquest porxo de Sigüenza

anuncia un dia clar.

Més amunt d’una mujada

hi ha una creu, com un espant.

La gebra és tan rosa i blanca

com una sembra de sal.

Corre el tren així un malastre

car apar que va rodant,

tota la terra que abraça

és sense arbre ni ull humà.

Ara, sí; hem vist dues noies!

Duien una gerra al cap

i una faldilleta airosa:

quin amor les hi tindrà,

quin amor—quina dolcesa

sense un magranê al costat.

—Si una terra es veu moresca

és la del pla castellà.

Més avant ja hi esmorzàvem

i tot era preguntar:

—sense senyal d’estimar-se,

com mengen tan blanc el pa?





VISIÓ DEL GUADARRAMA


Serra ferrenya i aspra!

d’aquí on jo ara la veig

sembla un rei castellà

que jegués

amb l’espasa al costat,

sota mantell d’ermini.

Sembla un rei i un gegant,

però jeu.

—Té un abís als seus peus

de terra calcigada.

Castella, el Guadarrama:

posta d’or

però posta segura

d’un vent que haveu sigut!

Dormiu la vostra sort:

deixeu pas

als hispans que ara avencen.

Catalans! tots en peu,

l’Escorial deixem-los

per trofeu:

que ara serem nosaltres

qui plantarà les tendes.

De tant pecâ el rei jeu.





AMPLA ÉS CASTELLA


Ampla és Castella, i com un palmell

té la durícia d’aixecar l’espasa:

el braç és las i no el mena cervell,

la gola és seca i la set no li passa.

Terra dels terços, petjadors de lleis

que imposaven amb sang llur llei estranya,

ampla és Castella, sepulcre de reis

malavirança a la Marca d’Espanya.

Sota els pollancs l’ombra encara es marceix

del mal que ha fet amb la seva tonada:

sorolls de focs i esperons, i l’escreix

amb què els cavalls soterraven l’estada.

Ampla és Castella, el seu ressò un gemec,

té la sordesa de massa escoltar-se:

la veu dels íbers és ronca d’ofec

i ella no els sent: només vol rebolcar-se.





L’EPIFANIA A CASTELLA


Quin resplendô té el Guadarrama,

quin resplendô carena endalt,

tota la serra està nevada

però és la nit dins un mirall.

Passen els Reis. Què els portarien

si va un estel al llur davant?

—aquests poblets potser escriuen,

potser els Reis no ho reben pas.

Pro el resplendô és a la muntanya,

potser no escriuen i Ells hi van:

Senyors, deixeu a aquestes terres

la comprensió i l’amor que els cal.

Ompliu-los ben bé les galotxes

i reposeu a l’Escorial.

Senyors, beneïu-los aquests sostres:

que els quedi un xic de voluntat.





LA CORTESIA


És alterosa i ferma, la dona castellana:

n’he vist d’aquestes serres que semblen un xiprer,

i és així com la nostra, d’honesta i recatada.

Amb un esguard de mora, però amb un sever deix.

Té el somrís de puel·la de tota catalana

i el posat de claustrada que viu sense verger:

és ufana, a Castella! pro en tota s’ encontrada

no obira tarongina, ni d’un clavell l’esqueix.

Tampoc cap mar la gronxa, però el cel hi és tan blau

que diríeu que el porta quan els ulls s’hi emmiralla;

tingués una pomera i un cirerê al costat

ja ni ens fóra estrangera, la bruna María Ana.

Tot el paisatge és d’Ella que Ella hi dóna la pau

—i neix la farigola on Ella passa i calla—

que el moraduix s’hi bressa sols per sa majestat:

quin greuge que no ens sigui d’una parla germana.





PREGÓ


Castella la Nova

Castella la Vella

jou i malvestat.

Les crostes li surten pel front i les celles

i és soberga en mal.

Les crostes li surten pels cims i les planes

i vol dominar:

Castella la Nova

Castella la Vella

la mort al costat.

Pobles de l’Ibèria,

i gallecs

i èuscars!

Castella la Nova

Castella la Vella

—si ens donem les mans—

si ara ens domenyava

ja no hi tornarà.





TORNADA


Cel i mar

cel i mar

i la costa plomosa de Garraf

el camp i la muntanya com l’abraç de la mar

—qui deixava Castella no hi voldria tornar

el garcés Montjuïc

i el Port gonflat de pals

atxes de vent—rendits a la ciutat

qui té una Rambla amb cor

amb flam

i amb sang

un Estadi batent per Camp de Març

amb llançadors del disc

mil sagetes al vent que clamen llibertat





LA GESTA DELS ESTELS


MOSTRA DE POEMES





A EMILI BADIELLA

En el començ començ

fou la cançó primer:

Déu treballant cantava.





DIVISA


L’estel d’un esguard

i el d’una senyera,

la guerra i l’amar:

la sal de la terra.

Al llavi una flor

i l’espasa ferma.





CRÍTICA


a Cristòfor de Domènec

—volia enamorar l’avantguardista

amb una lampareta de butxaca

jo no veia la nitra

però veia els seus ulls

—d estriava la roba i ensenyava un cosset

de vímets d’alumini

jo veia les cireres del seu pit

—li brillaven les dents

tot d’argentviu

però jo mossegava el seu llavi de carn





ESTENIES LA ROBA AL TERRAT


Estenies la roba al terrat

i el teu braç tan rodó regalava;

als teus peus s’eixamplava el regal,

cada perla als rajols s’estirava.

I també del teu coll al teu pit

la frescor en l’afany t’ajudava:

si et tocava una mica de sol

t’hi delies i t’eixamoraves.





UNA BANDERA BLAVA


una bandera blava vola

al lluny—

és la teva cortina solellada d’amor

si ens hi anem acostant

decidits

al seu vol

venim com els soldats abillats per la festa

tu surts a la finestra

si esguardaves passar un oronell gojós

tots ens volíem teus:

—tu rius una gran rialla

el mateix que una pluja de cascavells al trot





SI JO EM LLEVAVA DE BON DEMATÍ


Si jo em llevava de bon dematí

el sol encara a pleret s’hi arronsava;

tresca que tresca, si feia camí

a cada pas un fanal s’apagava.

La marmanyera em venia al costat

a l’altra banda, plena la faldada:

el marxapeu ja semblava un mercat.

I era tot fresc, d’un alè de rosada.

Àdhuc la boira em desvetlla els sentits,

que era tan dolça perquè s’aclaria.

Al plat de nata afinava els dits

el xavalet, llepoleig del bon dia.

La peixatera duia el cove al cap

i el peix saltava, pres dins la falsia;

l’obrer passava i li deia qui sap:

Jo he entès només que nomia: Maria.

Maria avança com la daina al vol:

al carretó de cafè amb llet s’atura;

reprèn la marxa, que el treball no dol

i els ulls li brillen que sembla una fura.

Com sap estendre els diaris primers

aquest bon home, a mida que arriben:

diria l’u ço que diria el terç

i l’u voldríem que els altres no priven.

Als molls les dèries retornen al joc

i a mi em plau força passar per la riba,

el sol ja mostra sa llengua de foc

quan l’esquellot fa descobrir l’estiba.

Igual els carros: desvetllen el cor.

I la ciutat es desemperesia.

Ara sentia una mica d’amor:

Goig de llevar-me matí cada dia.





EL BERENAR A LES ROQUES


a Pere Coromines

jo seria el patró

d’aquell vaixell que es veu a l’horitzó

aniria més lluny que l’horitzó

donaria a les noies el meu cor

i el tornaria a pendre

per donar-lo altre cop

—noies de tots els ports

faria mirallets amb llurs ulls

i els meus ulls

les sabria albirar

de dalt del pal més alt

cantaria cançons

com els marins de guerra:

duria uns pantalons acampanats de baix

NI SABRIA ELS MEUS FILLS QUAN

TORNARIA A TERRA





PASQUA GRANADA


a J. M. Ventalló

Pasqua Granada!

Alcem el crit:

prenguem la fruita de l’hort veí.

Saltem la tanca que el goig s’ho val,

dalt de les branques

com els pardals.

—Les noies rosses ja no vindran:

la llum que porten desmena el pas—

Les morenetes als cirerers.

Les maduixaires no trobin res

mentre es refiïn dels nostres cants:

tampoc les prunes reposin tant.

Sant Joan s’acosta com un convit,

les ginesteres llencen l’or fi:

Lladres de fruites

lladres d’amors,

temeu la fuita,

saltem a l’hort.





VENEDOR D’AMOR


a la meva muller

Venedor d’amor

porta joies fines:

la noia que vols

la noia que tries.

De tanta claror

que el mercat destria

per cada cançó

dónes una vida.

Quina vida dóns

quin’ altra en voldries:

jo me l’he triada

moreneta i prima.

Moreneta i prima

que sembla un palmó—

si un altre la mira

li treu morenor.

Jo l’he demanada

que fos sols per mi.

L’he comprada esclava,

la vull fer lluir.

Venedor d’amor

porta joies fines,

la noia que vols

la noia que tries.





QUAN DE BON DEMATÍ


quan

de bon dematí

baixa el primer veí

que encara el dia es fosc

jo li escolto el trepig

temerós

des del llit

i el crec un lladregot

—car baixa tanmateix

com després d’un malfet

talment comptant les passes

a voltes com corrent

palpentes

per l’escala

ara ja arriba a baix

i aixeca el forrellat

de darrera la porta

—si es sent el vigilant

sembla que s’ha aturat:

com si amagués la roba

que haurà pres del terrat

—un bon farcell

i nova—

s’obre el balcó de dalt

i és l’Antònia qui es plany:

—pare us haveu deixat

el paquet d’esmorzar

valga’m Déu

i quin home:

encara el vigilant

amb el bastó flamant

va tustant les llambordes





VETLLA, REVETLLA


a Jaume Llongueres

Sant Joan

noça i bateig de sang!

les noies riuen amb llur galant.

Quina vesprada

festa pel cor:

cada abraçada deixarà enyor,

cada besada un infant nou.

Pluja de ruda sobre ’ls pitralls,

qui diu l’amada

qui diu l’amant.

El càntir s’ompli

d’aigua i anís

que es vessi tota

sines endins.

No hi haurà festa si el foc no és alt,

si molt no es besa

i l’amor es plany.

A la fontada vinguen cançons

la matinada veurem el sol:

haurem menjada coca amb llardons.





PLATXÈRIA


Dolça amigueta, juguem a fet

o a corretgeta, o a bell indret.

Dolça amigueta, no tinguis pô:

ni he d’allunyar-me ni en cap racó

fer-te malícies, o bé el distret

si a cas et cremes o ets a l’indret

on he amagada la teva flô:

si tu ets manyaga jo seré bo.

Dolça amigueta, tornem al joc,

la teva escala farà de toc.

Si tu m’atrapes no et besaré,

si jo t’atrapo perdonaré

que no m’estimis. Ja em somriuràs.

Si et cau la trena jo et faré el llaç.





ESTAMPA JAPONESA


a Màrius Aguilar

l’ull és profund

i l’esguard groc i llis de vetllar a la lluna—

damunt paper d’arròs imperial

(si els feia berret oval

desembarcant a un Port

qualsevol gest dels braços

tindria el sabre alçat

amb l’orella petita

escoltadora)

el palau és de nacre

i la làmpara crema com un silenci viu:

com aquella cançó

que cantava la Perla en la Rosada filla del samurai

—tot fent créixer les flors

i recomptant les hores que deixava i prenia

vestia lli i vestia el pol·len de la flama

i el de l’amor perfecte

i menjava la síndria sucosa

camosina

veia néixe’ el gran astre al seu costat





PASSEU PEL PORT


Passeu pel Port

que és la festa pagana!

Ara florien els pals boles d’or

i els mariners ubriacs tots cantaven:

Verge del Carme, doneu-nos l’amor.

Verge del Carme cantava en els núvols,

a cada u bé llençava un esguard:

els mariners ubriacs la miraven

i convidaven a tots els vianants.

Verge del Carme dansava una estona,

no hi ha vaixell que la guanyi en dansar;

alceu els ulls que veureu la corona

com va ruixant tot d’estrelles la mar:

la meva barca n’és plena a vessar.

Verge del Carme mostra un peu tot nu

que la sandàlia se li desprenia;

els gallarets s’omplenaven de llum…

Si jo nedava prou l’abastaria.





CANÇÓ


a Lola Anglada

Sota l’olivera fronda

sota l’olivera està:

la donzella la més jove,

que és la més bella del mas.

Fadrinets a la pubilla

no la miren ni en passar,

sota l’olivera fronda

una donzelleta hi ha.

Caterineta li diuen

Caterineta del mas:

si no es casa la pubilla

no la deixen festejar.

Té un cantiret a la vora,

una violeta a la mà

i una rosa a cada galta:

tots els fadrinets del pla.

Si no es casa la pubilla

la garlanda no li val.

Un hereu torna d’Espanya

que al servei del rei anà;

si volia a la pubilla

ja no s’hi vol maridar:

Sota l’olivera fronda

sota l’olivera està,

la donzella la més jove,

que és la més bella del mas.

La pubilla s’esllanguia,

Caterineta no tant;

si l’una aniria a missa

l’altra aniria a dansar:

a la plaça fan ballades,

la sardana dels galans.

Quan l’hereu la triaria

la voldrien tots plegats:

si la pubilla es fes monja

ella es podria casar.

Caterineta li diuen,

Caterineta del mas;

sota l’olivera fronda

sota l’olivera està.





VORA MERCAT


el vigilant del meu barri

estava mig perdut per mor de l’opereta

per això és que s’ha casat

amb una noia grassa com una boia plena:

ell treu l’aigua del pou

i és ella qui gemega

vet aquí les veïnes com masteguen llur dèria

diu que s’ha mort la Rosa—

qui l’hi havia de dir tan frescota com era

però ja se li veia que tenia una pena:

no féu res més de bo des de que el seu marit li tustava l’esquena

malviatge faci ell!

vet aquí les veïnes com masteguen llur dèria

vol dir que no plourà

—deixi que el que és avui ni sé com tinc la feina

UNA GITANA PRENYS

PORTA VENTURA NEGRA

vet aquí les veïnes com masteguen llur dèria





SENSE EL RESSÒ DEL DRING


a l’Apeles Llargués

Sense el ressò del dring i el brill de l’or malvat

voldria anar pel món

com el món no en té cura:

que trobés pel camí la noia jove i bruna

i la pogués besar

—l’altra després de l’una—

abans una tonada i després un bell cant;

que en arribar al lloc on m’abrusés la set

trobés el càntir fresc

i amb el càntir l’abraç de la més joguinera;

i que en pujar trescant per la nova drecera

encara em fes adéu:

i jo li llençaria un llessamí per festa

per si no ens vèiem més:

—que encara que besés a un altre caminant,

pogués jo anar pel món

sense el ressò del dring i el brill malvat de l’or.





NOCTURN


—com un fantasma estès

i graponer per terra

s’allargassa mon ombra si em segueix la farola

de tant com s’allargassa semblo una xemeneia

tot jo fet de maons

sota la son que em pesa

—ara el plat de la lluna ha caigut d’un teulat

cèrcol prim de paper:

ha caigut i s’esberla

corre més que no jo si li encercava el pas

s’ha menjat tots els gossos

i ha fet mon ombra enrera

—la lluna s’ha estimbat

per la porta del gat

del forn de pa de casa:

demà en menjaré llesques

amb la nata ensucrada

—el son me té el cor pres

que EL COIXÍ M’ENLLUERNA





CANÇÓ


Amarrat està a la cala

el fornit garcés.

La mar

per la tonada s’acala:

li arreplega el sospirar.

La cançó que li sortia

el gavot la cantarà,

la dirà de nit i dia:

—Una noia d’Empordà

el brau garcés la volia

i el patró l’enamorà.

No és cert, l’enamoraria,

que l’amor no es pot mercâ:

Qui amor barata no estima,

Ella es deleix d’estimar.

Si tumbagues d’or li porta

no li portarà l’amant:

el bru garcés l’haurà morta

mes el patró ni un instant.

Les veles que voleiessin

apendrien la cançó,

i els gallarets que escoltessin

però sense fer remô.

Fanals de colors encesos

la durien com un tany,

vaixells per la mar estesos

la sabrien com un plany:

Amarrat està a la cala

el fornit garcés.

La mar

per la tonada s’acala,

li arreplega el sospirar.





L’HOME BRU ROS DEL PORT


rosa dels vents

la vostra banderola!

un passaport vers totes les nacions

mentre que tinguin mar:

un lai de comiat on hi és dit

A REVEURE!

desig de no tornar

com no hagin establert telègraf sense fils

tornar

havent begut tants colors de cervesa

que passegeu un deix d’enamorat de nou:

i un’ àncora flotant

tatuatge del pit





L’ENAMORAT LI DEIA:


Penyora d’amor, penyora—

si tu em besaves, amor,

jo et donaria una rosa.

No fóra mesquí de res,

penyora d’amor, penyora;

—o bé et tornaria el bes

o et donaria una taronja,

una ametlla

o bé l’esqueix

d’una clavellina nova.

No fóra mesquí de res,

penyora d’amor, penyora;

—o la flor del cirerer

o el llessamí

o bé la lluerna

que havés pogut descobrir

la nostra abraçada estreta.

No fóra mesquí de res,

penyora d’amor, penyora:

que jo em donaria teu

i tu et donaries tota.

Si tu em besaves, amor,

jo et donaria una rosa.





PROMETENÇA


a Mlle. Bouche

Marie-Louise

escolta amada meva:

si jo anava a una guerra

portaria l’espasa com els guerrers d’abans

duien l’arc de sagetes

lluitaria qui sap per quina ampla bandera

—però millor que fos la de la meva terra:

quatre barres de sang

l’or del cor que voleia

muntaria un cavall de crinera lluenta

i el meu nom s’alçaria

més alt que la congesta

el meu casc

com l’estel

pendria les ciutats

i llurs noies vindrien a rebre’m

no sabria tornar

si tornar no podia amb l’espasa florida





FLOR D’AMETLLER


a Jaume Mercadé

pètal de galta

—quin toc que té

pètal de galta de noia en rosa

aquella noia que hom veu del tren

tota senzilla de tan cofoia

si no és l’enginy caçador d’aloses

—ningú ho atina ara al gener—

o bé una estesa de roba nova

que es fes la núvia

pel maig que ve

o bé una sina

—tot de xuclets





BITLLET DE QUINZE


l’autòmnibus

correcte

ara acull al nadó amb la dida que el porta

el nadó és més petit que la mamella d’ella

més petit i més bru:

—tot ell sembla una O

de joguina que riu

(la mare deu ser prima

—bella com un obsequi!)

a dintre de l’autòmnibus el nadó té l’olor de la llet matonada

jo penso en aquell temps

que

anant a cercar pa

em menjava la torna si era coca ensucrada

vet aquí que—altre temps—

jo també era un nadó

de cop me feia gran

i em duien al fotògraf

—recordeu el retrat on sóc dalt de cavall

un cavall arrogant

alt i net

de cartró:

i era com al cartell de l’Obiols—

aquell que diu:

JA SOU

DE L’ASSOCIACIÓ PROTECTORA

DE L’ENSENYANÇA CATALANA?

vet aquí que la dida

en amagar-se el pit

ha regada la cara a un senyor de l’autòmnibus

semblava aquelles fulles escurades de nata





QUIN DIA CLAR


Quin dia clar que el cor s’esvera:

ha dit l’abril missa primera

i el sol és dolç i l’arbre riu.

Tu et fas la roba per l’estiu:

color verd-poma és el setí

mes la bruseta blau-marí.

Quin dia clar

i és suau el vent.

Fa bona mina tot jovent.

I cada noia, com adés

per Primavera té promès

—si no en tenia no és defès.

Ara comença la cançó

i la tenora afina el to:

tu et fas la roba per l’istiu

—color taronja un cosset viu.





DIVISA


a l’Alfons Maseres

Viatjar terres

no quedar-se en cap,

amar en totes una noia verge;

creure en la guerra perquè és bo el combat,

cada ferida la sang d’un poema.

Quan Déu ens cridi poder contestar:

—Tant estimava que es vessava el veire.





MESTER D’AMOR


a Enric Casanoves

Si en saps el pler no estalviïs el bes

que el goig d’amar no comporta mesura.

Deixa’t besar, i tu besa després

que és sempre als llavis que l’amor perdura.

No besis, no, com l’esclau i el creient

mes com vianant a la font regalada;

deixa’t besar—sacrifici fervent—

com més roent més fidel la besada.

Què hauries fet si mories abans

sense altre fruit que l’oreig en ta galta?

Deixa’t besar, i en el pit, a les mans,

amant o amada—la copa ben alta.

Quan besis, beu, curi el veire el temor:

besa en el coll, la més bella contrada.

Deixa’t besar

i si et quedava enyor

besa de nou, que la vida és comptada.





PAISATGE


Ara a les nits al Pirineu

sembla nevar de tanta lluna

—és cert que als pics hi ha encara neu

i és cert també que ho fa la pruna

tota florida que ara es veu.

Sembla quieta i va brunzent

tota empolvada de fortuna,

mira’s a l’aigua d’un torrent

i es veu ben blanca

però és bruna

que els roquissers senten turment.

Diu la granota el seu cant ronc

—cant a la molsa i a la runa—

i sembla un home cada tronc,

fidels soldats que té la lluna:

soldats que amaga el núvol bronc.

Cada filera és un camí,

llances esteses una a una;

si el núvol bronc passa per ’quí

cada filera pren tot d’una

l’aire d’empendre un nou destí.

Clara, rodona, pas rabent

el Pirineu sembla una duna

perquè la lluna es dóna al vent.

—Em plau l’amada com la lluna

en aquesta hora en que re es sent.





LLEGENDA


a Teresa Lostau

de Nogués

Ran mateix del camí

hi ha una cripta tot d’heura,

i una Verge tan bella

tan bella

que no sembla del cel,

sinó de pagania

—però els pagesos li diuen Maria.

Els matins que fa sol

ran mateix del camí hi aparien la cleda,

el xaval s’hi ajaça i beu vi

i la Verge se’l mira i l’advera:

—Mai s’ha dit que un moltó fos ferit.

A les tardes de pluja i de fred

és tan sola la cripta que la Verge s’hi glaça—

no se sap qui la llàntia li encén

però el cremell de tan viu l’amanyaga,

i no deixa d’anar-hi la garsa.

Mes si en feia aquest vespre de vent!

pel camí no s’hi veia ni un’ ànima

i la llàntia es moria rabent:

—dues cuques de llum s’enfilaven

i encenien la llàntia altre temps.





SI JO FOS PESCADOR


Si jo fos pescador pescaria l’aurora,

si jo fos caçador atraparia el sol;

si fos lladre d’amor m’obririen les portes,

si fos bandit millor

que vindria tot sol:

—els carcellers del món no em sabrien mai l’ombra,

si fos lladre i bandit no em sabrien el vol.

Si tingués un vaixell m’enduria les noies,

si volien tornar deixarien llurs cors:

i en faria fanals

per a pendre’n de nous.





DEU-ME UNA SANTA


a Joaquim Horta

Deu-me una santa, enc que no sigui al dogma,

a qui pugui pregar, jo pecador d’amor;

deu-me una santa que hagi estimat força,

que per pregar-li calgui un bes i una cançó.

La santa aquella que, en donar almoina,

si els seus ulls et ferien t’embraçava el coll,

i era el seu tast com la més fina noia

i al coixí del seu pit hom havia el son dolç.

Aquella santa sempre bella mossa;

no havia mendicant que no li fos devot:

era tan clara, blanca, fresca i jove

com nata de primala i com un veire nou.

Jo hi aniria dematí, en ’quella hora

en què deixo l’amiga abans no surti el sol,

quan a l’església obririen la porta:

—duria l’estampeta arran, arran del cor.





LA CASA QUE VULL


La casa que vull

que la mar la vegi,

i uns arbres amb fruit

que me la festegin.

Que hi dugui un camí

lluent de rosada,

no molt lluny dels pins

que la pluja amainen.

Per si em cal repòs

que la lluna hi vingui;

i quan surti el sol

que el bon dia em digui.

Que al temps de l’istiu

niui l’orenella

al blanc de calç ric

del porxo amb abelles.

Oint la cançó

del pagès que cava;

amb la salabror

de la marinada.

Que es guaiti ciutat

des de la finestra,

i es sentin els clams

de guerra o de festa:

per ser-hi tot prest

si arriba una gesta.





LA MORT DEL JUST


a A. Schneeberger

Heus aquí l’home que visqué molts anys

i ara és al llit on fou nat i on trespassa,

deixa la vida i no n’oblida els guanys

i diu: «—Volteu-me, que us diré ma passa.

Cada matí per’ mi sortia el sol

i encara surt, que no pensa deixar-me;

de la finestra jo deia el meu dol:

—Senyor, vull viure, voldria quedar-me.

Tota la terra és comblada d’amor

i com l’ocella, fins els bous que llauren

són plens de goig, que no senten temor

ni han de sentir-lo, que llur petja dauren.

Tens els torrents, mai no paren llur cant,

càstig del cel si algun jorn s’aturava—

aixís i tot seguirien cantant,

que aprés les flors reviurien llur saba.

Veus el brotar, i el granar de tot l’any

talment l’abraç de l’amada qui es torça.

Veus com la mar fins és bella en l’engany,

la mar immensa, manyaga en l’escorça.

Veus els vaixells i els homes ferms que hi van,

i t’hi acompanyes per ser-hi a la vora.

Si ve una guerra ets soldat al davant,

si la guanyaves beneïda l’hora:

si la perdies estimes la pau

i culls el vi i n’omplenes la copa:

—en temps de v’rema t’ubriagues i escau,

com quan plovia i ta roba era xopa».

El rostre pàl·lid esdevé més blanc,

l’home qui es mor no vol perdre guspira,

sent que el batec del seu cor no duu sang

i encara parla: quan parla sospira.

Diu: «Jo tenia una amiga i un camp,

davant: la platja, i la lluna hi venia.

Matinejava i brillava el meu camp

com si la lluna s’hi ajacés de dia.

La meva amiga, quan jo la prenia,

tota es vinclava com dofí saltant:

si era de nit com l’estrella glatia,

si era a la tarda, de pler tremolant».

Diu: «Jo tenia un vell mas amb balcons

però ja el deixava per córrer la terra,

sols quan tornava recordava els trons

i la falguera que em movia brega.

Havia vist les més amples ciutats

i ulls de mils ponts i de mils foradades

—homes d’un viure com esperitats

prenen els cims, com tu les fondalades.

Inventen estres per a navegâ

i per a batre’s a sota les aigues,

i llur Babel ara es diu aeroplà,

màquines d’ulls mateix que les àligues».

Ja són les mans, com el rostre, tot blanques,

i ara ja parla sense centenê,

però diu encara: «No barreu les tanques,

vull dir la vida mentre em quedi alè.

Si no puc dir-la, demano tornar-hi,

—que no puc creure en cap cel més serè».





DIVISA


Fem l’escamot dels qui mai no reculen

i sols un bes els pot fer presoners,

fem l’escamot dels qui trenquen les reixes

i no els fa caure sinó un altre bes.

Fem l’escamot dels soldats d’avantguarda:

el primer bes que se’ns doni als primers.





PREGÀRIA


Quin plan teniu, Senyor,

que feu que hom cregui en Vós

en el dolor només?

Jo us oblido el favor,

pobre mesquí que sóc,

per un bocí de pler.

Si em rabejo en el son

i odio el desconsol

i amo l’oblit pervers,

Vós, així m’haveu fet!

Quin plan teniu, Senyor,

si us dec dolor i pler?





EL POEMA DE LA ROSA ALS LLAVIS





Botons de foc al cor

la fiblada d’amor—

però els déus s’hi tatuaven





EL DESIG I EL CONVIT


Quina grua el meu estel,

Quina grua el meu estel,

quin estel la meva grua!

—de tant com brilla en el cel

sembla una donzella nua.

L’espurneig que em fereix l’ull

són els seus pits quan s’inclina:

si fa un mirall de l’escull

perleja a l’arena fina.

De la meva barca estant

dono al cordill tota mida.

I l’ala clara, sestant,

del gavot que passa, crida.

Oh, el seu flanc rosa i argent

i la trena que es deslliga

volar d’oronella al vent!

cabell desfet de l’amiga.

Amiga del dolç turmell.

—Com una vela s’enfila

espitllera de l’ocell:

si jo llenço el braç vacil·la.

Vianant, vora la mar

prega pels marins que arriben;

si veuen l’estel dansar

moren de tant que sospiren.

Vianant, puja al meu bot

que és lliure de la sentida,

però no diguis ni un mot

si no vols perdre la vida.

Vianant, no parlis, no,

que l’oreig l’acosta, i mira

que et pendrà l’amor senyor

—que el mariner ja sospira.





deixaré la ciutat

deixaré la ciutat que em distreu de l’amor

la meva barca

el Port

i el voltàmetre encès que porto a la butxaca—

l’autòmnibus brunzent

i el més bonic ocell

que és l’avió

i temptaré la noia que ara arriba i ja em priva

li diré com la copa melangiosa és del vi

—i el meu braç del seu coll—

i veurà que ara llenço la stylo i no la cullo

i em faré el rostre pàl·lid com si fos un minyó

i diré maliciós:

—com un pinyó és la boca que em captiva.





Perquè has vingut

Perquè has vingut han florit els lilàs

i han dit llur joia

envejosa

a les roses:

mireu la noia que us guanya l’esclat,

bella i pubilla, i és bruna de rostre.

De tant que és jove enamora el seu pas

—qui no la sap quan la veu s’enamora.

Perquè has vingut jo ara torno a estimar:

diré el teu nom

i el cantarà l’alosa.





i el seu esguard

i el seu esguard damunt el meu esguard

sóc presoner

que la vull presonera:

aquest matí que una flor m’ha posat

li deia així

baix baixet

a l’orella:

sota els teus ulls, és un bes el que em plau:





Amo l’aroma

Amo l’aroma d’aquest brot de menta

que duus lligada dintre el teu somrís

fes-me’n penyora tu, minyona esquerpa

com vela nova que torba el garbí.

Les xicres blanques dels pals del telègraf

si ets a la ruta guarden ton camí;

pel brot de menta cap d’elles pledeja—

pledejarien si em veien sofrir.

Perquè vindria de la boca teva

la posaria al mossec de les dents,

fes-me’n penyora, del teu brot de menta:

jo per pagar-la ja em donaré teu.





EL CAL·LIGRAMA - 1





LES IMATGES - 1


i el vent deixava

i el vent deixava dintre la rosella

granets de blat com espurnes de sol

—només per dir com és la boca d’Ella:

com la neu rosa als pics

quan surt el sol





EL DELERÓS MESTER I LA FLORIDA


Ser mestre d’amor

Ser mestre d’amor

qui no pagaria,

ara que en sóc jo

l’aprenenta em tira.

De dir la lliçó

tota Ella s’afina—

ja sap tant el cor

que no li cal guia;

amb un sol petó

la lliçó es sabia.

Qui és mestre d’amor

del guany ja pot viure.





sota el meu llavi el seu

sota el meu llavi el seu, com el foc i la brasa

la seda dels seus rulls com el pecat més dolç

—i l’espatlla ben nua

ben blanca

l’ombra corba

incitant

de l’esguard:

encara un altre bes

un altre

un altre

—quin perfum de magnòlia el seu pit odorant!





LES IMATGES - 2


(Si, per tenir-la





COLLITA DE PÈTALS


Mentre la roba s’eixamora

Mentre la roba s’eixamora i vola

i tot reposa dins la sesta al sol,

vine, manyaga, on s’escau la pomera—

menjarem pomes i ens direm l’amor.

L’amor que ens dèiem

l’amor que ens diríem.

Ai, que et quedava el senyal i tot.





L’INICI


Seré a ta cambra, amiga

Seré a ta cambra, amiga, que ningú no ho sabrà:

Cupidell a la porta m’obrirà

i tancarà.

Entremaliat i destre serà Ell qui et pendrà.

I si Tu ets temerosa

no et deixarà cridâ.





LES IMATGES - 3


Mocador d’olor

Mocador d’olor

que la teva sina

acostava al cor:

com que et sap l’enyor

i et sap la pell fina

tremola d’amor.

Mocador d’olor

fragant tarongina,

com li bat el cor!





CONTENTAMENT


Quin tebi pler

Quin tebi pler l’estimar d’amagat

tothom qui ens veu quan ens veu no ho diria

—però nosaltres ja ens hem dat l’abraç

i més i tot, que l’abraç duu follia.

La seva cambra si em té enamorat!

On és l’espieta que l’amor ens priva?





LA PENYORA EN OFRENA


Tirania de l’amor

Tirania de l’amor

si et vull deixar, dius: No em deixis.

Si Tu em deixaves sóc jo

qui sóc gelós de que ho fessis.

Englantina del camí

fas goig perquè jo et llueixi:

tota la il·lusió que tinc

la vols teva

quan te prengui.





És fadrineta i com un sol

És fadrineta i com un sol,

ara als meus braços defallia;

si duu a les celles mort i dol

duu a les pestanyes la metgia.

Si a cada pit porta un robí

em diu l’afany: l’hi robaria.

—Ella els guardava sols per mi,

si ara els volia ara els prenia.

Si l’assentava als meus genolls

era una rosa que s’obria.





LES IMATGES - 4


Perquè és alta i esvelta

Perquè és alta i esvelta

tota es sap estremir.

Si els cabells li penjaven

com el fruit del raïm

pels clotets de la sina

s’hi perdien gotims!

—Més avall si arribaven

floria l’omelic.





COLLITA DE FRUITS - 1


ulls clucs

l’amor

ulls clucs

l’amor

sap que la vida sempre és una festa

una cançó

Déu se l’estima com la llàntia encesa

ulls clucs

l’amor

Déu li manava que es lligués la bena

passava jo

i ara es venjava fent que fossis meva:

xiula i feineja

fa ta cambreta





EL CAL·LIGRAMA - i 2





COLLITA DE FRUITS - 2


Si la despullava

Si la despullava

oh, la meva amor!

un botó que queia

ja em donava goig

—ara la bruseta

i el cinyell tot pret,

mel rosada i fresca

la sina després:

al mig de la toia

clavellets vermells:





Visca l’amor

Visca l’amor que m’ha donat l’amiga

fresca i polida com un maig content!

Visca l’amor

l’he cridada i venia

—tota era blanca com un glop de llet.

Visca l’amor que Ella també es delia:

visca l’amor:

la volia i l’he pres.





blanca

bruna

blanca

bruna

i fina com un pa de mel

—més que una amoreta collida al carrer

la seva geniva floria de sang

verge i desvestida

—joliu dolençant

camisa de seda com la lluna al ple

la rosa vermella floria també:

si ahir era poncella ara és mon tresor

—com la satalia cada pit rodó





LES IMATGES - i 5


i quan confiats els arbres

1

i quan confiats els arbres es vesteixen

ignoren els seus ulls

nit dia sol estelada plena

i les rodes de la fortuna de la seva sina

i el misteri de la rosa vermella dels seus colzes

ignoren el seu ventre

damunt la cripta ufana

que flameja el seu cos

vas de l’amor

llet i mel en son clos

flor d’atzabeja:

—quan confiats els arbres es vesteixen

Ella és la Primavera

i 2

com una fletxa el seu mentó

quan besa

—com una fletxa els seus braços alçats

la seva sina com una sageta

—una sageta el seu gest marxant

fletxa

arc

sageta

sagrari de carn:

i la joguina com la més tallant





LLEGENDA


(Si n’era un lladre





EL SOMNI I LA ROSADA


La carn fa carn

La carn fa carn

el vi fa sang—

com és segura

l’ombra d’islam!

A l’ombra mate dels meus pruners

l’amiga em renta i em besa els peus.

Oli d’ametlles

oli d’arrels—

naixien ales als meus turmells.

—M’estreny l’amada contra els seus béns.

Àmfora plena

del vi més clar,

del vi més negre

que ha fermentat.

Cap llavi crema com els vermells

de l’amor meva quan dóna el bes.

Tan fina és Ella que em dicta el vers.

—Prenc els seus muscles i el seu coll tens

com una pruna que ara caigués.

S’ou la musica

de cent llaüts,

clara i divina

sota els seus rulls.

Terra l’Aràbia, terra corser

d’alta crinera, bridall desfet.

El sol l’encalça, l’amor molt més:

amiga, amiga, no reposem

—un floc ma vida en el teu cabell.

La lluna és bella

si feia el ple:

a ta vorera

no ho fóra gens.

Copa vessada, veire roent

com la pregària de Mohammed

la meva amada, si el goig la pren

sota les tendes dels meus pruners.

—I el seu somriure, tremir d’estel.

Voltes de marbre

dels seus dos pits,

mesquita blanca

del meu delit.





Quin desvetllar-me

Quin desvetllar-me el seu cos tot nu

era un fanal que em feria la cara:

—quan a ciutat plou tot queda com Tu,

nacre lluent de l’una banda a l’altra.

Ja et sóc fidel com ho és el rat-pennat

que viu esclau al voltant de la nitra,

digue’m per què, sota el braç i amagat,

tens un secret com d’ulls negres, que em mira.

Dius mon amant, com un desmai d’onada

que el iol l’esquinça sota el ventre moll;

per aquest bres jo també et diré: amada

—però el teu secret, negre negre, em té tot.





Mes d’aquest somni

Mes d’aquest somni d’Orient

ens despertava el bell matí,

era el llençol trement trement,

la seva carn com de setí.

La lluna encara al firmament

es reflectia al seu coixí

—jo la deixava tot tement

si algú ens vindria a descobrî.

I el nostre bes era tan llarg

com la nit curta, en el seu braç.





ARA, I CADA DEMÀ


Si anessis lluny

Si anessis lluny

tan lluny que no et sabés

tampoc ningú sabria el meu destí,

cap altre llavi no em tindria pres

però amb el teu nom faria el meu camí.

Un ram de noies no em fóra conhort

ni la cançó sota el dring de la copa,

vaixells de guerra vinguessin al Port

prou hi aniria, mariner de popa.

Si jo posava la bandera al pal

i era molt alta, t’hi veuria a dalt.





CARTE-LETTRE


rails i més rails

rails i més rails

—i més rails

i més rails—

(la xemeneia fa el seu nom blanc

en marxa)

jo resto pres per la xarxa dels rails:

cor i desig com unes mans lligades

(si xiula fort

penso que m’ha cridat)

—perquè enyora l’amant

i jo l’amor del cos

i el de l’amor només de l’estimada

i ara imagino

el seu bes i el seu braç

i és sols l’agulla dels rails

i la màquina

MÉS RAILS QUE VOLS D’OCELL

LA MATINADA CLARA





TANCA


L’altra banda de la serra

té un encís que no he dit mai

—per la joia que m’espera

cada pi em dóna la mà.





ÓSSA MENOR


FI DELS POEMES D’AVANTGUARDA





A XAVIER NOGUÉS





ROMÀNTICA


el clar de lluna és un lladruc de gos

quelcom que compromet



—com una arcova amb llum

la ciutat quan fa lluna

—quan és feta d’un’ ungla

l’endemà al matí tots els gats s’han fet sang:

al cap i a les orelles s’han fet sang

—i la mar fa





OMEGA


l’hora floreix

rosa

vermella

roja i escarlata—

jo sé la noia que es deleix

i l’hora passa

dansa que dansa—

el meu rellotge té un panteig

sageta d’or i plom a la vegada

—

l’hora floreix

i és el meu cor com l’esponja espremuda—

ara una esponja que raja d’escreix

(algú emborratxa

amagat

les agulles

—

cada minut cau com l’aigua de neu

llà on és l’amiga—

i a prop meu cau com l’espurna

ferida.





PROVERBI


a Joan Llimona

Si escoltes el teu fons seràs content de viure:

hi ha marge per fê el bé

hi ha marge per fê el mal

—si la rancúnia et mou et vagarà d’occiure

(però el bo és com el somrís de l’aigua a la canal.





TARDA D’ISTIU


a Marian Llavanera

Sota la pineda

que és gerda i és verda

descobrir el cel a través del fullam!

Els ocells passen talment fossin peixos,

com si veiessin el fons de la mar.

I és un vaixell, escatat, l’aeroplà.

—

Sents pel sotrac a l’orella encantada

que per les rutes passa un autocar—

amb gents que han fet molts diners

per la guerra,

i de passatge se’ls volen gastar.

Amb una pols que de re els servirà.

—

Veus la ciutat—

estirada a la platja,

com una esclava que es mor d’enyorar;

jove i rebel

melangiosa i cansada—

sempre una mica malalta que està.

Sota la pineda no t’hi cal pensar.

—

I si tenies un llibre a la vora

—modern o antic

que si és bo tant li fa—

i una fontana que ragés tothora,

i com tu

a terra

estés el berenar,

tota ambició donaries de grat.

Oh, aquell qui té fins l’amiga al costat.

—

Veus, jo ara et dono mon cant

regalat.





PRONÒSTIC CIUTADÀ


Per Sant Miquel temps de magranes

i d’abrigar-se un xic per dins;

s’acaba el so de les tronades

pel de la pluja de xim-xim.

Porten els trams vidres que tanquen,

i cal maldar de la corrent;

si van de llarg les noies maques

ve un llanguiment per tot l’hivern.

De veure el vent despullant plàtans

sense motiu ja es té calfred,

i si ens atrapa al vespre un xàfec

sota els balcons plora el barret.

Hom ja s’acotxa un xic més d’hora

perquè així es fa, per mor del llum;

i els dels diaris, quan és l’hora,

fins us eixorden en ser lluny.





NOCTURN PER A ACORDIÓ


a Josep Aragay

Heus aquí: jo he guardat fusta al moll.

(Vosaltres no sabeu

què és

guardar fusta al moll:

però jo he vist la pluja

a barrals

sobre els bots,

i dessota els taulons arraulir-se el preu fet de l’angoixa;

sota els flandes

i els melis,

sota els cedres sagrats.

Quan els mossos d’esquadra espiaven la nit

i la volta del cel era una foradada

sense llums als vagons:

i he fet un foc d’estelles dins la gola del llop.

Vosaltres no sabeu

què és

guardar fusta al moll:

però totes les mans de tots els trinxeraires

com una farandola

feien un jurament al redós del meu foc.

I era com un miracle

que estirava les mans que eren balbes.

I en la boira es perdia el trepig.

Vosaltres no sabeu

què és

guardar fustes al moll.

Ni sabeu l’oració dels fanals dels vaixells

—que són de tants colors

com la mar sota el sol:

que no li calen veles.





MADRIGAL


Plovia a la vinya

i el raïm madur

de l’aigua es polia i era negre i dur:

quan el sol sortia

dos gotims diria que eren els teus ulls.





JUNY


Per Sant Joan, amiga, te’n faria retret

si és cas que no venies al festeig que tindrem.

Cada noia fadrina demanarà un promès,

l’alfàbrega i la ruda voldran llum dels estels.

Sentiràs com s’esberlen de claror els fanalets.

Farem focs d’artifici com no es veu en els cels

perquè caiguin estrelles

i en bombes de paper

pugin de nou enlaire enduent-se’n els precs

—i el teu

si t’atrevies

que és un prec que conec.

Tu els clavells regaries. Jo et robaria un bes.





MINVANT


La lluna vídua alegre

per no dir que ha perduda la nit

s’ha quedat passejant fins migdia

—mig partida però

que un ocell li somreia—

i tan pàl·lida i trista

que ensenyava el neguit

i una son que la colga d’un fil

d’un fil prim

que amb el sol es desfeia.





NOVEL·LA


I

Tenia tant que era pubilla,

pro el seu esguard era més bell.

Tenia tant que cada dia

la pretenia un nou hereu:

tenia tant

que fins tenia

l’amor meu.

—

Oh, l’amor meu que no es partia

i ara el colpia un nou agrat!

Era més pres si més fugia—

qui sap el cor quant pot donar:

no hi ha sentit com la follia

d’estimar.

—

Tal com el nàuxer qui es desvia

perquè ha perdut l’estoig dels vents

i és a una estrella que es confia

—més a la sort que no a la ment—

així era jo vora l’amiga

de turment.

—

I era el meu plant com mai seria

si un altre amor no el pren encar;

i d’aquest plant es captenia

com cap hereu mai no ho dirà;

érem tots dos dintre la via

del pecâ.

II

Que m’enamora una fadrina,

des del cabell fins al turmell,

i en cada pas, perquè és altiva,

i duu a la sina dos estels.

I al joc d’amor tota s’afina

que s’hi perd.

—

Que m’enamora quan es dóna

sabent que en joc tot ho perdrà;

un vers i un bes ja l’eixamora,

pro una abraçada més que mai.

D’haver dit sí

que m’enamora

son esglai.

III

Santa Madona de la Guarda:

com són al Port vostres vaixells,

guardeu l’afany de ma estimada

i el meu voler, que s’hi deleix.

Si ens separaven l’un de l’altre,

no ens deixeu.

—

Tota la terra de Provença

sabrà son plor

i el meu dolor:

Santa Madona de Marsella

cada vaixell s’enduu mon cor.

Si l’atrapeu

feu del cor d’Ella

ma presó.

—

Lladre d’amor, quin dol prenia

que ara el desterro em fa tant mal:

era poncella, era pubilla,

era fadrina sense igual.

Lladre d’amor

tota ma vida

se n’hi va.





BALLET


a Josep Mompou

El sol

traint la sesta

folga amb el rostre encès la cortina adormida.

—

Així com una anguila quan és presa

s’esmuny la meva amada a ma follia:

—però el seu llavi és vermell

com el llum que duu el tren

i el banderol

i el disc

i el senyal de la via:

així com una anguila quan és presa

son cabell

com l’instint

cau damunt la carn viva.

—

Oh, quin pler una gota de sang

viatgera del coll a la sina.

Així com una anguila quan és presa

es caragola

de cop

la cortina.





ARQUER D’AMOR


Si et veia la sina

veia dos fitons;

oh, deixa’m, amiga,

que provi el meu pols.

Si un pit et sagnava,

beuria ta sang;

si et sagnava l’altre,

amb les dues mans.

Obre ben bé els braços

i acluca bé els ulls:

si la carn no es bada

la vida s’esmuny.

Quan sentis ma boca

aguanta l’alè—

t’estremiràs tota,

i és quan jo et pendré.

Amiga, la vida

és una cançó;

jo canto ta sina,

arqueret d’amor.





L’OFICI QUE MÉS M’AGRADA


a Jordi López-Batllori

Hi ha oficis que són bons perquè són de bon viure,

mireu l’ésser fuster:

—serra que serraràs

i els taulons fan a miques,

i de cada suada deu finestres ja han tret.

Gronxada d’encenalls, et munten una taula;

si ho vols, d’una nouera te’n faran un cobert.

I caminen de pla—

damunt les serradures de color de mantega.

I els manyans oh, els manyans!

de picar mai no es cansen:

pica que picaràs i s’embruten els dits;

però fan unes reixes i uns balcons que m’encanten

i els galls de les teulades

que vigilen de nits.

I són homes cepats

com els qui més treballin.

I al dic? oh, els calafats!

tot el Port se n’enjoia

car piquen amb ressò

i es diu si neix un peix a cada cop que donen

—un peix cua daurada, blau d’escata pertot.

Penjats de la coberta tot el vaixell enronden:

veiéssiu les gavines

com els duen claror.

I encara hi ha un ofici

que és ofici de festa el pintor de parets:

si no canten abans, no et fan una sanefa,

si la cançó és molt bella deixen el pis més fresc:

un pis que hom veu al sostre

que el feien i cantaven:

tots porten bata llarga

de colors a pleret.

I encara més

si us deia l’ofici de paleta:

de paleta que en sap

i basteix aixoplucs.

El mateix fan un porxo com una xemeneia

—si ho volen

sense escales

pugen al capdamunt;

fan també balconades que hom veu la mar de lluny

—els finestrals que esguarden tota la serralada,

i els capitells

i els sòcols

i les voltes de punt.

Van en cos de camisa com gent desenfeinada!

Oh, les cases que aixequen d’un tancar i obrir d’ulls.





EPITALAMI D’UNES NOCES DE MAIG


a M. A. Espinal

Amic, quin trot galant

si aquesta nit avances la nit de Sant Joan—

la nit de Sant Joan que és nit de meravella,

i és damunt cada bes que neixen les estrelles.

Digue-li al teu amor l’enveja que li hauran altres donzelles

i eixuga-li aquell crit mica de plor,

que és en la noia verge quan el seu cos floreix una rosella.

I para compte al goig del seu desmai.

Que Cupidell us furti

i no pugueu vestir-vos si feu curta l’empresa.





LA MEVA AMIGA COM UN VAIXELL BLANC


Aquella verge vinclada als meus braços

tota es donava però ha fet un gran crit.

—Oh, amat, no temis! —em deia

ajocant-se:

—No hi ha a la terra cap glavi més fi.

Cerca pel món que no en trobaràs d’altra

que et faci ofrena d’un amor tan pur.

No em deixis, no, que el teu bes m’amanyaga:

com ho faria si era sense tu?—

I ara s’alçava i jo la vestia

i els seus cabells destrenava pel coll.

La carn, flotant al mossec de la vida,

s’enorgullia de la comunió.

—Què més voldràs, si el meu cos que et guardava

ara ja és teu, i elevarà el teu cant?—

I amb els peus nus, de puntetes, mirant-me:

—Quan corris món, el meu nom què et dirà?—

A cada mot més la veu endolcia,

i jo era alhora l’heroi i l’esclau:

—No et deixaré

et diré el nom d’amiga.

La meva amiga: com un vaixell blanc.

I encar de nou la prenia en mos braços

—ja era el seu ventre més alt i més fort.

I a cada pit un vermell:

dues brases

com la punxada del llavi i del cor.





PESOMBRE


Lluny de ciutat, quin repòs

—i quina ànsia—

a mitja nit em desperta un soroll:

dormo tan prim que el cloquer, que ara canta,

em fa l’efecte que crida a tothom.

Fins a dir dotze cada campanada

deixa un ressò que anuncia un retorn.

Per què serà que la gent no s’afanya

i encar no es lleva, si comença el jorn?

En el silenci el capçal m’afalaga—

veig una estrella i milers en redós;

però en veig sols una perquè aquesta em guaita,

i el capçal i ella em tornen la son.

En somniar, a ciutat faig entrada

a mitja nit

i ara escolto un fox-trot.





ARA NO ES FA PRO JO ENCARA HO FARIA


a Joan Merli

Ara no es fa pro jo encara ho faria:

una galera armaria de nits

o un galió

amb les veles més fines,

i amb cent pirates com la meva sort.

No pregunteu quines mars fendiríem

—foren aquelles on calgués valor.

Ara no es fa pro jo encara ho faria:

ells foren lladres de l’argent i l’or

i foren lladres si perles hi havien

—jo robaria només per amor.

Fos amb engany

si de grat no venien,

jo robaria les noies dels Ports.

I encar sóc cert de trobar una illa

on les penyores pogués amagar

i fer pagar les més belles estrenes

de les donzelles sota el meu capçal.

Al pler del vent, desplegades les veles,

voldria ésse’ el més brau capità.

Ara no es fa pro jo encara ho faria

—si d’un amor sofrís el desengany—:

lligar l’atzar de la mar a ma vida

i anar tan lluny que no pogués tornar.

Oh, si el vaixell duia el nom de l’amiga

—de tant d’enyor llanguiria la mar.





VILETA D’ARLES DIUMENGE A LA TARDA


Vileta d’Arles diumenge a la tarda

—tot de padrines amb còfies de neu—

sota el cloquer immortal que s’aguanta

canta el mainatge cançons d’altre temps.

A cada porta és escrit: serenada,

amb guix tan blanc com la calç de bell fresc.

I una fadrina que passa us esguarda,

i ja sou d’Arles, perquè en sou corprès.

Una fadrina

i un’ altra i un’ altra;

vileta d’Arles, que guarnida que ets!

Els teus minyons que a la guerra marxaven

sols tornarien per fer de promès.

I una velleta que puja a l’església

i un estranger sempre bocabadat;

tota la plaça amb banderols de festa

i un xocolata com no n’heu tastat.





PROVERBI


Així la rosa enduta pel torrent,

així l’espurna de mimosa al vent

la teva vida, sota el firmament.





BATZEC


a Joan Garriga Manich

o! aquell encavallar-se

la cadena del pou



i l’esglai del despendre’s

—la Carme

de treure aigua

va tenir una nena amb el llavi partit





POEMES ESPARSOS





NOTA EDITORIAL


Joan Salvat-Papasseit no va publicar gaires poemes que no recollís després en algun dels seus llibres: tot just nou en català i sis en castellà.

Entre els poemes en català no hi compto la traducció de Max Jacob que d’ençà de l’edició de Joaquim Molas (Poesies. Barcelona: Ariel, 1978) s’hi sol afegir per fer gruix, ni un apòcrif que Jaume Vallcorba va «descobrir» el 1981 i que després es va incorporar erròniament al corpus diguem-ne canònic. Sí que hi incloc, en canvi, un poema en prosa i una prosa mètrica que no hi solen figurar; i una altra peça que se sol donar en forma versificada la dono en la versió primera, que és en prosa mètrica. El poema en prosa («…a la mateixa mort li ha calgut la vilesa de l’engany») és escrit a la memòria de Joaquim Folguera, mort el 23 de febrer del 1919 (tres mesos després que Guillaume Apollinaire); al número d’Un Enemic del Poble en què el va publicar (sense firmar-lo), Salvat el va disposar, en versals d’inscripció funerària, al centre de la primera plana, tota ella un homenatge a Folguera (conté també un retrat firmat per Barradas i tres cal·ligrames del poeta mort). Pel que fa a les dues proses mètriques, Salvat les va disposar (també sense firmar-les) a l’inici dels dos números del full Proa que va publicar el 1921, a sota mateix de la capçalera; «Ni nosaltres esclaus, ni ells guarits per nosaltres» encadena trenta hexasíl·labs (incloent-hi els dos del títol), i «Cançó futura» encadena vint-i-nou tetrasíl·labs (comptant-hi, també, el del títol). Aquest segon poema es va titular únicament «Cançó» i va adoptar una forma versificada quan va aparèixer a L’Estat Català, el 1923; reprodueixo també aquesta forma, que Joaquim Molas desconeixia quan va fer la seva proposta de disposició dels versos del poema a l’articlet «Sobre la “Cançó futura” de Salvat-Papasseit» (Els Marges, núm. 10, maig 1974, p. 105-107).

El poema «Quan sóc a casa» va aparèixer al calendari de La Mainada, la revista en què Salvat acabava de publicar (de juny a novembre del 1921) les vuit proses d’Els nens de la meva escala; la idea de compondre’l tot en majúscules (aquí, versaletes) devia tenir a veure amb la destinació infantil de la publicació. Allà, el primer vers és hipermètric: s’hi llegeix «De tot petit que no me’n recordo gens»; com va observar Tomàs Garcés en un article recollit al seu Sobre Salvat-Papasseit i altres escrits (Barcelona: Selecta, 1972), hi sobra el «que», probablement per errada de composició. Com també van fer Joaquim Molas i Carme Arenas a les seves edicions de la poesia completa de Salvat-Papasseit (Ariel, 1978, i Galàxia Gutenberg, 2006), suprimeixo la partícula.

El poema «Les gorges» (el títol es refereix a les gorges del riu Cadí) va sortir el 1954 a la revista Pont Blau, a Mèxic, amb un encapçalament que deia «Poema inèdit fins ara» i amb la firma de Joan Salvat-Papasseit al peu. Ningú, que jo sàpiga, no ha posat mai en qüestió l’autoria del poema ni la datació que hi consta (26 d’agost del 1923, Vernet-les-Bains), però el cert és que no sabem qui el conservava al cap de trenta anys de la mort de Salvat, ni on ni quan el va trobar o de quina manera el va obtenir, ni per què ni com el va fer arribar a la revista. Pròpiament, per tant, es tracta d’un poema atribuït i no d’un poema d’autoria verificada. Sospito que en la transmissió o en la mateixa impressió es devia modificar la presentació formal dels versos i la rectifico mínimament: a Pont Blau només estan entrats els hemistiquis «i la remor» i «els ulls al cel», i jo n’entro dos més («Esclava a Espanya» i «També a França») per no dissimular que es tracta d’una seqüència de vuit octosíl·labs, quatre dels quals escalonats.

En relació amb els primers cinc poemes en castellà, que van aparèixer a la revista madrilenya Grecia entre el juliol i el setembre del 1920, val la pena tenir present una carta a Joaquim Torres-Garcia, que ja era a Nova York, datada aquell 18 de juliol. Feia dos anys que Salvat-Papasseit havia publicat els Poemes en ondes hertzianes i més d’un que havia deixat de treure números d’Un Enemic del Poble, i a les revistes catalanes no trobava sortida per a les seves noves composicions. En la carta al seu amic pintor se’n queixa, i li explica que ha escrit alguns poemes en llengua castellana, que n’està content i que van sortint a la revista Grecia; acaba dient que li ronda pel cap la idea de fer cinc poemes més per publicar, en castellà, «un tomo igual als meus Poemes en ondes hertzianes». El projecte no va quallar, i Salvat va sortir del pou (el 1921 és l’any del seu nou full periòdic, Proa, i de L’irradiador del Port, i les gavines): això fa pensar que no devia escriure més en castellà, i que per tant el sisè poema, «Historia sin interés», que va sortir el 1922 en una altra revista madrilenya, podria haver sigut producte d’aquell mateix impuls transitori del 1920. Ferran Aisa i Mei Vidal, a L’incendiari de mots: Cartes inèdites, articles i poemes esparsos (Tarragona: Lo Diable Gros, 1919), van ser els primers a aplegar el conjunt d’aquests sis poemes castellans, enmig d’altres materials que aquí no ens cal tenir en compte perquè no són poemes originals sinó textos d’altri o simples traduccions.

JORDI CORNUDELLA





NOU POEMES CATALANS

MÉS UN D’ATRIBUÏT PÒSTUMAMENT





AMADA, AMADA


Com te veig

sense veure’t ni tenir-te al davant!

Ara mateix,

m’apar com si corressis.

Vers la meva cabana d’il·lusions.

Amada,

vas lleugera de roba.

I, en corrent,

tos pits saltironegen en son si.

Aprés bojament rius

—en adonar-te’n—,

talment com una nena enjogassada.

A prop de la cabana has arribat,

amada.

I dolçament m’esguardes.

Per què acotes el cap, avergonyida?

Amada,

jo ara et vull fecundar:

Perquè un infant alletis.

—Que sigui com un déu.

I els homes beneeixin

els teus sins

i el teu córrer.

Un Enemic del Poble, núm. 10 (gener 1918), p. 2.





MISSENYORA LA MORT,


ha volgut visitar-me

dins les quatre parets de ma cambra tancada.

Vestia-la una túnica vermella,

i sense soroll d’ossos s’arrossegava

impúdica en son pler.

Missenyora la Mort,

tenia els ulls d’instant.

L’instant que pot occir-me

i pot enamorar-me:

perquè sóc delitós de calenta fretura.

Son rostre fit al meu.

Pro jo ja l’esguardava

perquè s’avergonyís de ses passions,

car m’era el patiment per ma obra d’esperit.

Missenyora la Mort

m’ha fet una ganyota de menyspreu,

i mercè d’esvair-se

de les quatre parets.

La Columna de Foc, núm. 5 (febrer 1919), p. 2.





ÉS TOT FOSC I JO AL LLIT,


i em rosega el pit

una bèstia avara.

Sorolla la nit

i jo en tinc neguit.

Bressol d’atzavara

diria el meu jaç:

suara m’amara,

suara em deix las.

La Columna de Foc, núm. 5 (febrer 1919), p. 2





… A LA MATEIXA MORT LI HA CALGUT LA VILESA DE L’ENGANY:—CHARLOT, ANOMENAT PER ELL GŒTHE DEL FILM, DE LA PANTALLA ESTANT VEGÉ QUE EMMALALTIA. LA GRIPPE ENTRÀ EN EL CINE DISFRESSADA D’HEROI—VOL DIR D’HOME QUI ES VENÇ A SI MATEIX. (CAVALLER ALTIU, JOAQUIM FOLGUERA HAVIA VOLGUT QUE LA SEVA PERMANENT REVERÈNCIA FOS NOMÉS A LA PRÒPIA ETERNITAT.)—DE SUARA ÉS EN LA PAU DEL MAGNÍFIC GUILLAUME APOLLINAIRE.

Un Enemic del Poble, núm. 16 (març 1919), p. 1.





CANÇÓ DE L’AMOR EFÍMERA


a l’Enric Casanovas

O bella inconeguda passatgera del tram

qui tens un posat i un esguard ple de sol;

qui mostres una sina cobertora de dol

i et vesteixes, discreta, la bruseta d’estam.

O bella inconeguda qui ets menuda i audaç

i que sense companya t’arrisques a la platja;

i no tems l’escomesa del fillol qui s’assatja

al domeny de les ones, i te’n prega el teu braç.

O bella inconeguda qui en sentir la malícia

de les ullades frèvoles, tota t’has commogut…

tancades les oïdes a mots que el vent s’ha endut,

bo i sospirant potser pel goig d’una carícia.

O bella inconeguda, del tram t’he vist baixâ;

—i avui t’he somniada, i et somniaré demà.

El Dia, 21 febrer 1920, p. 6.





EL BELL ASSOLIMENT


a Na Teresa Carner

He conegut l’amic en el temps de l’angoixa

i d’això el goig que en ve.

No he conegut l’amiga:

he conegut l’esposa, que és florir de roser.

La mare he coneguda qui fent randa de penes

ens ha aconseguit grans;

i un lleu record del pare

qui—cercant, viatger, la Fortuna—em deixava en tresor un germà.

Darrerament encara, un tros de mi mateix, o meravella!

com jo d’altri só un tros:

la joliua filleta,

a qui amb cançons adormo i amb deures vetllo el son.

El Dia, 10 abril 1920, p. 4.





NI NOSALTRES ESCLAUS, NI ELLS GUARITS PER NOSALTRES


No de flors… ni d’estrelles! Per ben peixats que fóssim, i la taula parada, amb el vi sempre en fresc i el sobretaula amb ell com un deliqui ric i com una magrana desgranada en robins per la claror del veire, no voldríem cadenes. Enllà l’Espanya seca la «chumbera» invisible, algú les ha volgudes i àdhuc les ha cridades. Quina vida vidassa, les cadenes de punxes de figueres de moro. L’ànima de l’estepa camina famolenca demanant un refugi. No li féssim pas cas: que planti i creixi arbres…

Si tinguessin un arbre a cada vol de corb, ja foren lliberats. I nosaltres per ells, perquè no ens menjarien, com un cuc, a l’entranya.

Proa, núm. 0 (gener 1921), p. 1.





CANÇÓ FUTURA


Guerra la guerra, fem-nos soldats: serà la terra pels catalans. Gent de Castella, deixeu-nos pas! == Feu-vos enrera la host vilana. La mar és nostra! la branca ufana quan l’estol passa. La malvestat s’és feta eixorca si som triomfants: serà la terra pels catalans. == Duem estrella i penó barrat, guerra la guerra! L’ardit es bat per una engruna dolça de pau: si perd l’engruna vol llibertat. Serà la terra pels catalans. == Gent castellana, l’allau no us val!

Proa, núm. bis (desembre 1921), p. 1.

CANÇÓ

Guerra, la guerra, fem-nos soldats:

serà la terra pels catalans.

Gent de Castella, deixeu-nos pas.

Feu-vos enrera la host vilana.

La mar és nostra! la branca ufana

quan l’estol passa.

La malvestat s’és feta eixorca si som triomfants:

serà la terra pels catalans.

Duem estrella i penó barrat.

Guerra la guerra!

L’ardit es bat per una engruna dolça de pau:

si perd l’engruna, vol llibertat.

Serà la terra pels catalans.

Gent castellana, l’allau no us val!

L’Estat Català, núm. 9 (15 març 1923), p. 5.





QUAN SÓC A CASA


DE TOT PETIT NO ME’N RECORDO GENS,

PRO DIU LA MARE QUE ELS FILLS SE M’ASSEMBLEN;

LA MÉS GRANDETA FA IMATGES DE RES,

LA MÉS MENUDA ES RABEJA PER TERRA—

DIU QUE JO HO FEIA IGUAL QUE UN PORQUET.

LA MÉS GRANDETA TÉ TRES ANYS I MIG

I VOL LA LLUNA DINTRE EL SEU SENATXO;

LA MÉS MENUDA DEU MESOS JA EM RIU,

DIU PAPA I MAMA I MENJA AMB NOSALTROS—

NO US PENSEU ARA QUE LI DEM PA AMB VI.

AL BALLMANETES LES DUES HI SÓN,

LA MEVA FALDA NO ELS HI FACI GELOS;

SI L’EUCALIPTUS LLENÇA UN RAIG D’OLOR

DIU LA MÉS GRAN:—MIRA, UN ARBRE DE PEIXOS.

LA MÉS PETITA PER RE ARRENCA UN PLOR.

La Mainada. Calendari per a 1922 (1922), p. 62.





LES GORGES


A Sant Martí del Canigó

la veu ressona que us esglaia.

Diu: Catalunya!

i la remor

sempre contesta:

Esclava a Espanya.

Si prens coratge

els ulls al cel

i alces el braç—gest de venjança,

a Sant Martí sents una veu

i a cau d’orella:

També a França.

26 d’agost del 1923

Vernet-les-Bains

Pont Blau, núm. 26 (desembre 1954), p. 424.





SIS POEMES CASTELLANS





A TOMÀS GARCÉS


mi puerto es mi teatro de la guerra

todos mis gallardetes espasmos de victoria

y los erectos gánguiles mis consignas audaces

—

ahora os contaré un cuento

de cuando los vapores pintaban de banderas sus costados:

el barco petrolero toda la santa noche ha llameado al aire

de babor a estribor

las estrellas de fuego han cantado

sus danzas

y la bandera gualda y encarnada

ha ondeado borracha de alegría

—

cuando el sol ha nacido en la mullida plana se ha

rizado el cabello con el betún del agua artificial

—

sobre el cobalto-mar yo tengo por grumete las

5 puntas blancas

solitarias

Grecia: Revista decenal de literatura,

núm. 45 (1 juliol 1920), p. 8.





CANCIÓN DE GESTA


Dos metros de locura tricolor

y un blocao en la fiebre de la arena

un salacot que tiembla tras la curva palmera

y una hembra raída que gruñe una canción.

Cuando el zoco despierta chilla un jazz-band de incendio

las gumías son tan altas que ya penden del cielo.

El kaki de las tropas tiene el clor del polvo

que pisan las babuchas de los moros.

Grecia: Revista decenal de literatura,

núm. 47 (1 agost 1920), p. 4.





MADRIGAL


Gema de leche sobre la ubre policroma

de tu seno dormido

y cereza en almíbar tu pezón.

Tu cabellera al sol

alambre-rojo

Sobre el puente de hierro que pasaste desnuda

los roblados saltaron

como miembros quemantes.

AHORA TODAS LAS VÍRGENES QUIEREN

PASAR EL PUENTE

Grecia: Revista decenal de literatura,

núm. 47 (1 agost 1920), p. 4.





AUTOBIOGRAFÍA


A Isaac del Vando-Villar

todo el poema hirsuto de mi vida

en la bobina loca rotativa

1/2 000.000 de hombres

conocerán mi nombre

(el cronógrafo cuenta mis latidos:

los roldes del dinógrafo intrigan para mí)

el fotógrafo ha dicho mi retrato que es la rosa

iriscente de los vientos

y el propulsor insiste:

llevarás tus conquistas

como a un tigre real sobre tu espalda

—YO PIDO PARA AMANTE LA HÉLICE-TURGENTEHIDRO-AVIÓN

23-7-1920

Grecia: Revista decenal de literatura,

núm. 48 (1 setembre 1920), p. 6.





RAPSODIA MARINERA


al Apeles Llargués

La luna estaba encinta

yo la he visto parir

oíd:

El barco ballenero (20 velas en danza)

ha llegado al confín—entre el cielo y el mar

La luna va a parir

Buen presente ha traído (cachalote salado

contando 21 dientes—para halo a presumir

después del buen parir)

Las olas ahora mecen (pez-luna va a nacer)

en la humida verdor—las 2 cara de plata

Ya no está en el parir

oíd:

Recién nacido llora (colgado en el bauprés)

buen fanal adquirido—que alumbra hasta artimón

JAMÁS LA LUNA LLENA ANDUVO

POR EL MUNDO TAN RELLENA

DE AMOR

Grecia: Revista decenal de literatura,

núm. 49 (15 setembre 1920), p. 15.





HISTORIA SIN INTERÉS


el reloj cadmio de la Bolsa ha quedado disuelto en el frío del aire y en la lluvia plateada serpentina

dentro de la fachada los contables lunáticos han tanteado el suelo

(se han perdido 3 horas de la esfera y los orondos dó lares han subido 3 veces la tarima castrada por los ceros)

el hombre del sombrero de 2 picos ha escondido un minuto en su serviette negra y ha gritado después:



el minuto robado ha vuelto a aparecer y ha empezado la rumba de los millones ebrios

la multitud de stylos y de lápices-tinta han librado batalla: LO HACEMO S MOVER TODO

YO ENTRO CON MI «HORSE POWER» EN LA BOLSA

Tableros, núm. 4 (28 febrer 1922), p. 7.





NOTA SUPLEMENTÀRIA





SOBRE ELS POEMES ATRIBUÏTS

Al núm. 4 de la revista Quaderns Crema (febrer 1981), Jaume VallcorbaPlana va recuperar «4 poemes desconeguts de J. Salvat-Papasseit»; tres eren en castellà i procedien dels pocs números de la revista Grecia que Vallcorba va poder consultar (en altres números n’hi van sortir dos més); l’altre era en català. Deia Vallcorba: «El quart poema que apareix en aquesta col·lecció, el redactat en català, m’aparegué en una estranya plaquette anomenada Pastitxos lírics, de la qual tot el que se sap és que va ser editada per unes estranyes “Edicions del Poble Nou”. A la plaquette, s’hi troben textos de J. Carner, López-Picó, Guerau de Liost, Sagarra, Lleonart, Salvat-Papasseit, J. M. Junoy i Sebastià Sánchez-Juan. El peu d’impremta em fa suposar que l’editor fou aquest darrer poeta». No sé ben bé quina «estranya plaquette» va veure Vallcorba, però Poble Nou era una revista normal i corrent (de barri, això sí) que va treure una setantena llarga de números entre el desembre del 1924 i el juny del 1928. En un d’aquests números, el 51 (13 de març del 1927), es van publicar els «Pastitxos lírics» a què es referia Vallcorba: ocupen la doble pàgina central del número (p. 10-11), emmarcats dins d’una orla rectangular; cadascun dels vuit poemets que formen el conjunt (sis de quatre versos, un de tres i un de cinc) el precedeix el cognom o el pseudònim d’un dels autors esmentats. El que és realment estrany és que Vallcorba no s’adonés del que és obvi, perquè el títol ho proclama obertament: que es tracta de vuit pastixos, és a dir d’imitacions de l’estil de vuit poetes no escrites per ells sinó confegides per algú altre a tall de paròdia. Al seu dia, el joc no va crear cap malentès i va tenir molt bona acollida; al número d’abril de la Revista de Catalunya, al seu «Sagitari» anònim, Armand Obiols va escriure: «En una revista de barriada, Poble Nou, trobem uns “à la manière de…” dels nostres primers poetes. Só n els millors intents que coneixem en aquest gènere, mé s exigent, tanmateix, del que hom pogués imaginar-se. L’autor—poeta indubtablement—, si ha pogut amagar el nom, no ha gens amagat la traç a. Acusen una excepcional sensibilitat, i un sentit d’assimilació ex traor dinari»; a continuació, reproduïa quatre de les contrafaccions (les millors, a parer d’ell) i una era l’apòcrif de Salvat-Papasseit. Altres periòdics se’n van fer ressò i van reproduir en tot o en part els poemets, i la mateixa revista Poble Nou (núm. 55, 15 de maig del 1927) va decidir revelar que l’autor dels «Pastitxos lírics» era efectivament, com s’havia rumorejat, Sebastià Sánchez-Juan. Potser llavors algú va reproduir aquella doble pàgina de la revista en forma de plaquette, amb el peu d’impremta que va veure Vallcorba. Vés a saber.

El mal de tot plegat és que de resultes de la relliscada de Jaume VallcorbaPlana es van incorporar al corpus salvatià aquests tres versos de Sebastià Sánchez-Juan, retolats amb el nom «Salvat-Papasseit» en una petita sèrie de pastitxos del 1927:[1]

He vist el noi del cèrcol que ja és un pou de ciència,

juga amb la O—o, o!…—

cau i cull una flor.



Carme Arenas va recollir l’apòcrif com si fos autènticament de Salvat a la seva edició de l’obra completa, Poesia i prosa (Barcelona: Galàxia Gutenberg-Cercle de Lectors, 2006), i van fer el mateix Ferran Aisa i Mei Vidal al seu recull de cartes inèdites, articles i poemes esparsos L’incendiari de mots (Tarragona: Lo Diable Gros, 2018).

Una altra mena de problema d’atribució el susciten les col·laboracions de Salvat-Papasseit a la revista L’Estat Català. El primer a donar notícia que Salvat havia col·laborat en la publicació quinzenal que dirigia Francesc Macià (vint números entre el 15 de novembre del 1922 i el 5 de setembre del 1923) va ser Joan Crexell a l’article «Salvat-Papasseit, col·laborador de L’Estat Català», aparegut a Serra d’Or el febrer del 1978 (núm. 221, p. 41-43); Crexell hi va editar vuit poemes anònims atribuint-los a Salvat. El fet és que el nom de Salvat figura al núm. 1 de L’Estat Català en una llista de futurs col·laboradors però no es torna a imprimir mai a la revista perquè la immensa majoria de textos hi van sense firma (comprensiblement, vist el caràcter subversiu de la publicació). Però de textos d’ell n’hi ha uns quants, i no costen de reconèixer perquè quan van sortir-hi ja eren coneguts. Al núm. 2 es reprodueix la «Divisa» que tanca (just abans de la «Pregària» final) La gesta dels estels, el llibre que Salvat acabava de publicar feia un parell de setmanes. Al núm. 3, amb el títol «Per Catalunya», es publica l’última estrofa del poema «El somni», de Les conspiracions, el llibre que havia sortit feia onze mesos. Al núm. 4 apareix l’altra «Divisa» de La gesta dels estels, la que obre el volum. I, al núm. 5, una altra «Divisa» que no havia aparegut mai abans: i és aquí on comença el problema. ¿És o no és de Salvat-Papasseit, aquest poema? En els números següents, la qüestió es torna a plantejar, i es complica amb el fet que, a partir del núm. 7, «Divisa» es converteix en el títol de la secció on solen aparèixer els poemes curts a L’Estat Català. En aquesta secció s’imprimeixen tres estrofes més del poema «El somni» (números 7, 11 i 12) i la «Cançó» (ara versificada) que Salvat havia publicat el gener del 1921 (en prosa) al seu full Proa amb el títol «Cançó futura» (núm. 9). A partir del núm. 16, el problema des apareix perquè els textos de la secció «Divisa» van firmats: són del Dr. Martí Julià (núm. 16), de Francesc Macià (núm. 17) i de Joan Maragall (núm. 18); i al núm. 20 (al 19 no hi ha secció «Divisa») s’hi imprimeix, sense firma, la cèlebre estrofa que canten l’avi i el nét que caven tombes a «El fossar de les Moreres» de Pitarra. Crexell va optar per atribuir a Salvat-Papasseit totes les contribucions no firmades a la secció «Divisa» de L’Estat Català, i també dos poemes que no formen part d’aquesta secció («La bandera», al núm. 6, i «L’esclau», al núm. 13); en va descartar un de sol («El crit de la Pàtria», al núm. 17) perquè no li recordava l’estil de Salvat. A L’incendiari de mots, Ferran Aisa i Mei Vidal segueixen el mateix criteri; ells ni tan sols exclouen «El crit de la Pàtria». Que aquest criteri diguem-ne d’atribució massiva no és bo ho demostra rotundament el fet que tres de les «Divises» de L’Estat Català que Crexell primer i Aisa i Vidal després editen com si fossin de Salvat-Papasseit (les que van aparèixer als números 13, 14 i 15) són en realitat estrofes d’un «Himne» de Vicenç Albert Ballester (datat l’11 de setembre del 1907, «any 193 del nostre esclavatge»), que és un poema esgarrifós i no té res a veure amb Salvat-Papasseit. Costa de creure que algú hagi pogut imaginar-se’l santificant la copa de l’odi i el rencor.

Com a Crexell, em sembla que la retòrica d’«El crit de la Pàtria» («Ressonarà ma veu com un clarí,/ com un clarí ressonarà feresta») no s’adiu gens amb Salvat-Papasseit, que d’altra banda no fa servir mai el terme pàtria en la seva poesia. A «La bandera» hi ha unes ensopegades de ritme en què Salvat no cau mai; el poema tampoc pot ser d’ell. I el que es titula «L’heroi» comença amb un vers («Sota l’alzina fronda») que imita expressament el primer de la «Cançó» arromançada de La gesta dels estels («Sota l’olivera fronda»); això ja fa pensar que no és un poema de Salvat, i la impressió es confirma amb rotunditat a la penúltima estrofa, que no pot ser de cap autèntic poeta («La sang que ’s vessa/ és el millor escrit/ sens tu, els savis de la terra/ no n’haurien reeixit»).[2] Els únics poemes que a parer meu podrien generar algun dubte raonable, si de cas, són la «Divisa» del núm. 5:

Sigui només de guerra el nostre crit

i el nostre cor s’encengui amb la senyera:

l’estel ens porti de dia i de nit

—el que reculi no trobi drecera.

I arrenglerats com legions en neguit:

ara és l’amada qui viu presonera!



i, a tot estirar, potser també «L’esclau», del núm. 13:

Vine, tirà, mira el gest de l’esclau

—el teu fuet no és prou dur ni el flagella.

Mira el seu gest. Trencarà els teus lligams

sota l’afront, i t’ajupirà a terra.

Quan l’abaties llençava un gran crit

i era el darrer, que un batec l’ofegava.

Sota el panteig veu la llum d’un matí:

cada foguera serà una venjança.

Cada foguera un coltell esmolat,

sota el seu crit el teu fuet una canya.



Cap d’aquests dos poemes no enriquiria l’obra de Salvat-Papasseit, i els podria haver escrit qualsevol poeta una mica competent, qui sap si amb ganes d’imitar Salvat en algun punt; però és cert que, a diferència dels altres poemes atribuïts, la lectura no permet descartar de pla la possibilitat que siguin d’ell. Ara: en contra d’atribuir-los-hi hi juga el fet que la majoria de col·laboracions literàries a la revista de Macià, i en especial els set fragments poètics i l’article que sabem segur que són de Salvat (els versos, als números 2, 3, 4, 7, 9, 11 i 12; l’article, al núm. 10), consistien en la reproducció de textos que ja s’havien difós prèviament en altres publicacions, i no pas en textos escrits expressament per a L’Estat Català. A parer meu, doncs, el més prudent és deixar-los de banda.

JORDI CORNUDELLA





JOAN SALVAT i PAPASSEIT (Barcelona, 16 de maig de 1894 - 7 d’agost de 1924) va ser un escriptor barceloní d’extracció humil, esperit rebel i altament autodidacta. Conegut com a poeta d’avantguarda, va tenir també una prolífica activitat com a redactor d’articles de crítica social en català i castellà simpatitzant amb els corrents anarquistes i socialistes de l’època. El seu estil enèrgic i impulsiu contrasta amb una vida d’obligada rutina i repòs deguts als problemes de salut. Va morir de tuberculosi als trenta anys, deixant una obra que durant dècades va ser poc coneguda.

A partir dels anys seixanta la seva figura va ser popularitzada sobretot gràcies a autors de la Nova Cançó que van posar música a alguns dels seus poemes. Avui dia és considerat un dels escriptors catalans clau del segle XX i el seu recull de poemes El poema de la rosa als llavis ha estat de lectura obligada a l’ensenyament secundari de Catalunya.





Notes


[1] Per acabar-ho d’adobar, a partir de la forma del penúltim pastitx, que ell va creure un poema autèntic de Junoy (i com a tal el va incloure a l’edició de l’Obra poètica d’aquest autor que va publicar el 1984 a Quaderns Crema), Vallcorba datava erròniament la plaquette el 1920, sense parar-se a pensar que llavors el seu presumpte editor, Sebastià Sánchez-Juan, només hauria tingut setze anys. [Torna]



[2] D’altra banda, el número de L’Estat Català en què «L’heroi» ocupa la secció «Divisa» ja conté una altra col·laboració de Salvat-Papasseit: l’article «Missió per Catalunya», recuperat d’Un Enemic del Poble. [Torna]





