Al juny del 1941, en plena Segona Guerra Mundial, les tropes del Tercer Reich marxen victorioses per tot Europa i no hi ha ningú capaç d’enfrontar-s’hi. Els avions anglesos que han de bombardejar Alemanya són destruïts per l’enemic que, sense que ningú s’ho expliqui, en coneix a la perfecció les rutes i destinacions. Se sospita que els alemanys disposen d’algun aparell mortífer.

L’Hermia Mount, una jove agent de l’MI6, prova de posar-se en contacte amb una organització de la Resistència que opera a la Dinamarca ocupada i amb la qual col·labora el seu company, el pilot Arne Olufsen.

Tots els indicis fan pensar que en alguna base alemanya s’amaga un sistema de radar molt més perfeccionat que l’anglès. En Harald, el germà de l’Arne, viatjarà fins a Gran Bretanya en un vell biplà per revelar aquesta informació vital.

Un relat de suspens genial, magistral i amb uns personatges carismàtics que reafirmen Ken Follett com a mestre indiscutible del gènere.





Ken Follett





L’últim vol




ePUB v1.0

Puck 15.07.20





Títol original: Hornet Flight

Ken Follett, 2002

Traducció: Lluís Delgado & Mar Albacar, 2003

Edició digital: Puck (v1.0)

ePUBCat base r1.3





Algunes coses que s’expliquen en aquest llibre

van passar realment.





PRÒLEG


Un home amb una cama de fusta avançava pel passadís d’un hospital.

Era un individu baix i vigorós, de complexió atlètica, d’uns trenta anys, amb un vestit llis de color gris cendra i sabates amb puntera negra. Caminava ràpidament, però es podia endevinar que era coix per la lleugera irregularitat de les seves passes: «tap-tap, tap-tap». Duia un gest sever fixat al rostre, com si el domi­nés un sentiment molt fort.

Va arribar al final del passadís i es va aturar al taulell de la infermera.

—El tinent de vol Hoare? —va demanar.

La infermera va alçar els ulls d’un llibre de registre. Era una noia bonica de cabells negres i tenia l’accent suau de County Cork.

—Suposo que deu ser un parent —va respondre amb un somriure amable.

El seu encant no va tenir cap efecte.

—Germà —va respondre el visitant—. Quin llit?

—El darrer, a l’esquerra.

Va girar sobre els talons i va avançar a grans passes al llarg del passadís fins al final del pavelló. En una cadira, al costat del llit, una silueta amb una bata marró seia d’esquena a l’habitació; mirava per la finestra, fumant.

El visitant va dubtar.

—Bart?

L’home de la cadira es va aixecar i es va tombar. Duia el cap embenat i el braç en cabestrell, però somreia. Era una versió més jove i més alta del visitant.

—Hola, Digby.

En Digby va abraçar el seu germà estrenyent-lo ben fort.

—Em pensava que havies mort —li va dir.

Es va posar a plorar.

—Pilotava un Withley —li va explicar en Bart.

L’Armstrong Withworth Withley era un bombarder pesant de cua llarga que quan volava feia la grotesca sensació que anava amb el morro baix. La primavera del 1941, de la flota total de set-centes unitats, el comandament de bombarders en tenia un centenar.

—Un Messerschmitt ens va disparar i ens va encertar diverses vegades —va continuar en Bart—. Però devia anar curt de combustible, perquè es va retirar sense acabar amb nosaltres. Vaig pensar que era el meu dia de sort. Aleshores vam començar a perdre altura. El Messerschmitt ens devia haver encertat als dos motors. Vam llançar a l’aigua tot el que no estava collat per reduir pes, però no hi va fer res i em vaig adonar que aniríem a petar de cap al mar del Nord.

En Digby seia a la vora del llit d’hospital, ara ja amb els ulls secs, mirant el rostre del seu germà, mentre visualitzava els mil metres d’altura en perspectiva que en Bart recordava.

—Vaig ordenar a la tripulació que llancessin al mar la compor­ta del darrere i que després es col·loquessin en posició d’amaratge forçós i que nedessin contra la mampara. —En Digby va recordar que el Withley tenia una tripulació de cinc persones—. Quan vam arribar a altitud zero, vaig empènyer la palanca de control tant com vaig poder per donar gas, però l’aparell va negar-se a recuperar la posició i vam anar a parar a l’aigua. Va ser un cop espantós. Jo vaig perdre el coneixement.

Eren germanastres amb vuit anys de diferència. La mare d’en Digby va morir quan ell tenia tretze anys i el seu pare es va casar amb una vídua que tenia un fill. Des del principi, en Digby va tenir cura del seu germà petit, protegint-lo dels cercabregues i ajudant-lo amb els deures. A tots dos els havien apassionat els avions i havien volgut ser pilots. En Digby va perdre la cama dreta en un accident de moto, va estudiar enginyeria i va introduir-se en el món del disseny aeronàutic; però en Bart va poder fer realitat el seu somni.

—Quan vaig recuperar el coneixement, vaig sentir olor de fum. L’aparell surava i l’ala d’estribord cremava. La nit era fosca com una gola de llop, però les flames em permetien veure-hi. Vaig avançar a quatre grapes pel fuselatge fins a trobar el paquet del bot pneumàtic. Vaig llançar-lo per l’escotilla i vaig saltar. Punyeta, que freda estava l’aigua!

La veu li sonava baixa i tranquil·la, però feia unes xuclades llargues a la cigarreta, duent el fum ben endins dels pulmons i expulsant-lo entre els llavis serrats amb força en un raig inacabable.

—Duia una armilla salvavides i vaig pujar a la superfície com un suro. El mar estava molt embravit i no parava d’anar amunt i avall com les calces d’una meuca, però era incapaç de pujar al bot. Per sort, el paquet del bot salvavides era just davant dels meus nassos. Vaig estirar el cordill i es va inflar. Però no tenia prou força als braços per sortir de l’aigua. No ho podia entendre; no em vaig adonar que tenia una espatlla i un canell dislocats, i tres costelles trencades i tota la pesca. O sigui que em vaig limitar a quedar-me allà, aguantant, morint-me de fred.

Hi va haver un temps, recordava en Digby, en què havia cregut que en Bart havia estat l’afortunat.

—Finalment, van aparèixer en Jones i en Croft. Havien estat aferrats a la cua fins que es va enfonsar. Cap dels dos no sabia nedar, però les armilles salvavides els van salvar i van aconseguir enfilar-se al bot i m’hi van pujar. —Va treure una altra cigarreta—. Mai més no vaig tornar a veure en Pickering. No sé què li va passar, però he de suposar que és al fons del mar.

Es va quedar en silenci. En Digby va notar que encara faltava un membre de la tripulació. Després d’una pausa, va dir:

—Què me’n dius, del cinquè home?

—En John Rowley, que s’encarregava d’apuntar les bombes, era viu. El vam sentir que cridava. Jo estava una mica marejat, però en Jones i en Croft van intentar remar en direcció a la veu. —Va moure el cap en un gest de desesperació—. No et pots imaginar com en va ser, de difícil. Les onades devien ser d’un metre d’alçada, les flames començaven a extingir-se i gairebé ja no ens hi vèiem, i el vent udolava com un maleït àngel dels inferns. En Jones cridava ben fort, té una veu molt potent. Tot seguit, en Rowley responia, després el bot enfilava una onada i baixava per la següent alhora que giravoltava, i, aleshores, quan tornava a respondre, semblava que la seva veu vingués de la banda oposada. No sé quanta estona va passar. En Rowley continuava cridant, però la seva veu s’anava afeblint a mesura que el fred l’envaïa. —El rostre d’en Bart es va encarcarar—. Va començar a dir coses patètiques, cridava Déu i la seva mare i totes aquestes bajanades. Finalment, no va dir res més.

En Digby va adonar-se que estava contenint la respiració, com si el mer so de l’aire entrant i sortint dels pulmons fos una intromissió en un record tan espantós.

—Ens van trobar poc després de l’alba, una patrulla destructora que anava en un submarí alemany. Van deixar anar un patruller i ens van remolcar. —En Bart va mirar per la finestra sense veure el paisatge verd de Hertfordshire, espectador d’un altre escenari, molt llunyà—. Òndia, això sí que és tenir sort —va comentar.

Van seure una estona en silenci, i aleshores en Bart va dir:

—Va anar bé, l’atac? Ningú no em diu res de quants van poder tornar a casa.

—Desastrós —va respondre en Digby.

—I el meu esquadró?

—El sergent Jenkins i la seva tripulació van tornar sans i estalvis. —En Digby es va treure un full de paper de la butxaca—. I també l’oficial d’aviació Arasaratnam. On va néixer?

—A Ceilan.

—I l’aparell del sergent Riley va rebre algun impacte, però va poder tornar.

—La sort de l’irlandès —va dir en Bart—, i la resta?

En Digby es va limitar a moure el cap.

—Però si en aquell atac van participar sis aparells del meu esquadró! —va protestar en Bart.

—Ho sé. Com el teu, dos avions més van ser abatuts. Aparentment, sense supervivents.

—Així doncs, en Creighton-Smith és mort. I en Billy Shaw. I…, ostres, Senyor. Va girar-se.

—Em sap greu.

En Bart va passar d’estar desesperat a enfurismat.

—No n’hi ha prou, que et sàpiga greu —va deixar anar—. Ens envien allà fora a morir!

—Ho sé.

—Per l’amor de Déu, Digby, tu formes part del refotut govern.

—Treballo per al president, sí.

A Churchill li agradava agafar persones de l’empresa privada per al govern, i en Digby, un gran dissenyador aeronàutic abans de la guerra, era un dels seus agents que es dedicaven a resoldre problemes.

—Aleshores, és tan culpa teva com de tota la resta. No hauries de perdre el temps fent visites als malalts. Fes el favor de fotre el camp i fer-hi alguna cosa.

—Ja hi estic fent alguna cosa —va respondre en Digby amb calma—. M’han assignat la tasca d’esbrinar per què passa tot això. En aquella incursió vam perdre el cinquanta per cent dels aparells.

—Punyeta, devia ser una traïció a les altes esferes. O algun imbècil de tinent general que va esbombar enmig del bar que l’endemà hi hauria un atac, mentre un cambrer nazi en prenia nota darrere els barrils de cervesa.

—És una possibilitat.

En Bart va sospirar.

—Em sap greu, Diggers —va dir, fent servir un renom de la infantesa—. No és culpa teva, només és que perdo els estreps.

—Parlant seriosament… tens alguna idea de per què n’abaten tants? Has volat en més de dotze missions. Què en penses?

En Bart semblava pensarós.

—Escolta, això dels espies no ho he dit per parlar. Quan arribem a Alemanya, ens estan esperant. Saben que hi hem d’arri­bar.

—Què t’ho fa pensar?

—Tenen els caces a l’aire, esperant-nos. Ja saps que per a les forces de defensa és molt difícil calcular el moment amb precisió. L’esquadró de caces ha d’emprendre el vol en el moment just; han de volar des del camp d’aviació fins a la zona on creuen que hauríem de ser, després cal que pugin per damunt del nostre sostre, i, un cop han fet tot això, cal que ens trobin a la llum de la lluna. Fa falta tant de temps per concloure el procés que hau­ríem de poder deixar anar la munició i escampar la boira abans que ens enxampessin. Però les coses no van així.

En Digby va assentir. L’experiència d’en Bart coincidia amb la d’altres pilots a qui havia interrogat. Estava a punt de dir-l’hi, quan en Bart va girar la vista i va somriure per damunt de l’espatlla d’en Digby. En Digby es va tombar i va veure un home negre vestit amb l’uniforme de cap d’esquadró. Com en Bart, era jove per al grau que tenia, i en Digby va suposar que havia rebut els ascensos automàtics que s’atorguen per experiència en combat: tinent de vol després de dotze sortides, cap d’esquadró després de quinze.

—Hola, Charles —va saludar en Bart.

—Ens tenies amoïnats, Bartlett. Com et trobes? —El nouvingut parlava amb accent del Carib i un lleu deix del parlar reposat d’Oxbridge.

—Podré viure, diuen.

Amb el tou del dit, en Charles va tocar el revers de la mà d’en Bart allà on sortia de dins la màniga. Era un gest estranyament afectuós, va pensar en Digby.

—Estic molt content de sentir-ho —va dir en Charles.

—Charles, et presento el meu germà Digby. Digby, en Charles Ford. Vam anar junts al Trinity fins que vam entrar a les forces aèries.

—Era l’única manera de no fer els exàmens —va explicar en Charles mentre encaixava amb en Digby.

—Com et tracten, els africans? —va preguntar en Bart.

En Charles va somriure i va explicar a en Digby:

—Hi ha un esquadró de Rhodèsia al nostre camp aeri. Pilots de primera classe, però els costa força tractar amb un oficial del meu color. Els diem «els africans», cosa que sembla enrabiar-los una mica. No entenc per què.

—Evidentment, no permets que això t’afecti gaire —va dir en Digby.

—Crec que amb paciència i una educació millor, finalment aconseguirem civilitzar aquesta gent, per més primitius que semblin ara. —En Charles va apartar la mirada i en Digby va notar una espurna de la ràbia que hi havia sota el bon humor.

—Li preguntava a en Bart per què creu que perdem tants bombarders —va explicar-li en Digby—. Què en penses, tu?

—Jo no vaig participar en aquesta incursió —va respondre en Charles—. Pel que diuen, vaig tenir sort de no anar-hi. Però d’altres operacions recents han anat força malament. Tinc la sensació que la Luftwaffe ens pot seguir entre els núvols. Em pregunto si podria ser que tinguessin alguna mena de dispositiu a bord que els permet localitzar-nos fins i tot quan no som visibles.

En Digby va moure el cap.

—Tots els avions enemics abatuts se sotmeten a una anàlisi escrupolosa i mai no hem vist res que s’assembli al que dius. Estem invertint molts esforços a desenvolupar aquesta mena de dispositiu i estic segur que l’enemic també, però encara trigarem molt a aconseguir-ho i estem força convençuts que són molt lluny dels nostres resultats. No crec que sigui això.

—Bé, això és el que sembla.

—Continuo pensant que hi ha espies —va observar en Bart.

—Interessant —va respondre en Digby—. He de tornar al Whitehall. Gràcies per donar-me la vostra opinió. És una ajuda a l’hora de parlar amb els de dalt de tot. —Va donar la mà a en Charles i va estrènyer l’espatlla sana d’en Bart—. Descansa i recupera’t.

—Diuen que tornaré a volar d’aquí a unes quantes setmanes.

—No et puc dir que em faci content.

Quan en Digby es va girar per marxar, en Charles el va aturar.

—Et puc preguntar una cosa? —va dir.

—I tant.

—En una incursió com aquesta, el cost que ens suposa substituir els aparells perduts deu ser superior al cost que li suposa a l’enemic reparar els danys que puguin causar les nostres bombes.

—Sens dubte.

—Aleshores… —En Charles va obrir els braços en un gest d’incomprensió—. Per què ho fem? Quin objectiu té bombardejar?

—Sí —va corroborar en Bart—, m’agradaria saber-ho.

—Què més hi podem fer? —va preguntar en Digby—. Els nazis controlen Europa: Àustria, Txecoslovàquia, Holanda, Bèlgica, França, Dinamarca, Noruega. Itàlia és aliada, Espanya n’és simpatitzant, Suècia és neutral, i tenen un pacte amb la Unió Soviètica. No disposem de forces militars al continent. No tenim cap altra manera de contraatacar.

—O sigui que som tot el que teniu —va assentir en Charles.

—Exactament —va dir en Digby—. Si s’aturen els bombardejos, la guerra s’acabarà… i Hitler haurà guanyat.

El primer ministre mirava El falcó maltès. Feia poc que havien habilitat una de les antigues cuines de la seu del Ministeri de la Marina com a cinema privat. Hi havia cinquanta o seixanta seients apelfats i un teló de vellut vermell, encara que normalment s’hi projectaven els enregistraments dels atacs aeris dels bombarders i s’hi visualitzava propaganda de guerra abans de fer-la pública.

Entrada la nit, un cop s’havien dictat tots els memoràndums, s’havien enviat els cablegrames, s’havien comentat els informes i s’havien signat les actes, quan estava massa amoïnat, enfurismat i tens per dormir, Churchill s’asseia en un dels grans seients situats a primera línia, reservats per als alts càrrecs, amb un got de conyac a la mà i es deixava captivar per la darrera meravella de Hollywood.

Quan en Digby va entrar a la sala, Humphrey Bogart explicava a Mary Astor que, quan maten el company d’un home, se suposa que aquest ha de fer-hi alguna cosa. L’aire estava embafat pel fum dels cigars. Churchill va assenyalar un seient. En Digby hi va seure i va mirar els darrers minuts de la pel·lícula. En el moment en què els crèdits van aparèixer per damunt de l’estàtua d’un falcó negre, en Digby va comunicar al seu cap que semblava que la Luftwaffe havia sabut per endavant el moment en què havia d’arribar la unitat de bombarders.

Quan en Digby va acabar de parlar, Churchill es va quedar mirant la pantalla durant uns segons, com si intentés esbrinar qui havia fet el paper d’en Bryan. Hi havia moments en què el primer ministre era un home molt agradable, amb un somriure atractiu i els ulls blaus i lluents, però aquella nit semblava que estigués enfonsat en la malenconia. Finalment, va preguntar:

—Què en pensa la RAF?

—Ells ho atribueixen a una formació de vol deficient. En teo­ria, si els bombarders avancessin en formació tancada, el seu armament hauria de cobrir tot el cel, de manera que qualsevol caça enemic que aparegués hauria de ser eliminat immediatament.

—I tu, què hi dius?

—Bestieses. El vol en formació no ha funcionat mai. Hi ha un factor nou que s’ha afegit a l’equació.

—Hi estic d’acord. Però què?

—El meu germà parla d’espies.

—Tots els espies que hem enxampat eren principiants; és clar que per això els vam enxampar. Podria ser que els competents s’hagin escapolit a través de la xarxa.

—Potser els alemanys han fet algun gran avenç tecnològic.

—El Servei Secret d’Intel·ligència m’informa que l’enemic està molt per darrere nostre en el desenvolupament del radar.

—Es refia de les seves valoracions?

—No.

Els llums del sostre es van encendre. Churchill portava un vestit d’etiqueta. Sempre anava molt empolainat, però tenia el rostre solcat pel cansament. De la butxaca de l’armilla es va treure un full doblegat de paper fi.

—Una prova —va dir mentre l’allargava a en Digby.

En Digby va estudiar el paper. Semblava que era la descodificació d’un missatge radiofònic de la Luftwaffe, en alemany i en anglès. Deia que la nova estratègia de la Luftwaffe de combat nocturn a cegues —Dunkle Nachtjagd— havia donat molt bons resultats, gràcies a la informació tan acurada que havia proporcionat Freya. En Digby va llegir el missatge en anglès i després en alemany. «Freya» no era una paraula pròpia de cap dels dos idiomes.

—Què vol dir, això? —va preguntar.

—Això és el que vull que esbrinis. —Churchill es va aixecar i es va col·locar bé la jaqueta arronsant les espatlles—. Vine amb mi —va dir. Mentre sortia va dir en veu alta—: Gràcies!

—Ha estat un plaer, senyor! —va respondre una veu des de la cabina de projecció.

Mentre avançaven per l’edifici, dos homes van afegir-se darrere seu: l’inspector Thompson, de Scotland Yard, i el guardaespatlles privat de Churchill. Van sortir al pati d’armes deixant enrere un equip que maniobrava amb un globus de barrera contra els bombardejos i van passar per una porta a la tanca de filferro espinós que donava al carrer. Londres estava a les fosques, però la lluna creixent els proporcionava prou claror per poder distingir el camí.

Van caminar uns quants metres l’un al costat de l’altre, davant la desfilada de la guàrdia muntada número u, a la porta Storey. Una bomba havia malmès la part posterior del número 10 de Downing Street, la residència tradicional del primer ministre, de manera que Churchill vivia a l’annex proper damunt de les sales del Consell de Guerra. L’entrada estava protegida per un mur a prova de bombes. El canó d’una metralladora sortia per un forat de la paret.

—Bona nit, senyor —va dir en Digby.

—Això no pot continuar així —va confessar Churchill—. A aquest ritme, la unitat de bombarders haurà desaparegut pels volts de Nadal. Necessito saber qui o què és Freya.

—Ho descobriré.

—Fes-ho tan ràpidament com puguis.

—Sí, senyor.

—Bona nit —va acomiadar-se el primer ministre, i va entrar a la casa.





PRIMERA PART





1


El darrer dia del mes de maig del 1944 es va veure un vehicle estrany recorrent els carrers de Morlunde, una ciutat de la costa occidental de Dinamarca.

Es tractava d’una motocicleta Nimbus amb sidecar de fabricació danesa. Era, per si mateixa, una visió poc freqüent, ja que no hi havia prou benzina per a ningú tret dels metges i la policia, i, per descomptat, les tropes alemanyes que ocupaven el país. Però aquella Nimbus havia estat modificada. El motor de benzina de quatre cilindres havia estat substituït per un motor de vapor extret d’una llanxa de riu abandonada. El seient del sidecar havia estat eliminat per encabir-hi una caldera, uns fogons i una xemeneia. El motor substitutiu tenia poca potència i la moto assolia una velocitat màxima de trenta-cinc quilòmetres per hora. En comptes del brunzit habitual del tub d’escapament d’una moto, només se sentia el delicat xiulet del vapor. La seva tranquil·litat tan misteriosa i el seu avanç lent atorgaven al vehicle un aire majestuós.

El selló l’ocupava en Harald Olufsen, un jove alt de divuit anys, pell clara i la cabellera rossa pentinada enrere des d’un front ample. Tenia l’aspecte d’un víking amb jaqueta d’escolar. Havia estalviat tot un any per comprar la Nimbus, que li havia costat sis-centes corones, i just l’endemà d’haver-la adquirit, els alemanys havien imposat les restriccions de benzina.

En Harald es va enrabiar. Quin dret hi tenien? Però l’havien ensenyat a actuar, i no pas a queixar-se.

Encara va trigar un altre any a modificar la moto; treballava durant les vacances escolars, combinant-s’ho amb el repàs per als exàmens d’accés a la universitat. Aquell dia, fora de l’internat per passar les vacances de Pasqua a casa, havia estat tot el matí memoritzant equacions de física i la tarda instal·lant les dents d’un tallagespa rovellat a la roda del darrere. Ara, amb la moto en un estat perfecte, es dirigia cap a un bar on esperava escoltar una mica de jazz i potser, fins i tot, conèixer algunes noies.

El jazz li agradava molt. Després de la física era la cosa més interessant que li havia passat mai. Els músics americans eren els millors, és clar, però fins i tot valia la pena escoltar els seus imitadors danesos. A vegades podies sentir bon jazz a Morlunde, potser perquè era un port internacional que rebia la visita de mariners d’arreu del món.

Però quan en Harald va arribar al Club Hot, al cor del districte del port, va veure que el local tenia les portes i les finestres tancades.

Es va quedar sorprès. Eren les vuit del vespre d’un dissabte i aquell era un dels punts més concorreguts de la ciutat. Hauria d’haver estat ple.

Mentre en Harald contemplava el silenciós edifici, un vianant es va aturar i es va quedar mirant el vehicle.

—Què és aquest artefacte?

—Una Nimbus amb motor de vapor. En sap res, d’aquest local?

—És meu. Quina mena de combustible fa servir la moto?

—Qualsevol cosa que cremi. Jo faig servir torba. Va assenyalar la pila que hi havia darrere del sidecar.

—Torba? —va riure l’home.

—Per què està tancat?

—Els nazis me’l van tancar.

—Per què? —va fer en Harald, desanimat.

—Per contractar músics negres.

En Harald no havia vist mai de la vida un músic negre de carn i ossos, però pels discos sabia que eren els millors.

—Els nazis són una colla de porcs ignorants —va saltar, enrabiat; li havien aixafat la nit.

El propietari del club va mirar carrer amunt i avall per assegurar-se que no ho havia sentit ningú. El poder vigent governava Dinamarca amb mà generosa, però, tot i així, hi havia poca gent que insultés els nazis obertament. Tanmateix, no hi havia ningú a la vista. Va girar els ulls cap a la motocicleta.

—Funciona?

—És clar que sí.

—Qui l’ha transformat?

—Jo mateix.

La diversió de l’home s’anava convertint en admiració.

—Quina traça.

—Gràcies. —En Harald va obrir l’aixeta que deixava passar el vapor al motor—. Em sap greu això del seu club.

—Espero que em deixaran tornar a obrir d’aquí a unes setmanetes. Però m’hauré de comprometre a contractar músics blancs.

—Jazz sense negres? —En Harald va moure el cap contra­riat—. És com expulsar els cuiners francesos dels restaurants. —Va alçar la bota del fre i la moto va començar a avançar len­tament.

Va pensar d’anar cap al centre de la ciutat, per veure si trobava algú conegut als cafès i bars del voltant de la plaça, però es­tava tan decebut amb allò del club de jazz que va decidir que sortir només serviria per deprimir-lo encara més. Aleshores es va dirigir cap al port.

El seu pare era pastor de l’església de Sande, una illeta que es trobava a uns tres quilòmetres de terra ferma. El petit transbordador que anava a l’illa i en tornava estava amarrat al moll, i s’hi va dirigir de dret. Estava ple de gent, la majoria coneguts. Hi havia una colla de pescadors molt animada que havien anat a veure un partit de futbol i després havien fet unes copes; dues dones adinerades amb barrets i guants, un poni i un cabriolé, i una pila de compres, i una família de cinc membres que havien anat a visitar parents a la ciutat. Una parella ben vestida que no va reconèixer devien anar segurament a sopar a l’hotel de l’illa, que tenia un restaurant de classe alta. La motocicleta va atreure l’interès de tothom i va haver de tornar a explicar com funcionava el motor de vapor.

En el darrer moment, hi va pujar un Ford sedan de fabricació alemanya. En Harald coneixia el cotxe: pertanyia a l’Axel Flemming, el propietari de l’hotel de l’illa. Els Flemming eren hostils a la família d’en Harald. L’Axel Flemming considerava que ell era el líder natural de la comunitat de Sande, una funció que el pastor Olufsen creia que li corresponia a ell, i les friccions entre els patriarques rivals s’havien estès a tots els altres membres de les famílies. En Harald es preguntava com s’ho havia fet en Flemming per aconseguir benzina per al cotxe. Però aleshores va pensar que, per als rics, tot era possible.

El mar estava picat i per l’oest el cel es veia cobert de núvols foscos. S’acostava una tempesta, però els pescadors van afirmar que ja serien a casa quan arribés. En Harald va treure un diari que havia agafat a la ciutat. Amb el títol Reality, era una publicació il·legal, impresa com a desafiament al poder vigent i que es repartia de franc. La policia danesa no havia intentat eliminar-la i els alemanys semblava que la consideraven amb menys que menyspreu. A Copenhaguen, la gent la llegia tranquil·lament als trens i als tramvies. Allà, la gent era més discreta, i en Harald la va doblegar per amagar-ne el nom mentre llegia un article sobre l’escassetat de mantega. Dinamarca produïa milions de quilos de mantega cada any, però ara la major part s’enviava a Alemanya i els danesos tenien problemes per aconseguir-ne. Era la mena d’història que no apareixia mai a la premsa legal censurada.

La silueta plana tan familiar de l’illa s’anava acostant. Feia uns dinou quilòmetres de llargada i un i mig d’amplada, i hi havia un poblet a cada extrem. Les casetes dels pescadors i l’església amb la casa rectoral formaven el poble vell a la punta sud. També a la punta sud, una escola de nàutica, que feia temps que estava abandonada, havia estat ocupada pels alemanys i en aquell moment servia de base militar. L’hotel i les cases més grans es trobaven a l’extrem nord. Enmig dels dos extrems, l’illa no tenia res més que dunes de sorra i matolls amb uns quants arbres i cap pujol, però tot al llarg de la costa hi havia una magnífica platja de setze quilòmetres.

En Harald va notar unes gotes de pluja a mesura que el transbordador s’acostava al dic, a l’extrem nord de Sande. El taxi de l’hotel, tirat per cavalls, esperava la parella ben vestida. Als pescadors els esperava la dona d’un d’ells, que conduïa un cavall amb un carro. En Harald va decidir creuar l’illa i anar fins a casa seva per la platja de sorra tan gruixuda i compacta que l’havien fet servir per celebrar-hi curses de velocitat de cotxes de carreres.

Estava a mig camí entre el dic i l’hotel quan es va quedar sense vapor.

Feia servir el dipòsit de benzina de la moto com a reserva d’aigua i en aquell moment es va adonar que no era prou gran. Hauria d’aconseguir un bidó de petroli de vint-i-dos litres i col·locar-lo al sidecar. Ara com ara, però, necessitava aigua per arribar a casa.

Només hi havia una casa a la vista, i, malauradament, era la de l’Axel Flemming. Malgrat la seva rivalitat, els Olufsen i els Flemming es parlaven: tots els membres de la família Flemming anaven a l’església cada diumenge i seien plegats a la primera fila. De fet, l’Axel era diaca. Tanmateix, a en Harald no li feia cap gràcia haver de demanar ajuda als antagònics Flemming. Va plantejar-se anar caminant mig quilòmetre fins a la següent casa més propera, però al final va decidir que seria una ximpleria. Amb un sospir, va enfilar per aquella carretera tan llarga que pujava cap a la casa dels Flemming.

Quan hi va arribar, en comptes de trucar a la porta del davant, va voltar la casa i es va dirigir a les quadres. El va alleujar veure que un criat entrava el Ford al garatge.

—Hola, Gunnar —va saludar en Harald—. Em podries donar una mica d’aigua?

—Tu mateix —va respondre l’home amablement—. Al jardí hi ha una aixeta.

En Harald va trobar una galleda al costat de l’aixeta i la va omplir. Va tornar a la carretera i va buidar l’aigua al dipòsit. Semblava que se’n podria sortir sense ensopegar amb cap dels membres de la família. Però quan va tornar la galleda al jardí, hi va trobar en Peter Flemming.

Un home alt i arrogant de trenta anys amb un vestit de tall perfecte de llana de color farina de civada, en Peter era fill de l’Axel. Abans de la baralla entre les dues famílies havia estat el millor amic del germà d’en Harald, l’Arne, i durant l’adolescència se’ls havia conegut com els «lladres de cors»: l’Arne seduïa les noies amb el seu encant malèvol i en Peter amb la seva sofisti­cació freda. Ara, en Peter vivia a Copenhaguen, però havia tornat a casa a passar el cap de setmana lliure, va suposar en Harald.

En Peter estava fullejant el Reality. Va alçar els ulls del diari i va veure en Harald.

—Què hi fas, aquí? —va preguntar.

—Hola, Peter. He vingut a buscar una mica d’aigua.

—Suposo que aquest diari de pa sucat amb oli és teu.

En Harald es va ficar la mà a la butxaca i, consternat, es va adonar que el diari li devia haver caigut quan s’havia ajupit per agafar la galleda.

En Peter va observar el moviment i en va comprendre el significat.

—Ets conscient que podries anar a la presó només per tenir-lo en la teva possessió?

Esmentar la presó no era una amenaça gratuïta: en Peter era detectiu de la policia.

—A la ciutat el llegeix tothom —va respondre en Harald. Va fer veu de desafiament, però el cert és que estava una mica espantat. En Peter era prou mesquí per arrestar-lo.

—Això no és Copenhaguen —va replicar en Peter.

En Harald sabia que a en Peter li hauria encantat tenir l’opor­tunitat de deshonrar un Olufsen. Tot i així, dubtava. En Harald creia que en sabia la raó:

—Et prendran per un imbècil si detens un escolar a Sande per fer una cosa que la meitat de la població fa amb tota la tranquil·litat del món. Especialment, quan descobreixin que sents rancúnia contra el meu pare.

Era molt evident que en Peter estava dividit entre el desig d’humiliar en Harald i la por que es riguessin d’ell.

—Ningú no té el dret de violar la llei —va dir.

—Quina llei, la nostra… o la dels alemanys?

—La llei és la llei.

En Harald va recuperar la confiança. En Peter no estaria tan a la defensiva si tingués la intenció de detenir-lo.

—Això només ho dius perquè el teu pare guanya molts diners donant plaer als nazis al seu hotel.

Havia posat el dit a la nafra. L’hotel era conegut entre els oficials alemanys, que tenien més diners per gastar que no pas els danesos. En Peter va envermellir de fúria.

—Mentre el teu pare ofereix sermons incendiaris —va replicar. Era cert, el pastor havia predicat en contra dels nazis amb l’argument que «Jesús era jueu». En Peter va continuar—: No s’adona de quants problemes sorgiran si va agitant la població?

—Segur que sí. El mateix fundador del cristianisme era una mica busca-raons.

—No me’n parlis a mi, de religió. Jo he de mantenir la pau aquí, a la terra.

—A la merda, l’ordre! Ens han envaït! —La frustració d’en Harald pel vespre arruïnat el desbordava—. Quin dret tenen els nazis a dir-nos què és el que hem de fer? Hauríem de fer fora del nostre país aquesta gentussa d’una puntada de peu!

—No hauries d’odiar els alemanys, són amics nostres —va dir en Peter amb un aire de fariseisme pietós que va fer embogir en Harald.

—Jo no odio els alemanys, tros de brètol, tinc cosins alemanys. —La germana del pastor s’havia casat amb un jove dentista pròsper d’Hamburg que anava a Sande a passar les vacances durant els anys vint. La seva filla Monika era la primera noia a qui en Harald havia fet un petó—. Han patit més per culpa dels nazis que no pas nosaltres —va afegir en Harald.

L’oncle Joachim era jueu i, encara que s’havia batejat en el cristianisme i era un ancià de la seva parròquia, els nazis van decretar que només podia atendre jueus, amb la qual cosa li van arruïnar la consulta. Feia un any l’havien detingut perquè se sospitava que acumulava or i el van enviar a una mena de presó especial que anomenaven Konzentrazionslager, a la petita ciutat bavaresa de Dachau.

—Les persones es creen elles mateixes els problemes —va anunciar en Peter amb posat d’home experimentat—. El teu pare no hauria d’haver permès mai que la seva germana es casés amb un jueu. Va llançar el diari a terra i va marxar.

Al principi, en Harald es va quedar massa sorprès per respondre. Es va ajupir i va recollir el diari. Aleshores va dir a en Peter, contraatacant:

—Comences a parlar com un nazi.

Ignorant-lo, en Peter va entrar a la casa per la porta de la cuina i va tancar-la de cop.

A en Harald li feia l’efecte que havia perdut la discussió, i això l’encenia, perquè sabia que el que havia dit en Peter era ultratjant.

Mentre tornava cap a la carretera va començar a ploure amb ganes. Quan va arribar al costat de la moto, va veure que la flama de sota el calefactor s’havia apagat.

Va mirar de revifar-la. Va fer una bola amb l’exemplar del Reality per encendre-la; a la butxaca duia una capsa de llumins de fusta de bona qualitat, però no havia agafat la manxa que havia fet servir per encendre el foc al matí. Després de vint minuts frustrants ajupit damunt del fogó sota la pluja, va decidir deixar-ho córrer. Hauria d’anar a casa caminant.

Va apujar-se el coll de la jaqueta d’esport.

Va empènyer la moto més de mig quilòmetre fins a l’hotel i la va deixar al reduït espai d’aparcament; després va començar a caminar per la platja. En aquella època de l’any, quan faltaven tres setmanes per al solstici d’estiu, els vespres escandinaus duraven fins a les onze; però, aquella nit, els núvols enfosquien el cel, i la pluja que queia encara dificultava més la visibilitat. En Harald es guiava per les siluetes de les dunes i resseguia el camí amb el tacte del terra sota les botes i la remor del mar a l’orella dreta. Ben aviat, va tenir la roba tan xopa que podria haver tornat nedant a casa sense mullar-se ni una gota més.

En Harald era un home jove i fort, sa com un llebrer, però dues hores més tard, en arribar davant la tanca que envoltava la nova base alemanya, estava cansat, mort de fred i desesperat. A més, es va adonar que hauria de caminar uns cinc quilòmetres per rodejar la tanca i poder arribar a casa seva, situada tan sols a uns centenars de metres més enllà.

Si la marea s’hagués enretirat, hauria continuat caminant per la platja, ja que, encara que oficialment aquell tros de sorra era fora dels límits, els guardes no l’haurien pogut veure amb aquell temps. Tanmateix, hi havia marea entrant, i la tanca era a l’aigua. Li va passar pel cap de fer nedant el darrer tros, però va descartar la idea immediatament. Com tothom en aquella comunitat de pescadors, en Harald sentia un cautelós respecte pel mar, i va pensar que seria perillós nedar de nit amb aquell temps quan ja estava extenuat.

Però sí que podia escalar la tanca.

La pluja havia afluixat i es podia veure un quart de lluna a ratxes entre els núvols que corrien pel cel, llançant intermitentment una claror incerta sobre el paisatge tot moll. En Harald podia veure la reixa de tres metres d’alçada amb dues fileres de filferro espinós a dalt, prou formidable, però no pas un obstacle insalvable per a una persona decidida, en bona forma física. Cinquanta metres terra endins, creuava un bosquet d’arbres baixos i matolls que l’amagaven de la vista. Per allà seria per on saltaria.

Ja sabia què hi havia més enllà de la tanca. L’estiu anterior havia treballat com a peó a l’obra. Llavors no sabia que havia de ser una base militar. Els constructors, una empresa de Copenhaguen, havien dit a tothom que seria una estació de guardacostes nova. Podrien haver tingut problemes per trobar personal si haguessin dit la veritat; per començar, en Harald no hauria treballat per als nazis si ho hagués sabut. Aleshores, quan els edificis van estar aixecats i la tanca acabada, van acomiadar tots els danesos i van arribar els alemanys per instal·lar-hi els equipaments. Però en Harald en coneixia el traçat. Havien restaurat l’escola de nàutica abandonada i s’havien construït dos edificis nous, un a cada costat. Tots els edificis es trobaven prou allunyats de la platja, de manera que podia creuar la base sense acostar-s’hi. A més, gran part del terra en aquell extrem del recinte estava cobert per arbustos baixos que l’ajudarien a amagar-se. Només li calia estar a l’aguait de les patrulles.

Va arribar fins al bosquet, va escalar la tanca, va passar amb compte per damunt del filferro espinós de la part superior i va saltar a l’altra banda, i va aterrar suaument sobre les dunes molles. Va mirar al seu voltant, estudiant la penombra, i només hi va distingir les ombres vagues dels arbres. No es veien els edificis, però podia sentir música distant i alguna rialla de tant en tant. Era dissabte a la nit, potser els soldats prenien unes cerveses mentre els seus oficials sopaven a l’hotel de l’Axel Flemming.

En Harald va avançar per la base movent-se tan ràpidament com s’atrevia sota la claror movedissa de la lluna, mantenint-se a prop dels arbustos quan podia i orientant-se amb les ones a la dreta i la música distant a l’esquerra. Va deixar enrere una estructura elevada que va reconèixer, en la foscor, com una torre de reflectors. Tota la zona podia il·luminar-se en cas d’emergència, però, normalment, la base estava a les fosques.

Un esclat sobtat de soroll a l’esquerra el va espantar i es va ajupir amb el cor bategant-li amb força. Va alçar la mirada cap als edificis. Hi havia una porta oberta per la qual s’escolava llum. Mentre s’ho mirava va sortir un soldat, que va arrencar a córrer pel recinte tancat; aleshores es va obrir una altra porta en un altre edifici i el soldat hi va entrar corrent.

El pols d’en Harald es va tranquil·litzar.

Va passar pel mig d’un grup de coníferes i va baixar per una petita depressió. Quan va arribar al fons del declivi, va veure una mena d’estructura que sorgia de les tenebres. No la podia distingir amb claredat, però no recordava que haguessin construït res en aquell indret. S’hi va acostar i va descobrir un mur de ciment de la seva mateixa alçada que feia un revolt. A dalt del mur, s’hi movia alguna cosa, i va sentir un brunzit sord, com el d’un motor elèctric.

Allò ho devien haver aixecat els alemanys després que els obrers locals fossin acomiadats. Es preguntava com era que mai no havia vist l’estructura des de l’exterior de la tanca. Aleshores es va adonar que els arbres i la depressió del sòl la devien amagar des de la majoria de punts de vista, tret, potser, de la platja, que era al davant de la base, en una zona prohibida.

Quan va alçar la mirada per intentar distingir-ne els detalls, la pluja li va caure al rostre i li van coure els ulls. Però sentia massa curiositat per deixar-ho córrer. La lluna va lluir durant un segon. Aclucant els ulls, va tornar a mirar. Damunt de la paret circular va distingir una xarxa de metall o filferro semblant a un matalàs més gros del normal, de tres metres i mig de costat. L’aparell sencer voltava com si fos l’estructura d’uns cavallets de fira i completava una volta sencera cada pocs segons.

En Harald estava fascinat. Era una màquina d’una mena que no havia vist mai abans i el seu esperit d’enginyer estava captivat. Què feia? Per què donava voltes? El soroll li deia poca cosa, no era res més que el motor que feia girar l’aparell. Estava segur que no es tractava de cap peça d’artilleria, almenys no de les convencionals, ja que no hi havia canó. Tan sols es va poder imaginar que tenia alguna cosa a veure amb la ràdio.

Algú va estossegar a prop seu.

En Harald va reaccionar per instint. Va saltar, va alçar els braços per damunt de la part superior de la paret i es va donar impuls. Durant un moment va quedar estès a dalt de tot, una franja molt estreta, i es va sentir perillosament visible; a continuació, es va deixar caure a l’interior del recinte. L’amoïnava que els peus topessin amb maquinària en moviment, però estava pràcticament convençut que hi devia haver un passadís al voltant del mecanisme, perquè els enginyers en poguessin tenir cura, i després d’uns segons de tensió va tocar un terra de ciment. El brunzit era més fort i es podia sentir olor d’oli de motor. A la llengua notava el regust característic de l’electricitat estàtica.

Qui havia estossegat? Va suposar que devia ser un sentinella que passava a la vora. Les passes de l’home devien haver quedat esmorteïdes amb el brogit del vent i la pluja. Afortunadament, els mateixos sorolls havien camuflat el so que havia fet ell en enfilar-se dalt de la paret. Però l’havia vist, el sentinella?

Es va arrambar a l’interior corbat del mur, respirant amb dificultat, esperant que un raig potent de llanterna el traís. Es demanava què passaria si l’enxampaven. Els alemanys es mostraven amigables, allà al camp; la majoria no es dedicaven a fatxendejar per allà com si fossin uns conqueridors, sinó que semblaven gairebé avergonyits de tenir responsabilitats. El més probable és que el lliuressin a la policia danesa. No tenia clar quina actitud adoptaria la bòfia. Si en Peter Flemming formés part de les forces locals, ja s’asseguraria que en Harald patís tant com fos possible, però, afortunadament, estava destinat a Copenhaguen. El que temia en Harald, més que cap càstig oficial, era la fúria del seu pare. Ja podia sentir les preguntes sarcàstiques del pastor: «Vas saltar la tanca? I vas penetrar al terreny militar secret? De nit? I el vas fer servir com a drecera per venir a casa? Perquè plovia?».

Però cap llum no el va il·luminar. Va esperar i va observar la protuberància negra de l’aparell que hi havia davant seu. Li va semblar veure uns quants cables gruixuts que sortien del límit inferior de la graella i desapareixien en la fosca, a l’altra banda del pou. Allò havia de ser algun mitjà per enviar senyals de ràdio, o per rebre-les, va pensar.

Quan van haver passat uns minuts escassos, però eterns, va estar segur que el guarda havia continuat el seu camí. Va enfilar-se a dalt del mur i va intentar veure-hi a través de la pluja. A cada banda de l’estructura podia distingir dues siluetes fosques més petites, però estàtiques, i va decidir que devien ser part de la maquinària. No hi havia cap sentinella a la vista. Va lliscar per la banda exterior del mur i va tornar a caminar entre les dunes.

En un moment de foscor, quan la lluna s’amagava darrere un núvol espès, va topar de nassos amb una paret de fusta. Sobtat i momentàniament espantat, va deixar anar un renec esmorteït. Al cap d’uns segons es va adonar que havia xocat amb un vell cobert que s’havia fet servir en el temps de l’escola de nàutica. Estava abandonat i els alemanys no l’havien restaurat; pel que semblava, no el devien fer servir. Va quedar-se quiet un moment, escoltant, però l’única cosa que sentia era el batec del seu cor. Va continuar caminant.

Va arribar a la tanca més allunyada sense cap més incident. La va saltar i es va encaminar cap a casa.

Primer va anar a l’església. La llum il·luminava la llarga filera de petites finestres quadrades, a la paret que quedava al costat del mar. Sorprès que algú fos a l’edifici a aquelles hores d’un dissabte a la nit, va mirar-hi a dins.

L’església era allargada i de sostre baix. En ocasions especials hi podien cabre els quatre-cents habitants de l’illa, però molt justos. Fileres de bancs s’arrengleraven davant un faristol de fusta. No hi havia altar. Les parets eren buides, tret d’alguns textos emmarcats.

Els danesos no eren de creences dogmàtiques i la majoria de la nació es declarava luterana evangèlica. Tanmateix, el poble pescador de Sande havia estat convertit feia uns cent anys a un credo més estricte. Durant els darrers trenta anys, el pare d’en Harald havia mantingut encesa la fe de la parròquia, fent de la seva pròpia vida un exemple de puritanisme inflexible, endurint la resolució de la seva congregació amb sermons setmanals ensofrats i enfrontant-se amb els apòstates personalment amb la santedat irresistible dels seus ulls blaus. Malgrat l’exemple de la seva convicció absoluta, el seu fill no era creient. En Harald anava a missa sempre que era a casa, per no ferir els sentiments del seu pare, però en el seu cor en dissentia. Encara no havia pres cap decisió sobre la religió en general, però sabia que no creia en un déu de normes insignificants i càstigs venjatius.

Mentre mirava per la finestra va sentir música. El seu germà Arne seia al piano i tocava una melodia de jazz amb delicadesa. En Harald va somriure complagut. L’Arne havia tornat a casa a passar-hi les vacances. Era divertit i sofisticat, i animaria el llarg cap de setmana a la casa parroquial.

En Harald va dirigir-se cap a la porta i va entrar al temple. Sense mirar al seu voltant, l’Arne va convertir la música en la melodia d’un himne sense que es notés. En Harald va somriure. L’Arne havia sentit que la porta s’obria i va pensar que se li acostava el seu pare. Al pastor no li agradava el jazz i, per descomptat, no permetria que es toqués a la seva església.

—Soc jo —va dir en Harald.

L’Arne es va tombar. Duia l’uniforme marró de l’exèrcit. Deu anys més gran que en Harald, era instructor de vol a les tropes d’aviació de l’exèrcit i havia estat destinat a l’escola de vol que hi havia a prop de Copenhaguen. Els alemanys havien aturat qualsevol activitat militar danesa i els avions eren a terra la major part del temps, encara que permetien que els instructors impartissin classes a bord de planadors.

—Veient-te de reüll m’he pensat que eres el vell. —L’Arne va mirar en Harald de cap a peus amb orgull—. Cada vegada t’hi assembles més.

—Això vol dir que em quedaré calb?

—Segurament.

—I tu?

—No ho crec. M’assemblo a la mare.

Era veritat. L’Arne tenia els cabells foscos i espessos i els ulls de color avellana de la seva mare. En Harald era ros, com el pare, i també havia heretat els ulls blaus i penetrants amb què el pastor intimidava el seu ramat. Tant en Harald com el seu pare eren sorprenentment alts, amb la qual cosa l’Arne semblava baix com un nan al costat de dos gegants.

—Has d’escoltar una cosa —va dir en Harald. L’Arne es va alçar del tamboret i en Harald va seure davant del piano—. Ho vaig aprendre d’un disc que van portar a l’escola. Coneixes en Mads Kirke?

—El cosí del meu amic Poul.

—Exacte. Va descobrir aquest pianista americà anomenat Clarence «Pine Top» Smith. —En Harald va dubtar—. Què deu fer el vell?

—Deu escriure el sermó de demà.

—Perfecte.

El piano no es podia sentir des de la casa parroquial, que era a cinquanta metres de distància, i era poc probable que el pastor interrompés la preparació del seu sermó per fer una passejada ociosa fins a l’església, especialment amb aquell temps. En Harald va començar a tocar «Pine Top’s Boogie-Woogie» i la sala es va omplir amb les melodies seductores del sud americà. Era un pianista entusiasta, encara que la seva mare deia que li pesaven les mans. No podia seure quiet per tocar, de manera que es va posar dret, tirant el tamboret enrere amb el peu, tombant-lo, i es va posar a tocar dempeus, inclinant la seva llarga silueta damunt les tecles. Fent-ho així s’equivocava més, però semblava que no tenia gaire importància mentre no perdés el ritme compulsiu. Va clavar el darrer acord i va dir en anglès: «That’s what I’m talking about!» (D’això és del que estic parlant!), tal com ho feia en Pine Top en el disc.

L’Arne es va posar a riure.

—No està gens malament —va dir.

—Hauries de sentir l’original.

—Sortim al porxo. Vull fer un cigarret.

En Harald es va aixecar.

—Al vell no li agradarà.

—Tinc vint-i-vuit anys —va respondre l’Arne—. Ja soc prou gran perquè el meu pare m’hagi de dir què he de fer.

—Hi estic d’acord. Però… i ell?

—Et fa por?

—I tant. Com a la mare i a qualsevol altra persona d’aquesta illa…, fins i tot a tu.

L’Arne va somriure.

—D’acord, potser només una mica.

Van quedar-se drets a l’exterior de la porta de l’església, protegits de la pluja per un petit porxo. A l’extrem allunyat d’una parcel·la de sorra podien veure la silueta fosca de la casa parroquial. La llum brillava a través de la finestra en forma de diamant que hi havia a la porta de la cuina. L’Arne va treure els cigarrets.

—Has sabut alguna cosa de l’Hermia? —li va preguntar en Harald.

L’Arne estava promès amb una noia anglesa que feia més d’un any que no veia, des que els alemanys havien ocupat Dinamarca.

L’Arne va brandar el cap.

—Vaig provar d’escriure-li. Vaig trobar l’adreça del consolat britànic de Gothenburg. —Els danesos tenien permès enviar cartes a Suècia, que era neutral—. La vaig adreçar a ella en aquella casa, sense esmentar el consolat al sobre. Em pensava que havia estat força intel·ligent, però als censors no se’ls despista tan fàcilment. El comandant em va tornar la carta i em va dir que si mai més provava de fer una cosa com aquella em jutjaria un tribunal militar.

A en Harald li agradava l’Hermia. Algunes de les xicotes de l’Arne havien estat, diguem-ne, unes rosses estúpides, però l’Hermia era llesta i tenia caràcter. Era una mica espantadissa quan la coneixies, amb el seu aspecte dràsticament fosc i la seva manera directa de dir les coses; però s’havia guanyat la simpatia d’en Harald tractant-lo com un home, no com el germà petit d’al­gú. I estava sensacionalment voluptuosa amb vestit de bany.

—Encara t’hi vols casar?

—Ostres, sí…, si és viva. Pot haver mort a causa d’una bomba a Londres.

—Ha de ser dur, no saber-ho.

L’Arne va assentir.

—Què me’n dius, de tu? —va dir al cap d’un moment—. Alguna iniciativa?

En Harald va arronsar les espatlles.

—A les noies de la meva edat no els interessen els estudiants. —Ho va dir com si res, però ocultava un ressentiment real. Havia tingut un parell de desenganys feridors.

—Suposo que volen quedar amb un noi que tingui calés.

—Exacte. I les noies més joves… Vaig conèixer una noia per Pasqua, la Birgit Claussen.

—Claussen? La família de fabricants de vaixells de Morlunde?

—Sí. És bufona, però només té setze anys, i era molt avorrit parlar-hi.

—Val més així. Aquella família és catòlica. El vell no ho aprovaria.

—Ja ho sé. —Va arrufar les celles—. És estrany, però. Per Pasqua va pronunciar sermons sobre la tolerància.

—Ell és tan tolerant com Vlad l’Empalador. —L’Arne va llançar la burilla del cigarret—. Anem a parlar amb el vell tirà.

—Abans d’entrar…

—Què?

—Com van les coses a l’exèrcit?

—Molt malament. No podem defensar el nostre país i la majoria del temps no ens permeten volar.

—Quant de temps pot durar això?

—Qui ho sap? Potser és per sempre. Els nazis ho han conquerit tot. No queda cap altra oposició que els britànics, i pengen d’un fil.

En Harald va abaixar la veu, encara que no hi havia ningú que els pogués sentir.

—Segur que a Copenhaguen deu haver començat un moviment de resistència.

L’Arne va arronsar les espatlles.

—Si fos així i ho sabés, no t’ho podria dir, oi que no?

Aleshores, abans que en Harald pogués continuar, l’Arne es va afanyar sota la pluja cap a la llum que resplendia a la cuina.





2


L’Hermia Mount es va mirar el dinar amb desànim —dues salsitxes carbonitzades, una massa de puré de patata líquid i una cullerada de carabassa massa cuita— i va recordar amb enyorança un bar del moll de Copenhaguen on servien tres tipus diferents d’arengades amb amanida, conserves amb vinagre, pa calent i cervesa negra.

Havia crescut a Dinamarca. El seu pare havia estat un di­plomàtic britànic que va passar gran part de la seva carrera professional als països escandinaus. L’Hermia havia treballat a l’ambaixada britànica de Copenhaguen, primer com a secretària, més endavant com a ajudant d’un agregat naval, que, en realitat, juntament amb l’MI6, constituïa el Servei Secret d’Intel·ligència. Quan el pare va morir, la mare va tornar a Londres, però l’Hermia s’hi va quedar, en part a causa de la feina, però principalment perquè s’havia compromès amb un pilot danès, l’Arne Olufsen.

Aleshores, el 9 d’abril de 1940, Hitler va envair Dinamarca. Al cap de quatre dies angoixosos, l’Hermia i un grup d’oficials britànics van sortir del país en un tren diplomàtic especial que els va dur a través d’Alemanya fins a la frontera holandesa; des d’allà van viatjar creuant l’Holanda neutral fins a Londres.

Ara, amb trenta anys, l’Hermia era una analista del servei d’intel·ligència a càrrec de la secció danesa de l’MI6. Juntament amb la majoria del servei, havia estat evacuada de la seu de Londres a Broadway, 54, a prop del palau de Buckingham, a Bletch­ley Park, en una casa de camp enorme, situada als afores d’un poble a vuitanta quilòmetres al nord de la capital.

Una cabana prefabricada que s’havia construït a corre-cuita al jardí feia de cantina. L’Hermia estava contenta de ser lluny del bombardeig, però desitjava que per algun miracle també haguessin pogut evacuar alguns dels petits restaurants italians o francesos tan encantadors de Londres, i així tenir alguna cosa per menjar. Es va ficar la forquilla a la boca amb una mica de puré i es va obligar a empassar-s’ho.

Per distreure la ment del gust del menjar, va col·locar el Daily Express del dia al costat del plat. Els britànics acabaven de perdre l’illa mediterrània de Creta. L’Express intentava fer bona cara al mal temps, afirmant que la batalla havia costat a Hitler vuit-cents homes, però la veritat terrible era que aquell era un triomf més de la llarga llista que havien aconseguit els nazis.

Va alçar la mirada i va veure que un home baixet d’aproximadament la seva edat s’acostava cap a ella, amb una tassa de te a la mà. Avançava decidit, encara que amb una coixesa evident.

—Puc seure? —va preguntar alegrement, i va seure davant seu sense esperar cap resposta—. Em dic Digby Hoare. Ja sé qui és vostè.

Ella va arquejar una cella.

—Com si estigués a casa seva —va dir.

La nota d’ironia en la veu no va tenir cap efecte aparent. Ell es va limitar a dir:

—Gràcies.

L’Hermia l’havia vist per allà una o dues vegades. Tenia un aire enèrgic, malgrat la coixesa. No era cap ídol cinematogràfic, amb els cabells foscos despentinats, però tenia uns ulls blaus molt bonics i els trets agradablement esmolats a l’estil de Humphrey Bogart.

—A quin departament està? —li va preguntar ella.

—Ara mateix treballo a Londres.

Va advertir que allò no era una resposta a la seva pregunta. Va enretirar el plat a un costat.

—No li agrada el menjar? —va fer ell.

—I a vostè?

—Li diré una cosa. He hagut d’interrogar pilots que han estat abatuts mentre sobrevolaven França i que han tornat a casa. Nosaltres creiem que vivim amb austeritat, però no sabem quin és el significat de la paraula. Els gavatxos s’estan morint de fam. Després de sentir aquelles històries, qualsevol cosa em sembla bona.

—L’austeritat no és cap excusa per cuinar de manera tan penosa —va replicar l’Hermia, tallant.

—M’havien dit que era una mica mordaç —va somriure.

—Què més li han dit?

—Que és bilingüe, anglès i danès, raó per la qual està al capdavant de la secció de Dinamarca, suposo.

—No. La guerra n’és el motiu. Abans, mai cap dona no havia superat el càrrec de secretària auxiliar a l’MI6. No tenim ment analítica, sap? Som més vàlides per fer les feines de casa i criar fills. Però, des que va esclatar la guerra, els cervells de les dones han experimentat un canvi important i ens hem tornat capaces de fer tasques que abans només podien realitzar les ments masculines.

En Digby es va prendre aquell sarcasme amb força bon humor.

—Sí, també me n’havia adonat —va dir—. La vida no deixa de sorprendre’ns.

—Per que s’ha interessat per mi?

—Per dues raons. La primera, perquè és la dona més bonica que he vist mai. —Aquest cop, no somreia.

Havia aconseguit sorprendre-la. Els homes no la solien considerar una dona bonica. Ben plantada, potser; impressionant, a vegades; imposant, sovint. El seu rostre era oval i allargat, d’una regularitat perfecta, però envoltat d’una cabellera negra austera, els ulls eren ametllats, i el nas, massa gros per ser bonic. No se li va acudir cap rèplica divertida.

—Quina és l’altra raó?

Ell va mirar de cua d’ull. Al seu costat hi havia dues dones grans que compartien la mateixa taula, i, encara que estaven xerrant, segurament tenien l’orella posada en la conversa d’en Digby i l’Hermia.

—L’hi diré de seguida —va dir—. Li agradaria sortir a fora, a la terrassa?

L’havia tornat a sorprendre.

—Què?

—Vol sortir a fora amb mi?

—La veritat és que no.

Durant uns segons va semblar astorat. Aleshores va recuperar el somriure i li va dir:

—No dauris la píndola, dona-me-la directament.

Ella no va poder evitar somriure.

—Podríem anar al cinema —va insistir—. Al pub Shoulder of Mutton, a Old Bletchley. O totes dues coses.

Ella va brandar el cap.

—No, gràcies —va dir amb fermesa.

—Oh —va fer ell. Semblava abatut.

Potser es pensava que el rebutjava per la seva discapacitat? Es va afanyar a deixar-l’hi clar.

—Estic compromesa —va dir ensenyant-li l’anell a la mà esquerra.

—No me n’havia adonat.

—Els homes no se n’adonen mai, d’aquestes coses.

—Qui és l’afortunat?

—Un pilot de l’exèrcit danès.

—Allà, suposo.

—Pel que jo sé. Fa un any que no en sé res.

Les dues senyores van abandonar la taula i en Digby va canviar d’actitud. El seu rostre va adoptar un aire seriós i la veu se li va tornar tranquil·la però imperiosa.

—Doni un cop d’ull a això, si us plau. —Es va treure de la butxaca un full de paper de ceba i l’hi va allargar.

L’Hermia havia vist paper com aquell abans, allà, a Bletchley Park. Tal com s’esperava, era la descodificació d’un senyal de ràdio enemic.

—M’imagino que no cal que li digui que això és del tot confidencial —va comentar en Digby.

—Ja me’n faig càrrec.

—Crec que parla alemany a més de danès.

Ella va assentir.

—A Dinamarca, tots els escolars aprenen alemany i anglès, i llatí, també. —Va estudiar el missatge un moment—. Informació de Freya?

—Això és el que ens desconcerta. No és una paraula en alemany. Havia pensat que potser vol dir alguna cosa en alguna de les llengües escandinaves.

—En certa manera, sí —va respondre ella—. Freya, és una deessa nòrdica… De fet, és la Venus vikinga, la deessa de l’amor.

—Ah! —En Digby semblava pensarós—. Bé, això ja és alguna cosa, però no ens ajuda gaire.

—De què va, tot això?

—Estem perdent massa bombarders.

L’Hermia va arrufar el front.

—He llegit als diaris sobre la darrera gran incursió… Diuen que va ser tot un èxit.

En Digby es limitava a mirar-la en silenci.

—Oh, ja ho entenc —va dir ella—. Als diaris, no els dieu la veritat.

Ell va callar.

—De fet, la imatge que tinc de la campanya de bombardejos és pura propaganda —va continuar l’Hermia—. La veritat és que és un autèntic desastre. —Per a desesperació seva, ell encara no la contradeia—. Per l’amor de Déu, quants avions vam perdre?

—El cinquanta per cent.

—Déu meu. —L’Hermia va apartar la mirada. Alguns d’aquells pilots tenien promesa, va pensar—. Però, si això continua així…

—Exacte.

Va tornar a examinar el full de paper.

—Freya… és un espia?

—La meva feina és esbrinar-ho.

—Què hi puc fer, jo?

—Dir-me més coses sobre la deessa.

L’Hermia va furgar enrere en la memòria. Havia après la mitologia nòrdica a l’escola, però feia molt de temps, d’allò.

—Freya té un collaret d’or que és molt valuós. L’hi van donar quatre nans. En té cura el guardià dels déus… Heimdal, em penso que es diu.

—Un guardià. Això ja té més sentit.

—Freya podria ser un espia amb accés a informació prèvia sobre incursions aèries.

—També podria ser una màquina que detectés els avions quan s’acosten abans que estiguin a la vista.

—He sentit a dir que nosaltres tenim màquines així, però no tinc ni idea de com funcionen.

—Hi ha tres possibilitats: els infrarojos, el lidar i el radar. Els detectors per infrarojos agafen els rajos emesos per un motor d’avió escalfat, o, probablement, els fums. El lidar és un sistema de pulsacions òptiques transmeses per l’aparell de detecció, que es reflecteixen a l’avió. El radar és el mateix, però amb ones de ràdio.

—Acabo de recordar una altra cosa. Heimdal pot veure-hi a un centenar de quilòmetres de distància, tant de dia com de nit.

—Així, s’hauria d’assemblar més a una màquina.

—Això és el que estava pensant.

En Digby es va acabar el te i es va aixecar.

—Si se li acut alguna cosa més, m’ho farà saber?

—És clar. On el puc trobar?

—Al carrer Downing, número deu.

—Oh! —va fer, impressionada.

—A reveure.

—A reveure —va respondre ella, i el va mirar mentre s’allunyava.

Va quedar-se allà asseguda durant uns segons. Havia estat una conversa interessant en molts sentits. En Digby Hoare era una persona amb molt de poder: el mateix primer ministre devia estar amoïnat per la pèrdua dels bombarders. L’ús del nom codificat Freya era una simple coincidència o hi havia alguna connexió escandinava?

Li havia agradat que en Digby li proposés que sortissin junts. Encara que no li interessava quedar amb cap altre home, era afalagador que l’hi demanessin.

Al cap d’una estona, la visió del dinar encara a taula la va començar a deprimir. Va dur la safata fins a la taula de la brossa i va buidar el plat al cubell de les escombraries. Després va anar al lavabo de senyores.

Mentre era tancada en un dels vàters, va sentir que entrava un grup de dones joves xerrant animades. Estava a punt de sortir quan una d’elles va dir:

—En Digby Hoare no perd el temps… No s’entreté amb ximpleries.

L’Hermia es va quedar glaçada amb la mà al pom de la porta.

—L’he vist com s’acostava a la senyoreta Mount —va dir una veu més madura—. Li deuen agradar molt els pits.

Les altres van riure. Dins el servei, l’Hermia va arrufar el front davant d’aquella referència a la seva figura generosa.

—De tota manera, em penso que ella se l’ha tret del damunt —va dir la primera noia.

—I tu no faries el mateix? No em podria agradar mai un home amb una cama de fusta.

Una tercera noia va parlar amb accent escocès:

—M’agradaria saber si se la deu treure per cardar —va dir, i totes van esclafir a riure.

L’Hermia ja en tenia prou. Va obrir la porta i va sortir.

—Si me n’assabento, us ho faré saber —els va etzibar.

Les tres noies es van quedar glaçades i l’Hermia va marxar abans que tinguessin temps de recuperar-se de l’ensurt.

Va sortir de l’edifici de fusta. L’extensió verda de gespa amb els cedres i l’estany de cignes havia estat desfigurada per culpa de les cabanes que s’havien construït de pressa i corrents per allotjar-hi els centenars de treballadors de Londres. Va creuar el parc cap a la casa, una mansió victoriana molt ornamentada, construï­da amb totxo vermell.

Va passar pel gran porxo i va dirigir-se cap al seu despatx a les antigues dependències dels servents, un petit espai en forma de L que probablement havia estat la sala on es guardaven les botes. Tenia una petita finestra massa alta per poder mirar a l’exterior, de manera que es veia obligada a treballar amb la llum encesa tot el dia. Damunt la taula hi havia un telèfon i una màquina d’escriure en una tauleta al costat. El seu predecessor havia tingut una secretària, però se suposava que les dones s’encarregaven d’escriure a màquina les seves coses. A la taula hi havia un paquet procedent de Copenhaguen.

Després que Hitler envaís Polònia, l’Hermia havia establert les bases d’una petita xarxa d’espionatge a Dinamarca. El líder era l’amic del seu promès, en Poul Kirke, que havia reunit un grup d’homes joves que creien que el seu petit país seria envaït pel veí, més gran, i que l’única manera de lluitar per la llibertat era cooperar amb els britànics. En Poul havia declarat que el grup, que s’anomenaven a ells mateixos els Vigilants de la Nit, no serien ni sabotejadors ni assassins i que es limitarien a passar informació militar als serveis d’intel·ligència britànics. Aquest èxit que havia obtingut l’Hermia —únic per a una dona— li havia valgut l’ascens a cap del departament de Dinamarca.

El paquet contenia alguns fruits de la seva previsió. Hi ha­via un conjunt d’informes, que el departament de codis ja li havia descodificat, sobre posicions alemanyes: bases de l’exèrcit a l’illa central de Fiònia; trànsit naval al Kattegat, el mar que separava Dinamarca de Suècia, i els noms dels principals oficials alemanys a Copenhaguen.

El paquet també contenia un exemplar d’un diari clandestí anomenat Reality. La premsa clandestina era, fins en aquell moment, l’únic senyal de resistència als nazis a Dinamarca. Hi va fer una ullada i va llegir un article ple d’indignació que afirmava que hi havia escassetat de mantega perquè l’enviaven tota a Alemanya.

El paquet l’havien tret de Dinamarca de contraban i l’havien donat a un intermediari a Suècia, que el va transferir a l’home de l’MI6 a la legació britànica d’Estocolm. Amb el paquet hi anava una nota de l’intermediari en la qual deia que també havia passat una còpia del Reality al servei de telègrafs Reuters d’Estocolm. L’Hermia va fer una ganyota. A primera vista, semblava una bona idea publicar notícies sobre les condicions en què vivien els ocupats, però no li agradava que els agents barregessin l’espionatge amb altres afers. L’acció de la Resistència podia atreure l’atenció de les autoritats cap a un espia que, d’altra banda, hauria treballat desapercebut durant anys.

Pensar en els Vigilants de la Nit li va dur el record dolorós del seu promès. L’Arne no formava part del grup. No tenia el caràcter adequat. L’estimava per la seva despreocupada joie de vivre. La feia relaxar, especialment al llit. Però un home allunyat de la realitat, que no s’amoïna per les petites coses de cada dia, no era el tipus de persona més indicat per fer treballs secrets. En els seus moments més honestos, admetia per a si mateixa que no estava segura que ell tingués prou valor. Era un temerari fent descensos amb esquís —s’havien conegut a la muntanya noruega, i l’Arne havia estat l’únic esquiador que havia superat l’Hermia—, però no estava segura de com s’enfrontaria amb els terrors més subtils de les operacions clandestines.

Havia sospesat la idea de fer-li arribar un missatge a través dels Vigilants de la Nit. En Poul Kirke treballava a l’escola de vol, i si l’Arne encara hi era es devien veure cada dia. Hauria estat humiliantment poc professional fer servir la xarxa d’espionatge per a una comunicació personal, però allò no l’aturava. Segur que l’haurien descobert, ja que els seus missatges havien de ser codificats per l’equip corresponent, però ni tan sols allò l’hauria descoratjat. Era el perill que suposava per a l’Arne allò que l’hi impedia. Els missatges secrets podien caure en mans enemigues. Els codis que feia servir l’MI6 eren codis basats en poemes gens sofisticats, residus dels temps de pau, i podien ser descoberts molt fàcilment. Si el nom de l’Arne apareixia en un missatge dels serveis d’intel·ligència britànics als espies danesos, el més probable és que morís. L’interès de l’Hermia per ell podria convertir-se en la seva condemna de mort. Així, doncs, seia al seu quarto de les botes amb una angoixa àcida cremant-li per dins.

Va redactar un missatge per a l’intermediari suec en què li deia que es mantingués allunyat de la guerra de propaganda i es limités a fer la seva feina com a correu. Després va escriure a màquina un informe per al seu cap, el qual incloïa tota la informació militar del paquet, amb còpies amb paper carbó per a altres departaments.

Se’n va anar a les quatre en punt. Tenia una altra feina a fer i tenia la intenció de tornar-hi un parell d’hores al vespre, però, en aquell moment, havia d’anar a visitar la seva mare per prendre el te.

La Margaret Mount vivia en una caseta a Chelsea. Quan el pare de l’Hermia va morir de càncer abans de fer els cinquanta, la seva mare se n’havia anat a viure amb una vella amiga d’escola que era soltera, l’Elizabeth. L’una a l’altra es deien Mags i Bets, com quan eren joves. Aquell dia havien vingut totes dues amb tren a Bletchley per inspeccionar l’allotjament de l’Hermia.

Caminava ràpidament pel mig del poble cap al carrer on tenia llogada una habitació. Va trobar la Mags i la Bets a la sala parlant amb la propietària, la senyora Bevan. La mare de l’Hermia duia l’uniforme de conductora d’ambulància, amb els pantalons i la gorra. La Bets era una dona atractiva de cinquanta anys i duia un vestit florejat de màniga curta. L’Hermia va abraçar la seva mare i va fer un petó a la galta a la Bets. Ella i la Bets no s’havien tingut mai gaire confiança, i l’Hermia a vegades sospitava que la Bets sentia gelosia per l’estreta relació que mantenia amb la seva mare.

L’Hermia les va acompanyar al pis de dalt. La Bets va mirar amb mala cara l’habitació, grisa i petita, amb el llit individual, però la mare de l’Hermia va dir amb franquesa:

—Vaja, no està malament, tenint en compte que som en una guerra.

—No hi passo gaire temps, aquí —va mentir l’Hermia. De fet, hi passava sola vespres molt llargs, llegint i escoltant la ràdio.

Va encendre el fogonet de gas per preparar te i va tallar unes quantes porcions d’un petit pastís que havia comprat per a l’ocasió.

—Suposo que no has sabut res de l’Arne, oi? —va preguntar la mare.

—No. Li vaig escriure per mitjà de la legació anglesa a Estocolm i ells li van enviar la carta, però no he rebut cap resposta, o sigui que no sé si l’ha rebuda.

—Oh, reina.

—M’agradaria coneixe’l. Com és? —va dir la Bets.

Enamorar-se de l’Arne havia estat com esquiar pendent avall, va pensar l’Hermia: una petita empenta per posar-se en marxa, un increment sobtat de la velocitat, i després, abans no estigués prou preparada, la sensació tan estimulant de precipitar-se pista avall a una velocitat suïcida, incapaç d’aturar-se. Però, com explicar-ho?

—Sembla una estrella de cinema, és un atleta fantàstic i té l’encant d’un irlandès, però no és això —va dir l’Hermia—. És tan fàcil estar amb ell… Passi el que passi, sempre riu. A vegades m’enfado, però mai amb ell, i ell em somriu i em diu: «No hi ha ningú com tu, Hermia, ho juro». Ostres, el trobo molt a faltar. —Es va aguantar les llàgrimes.

La seva mare va dir alegrement:

—Hi ha molts homes que s’han enamorat de tu, però no n’hi ha gaires que puguin estar a la teva altura. —La manera de parlar de la Mags era tan directa com la de l’Hermia—. Hauries d’haver-li fet posar els peus a terra ferma quan en vas tenir l’oportunitat.

L’Hermia va canviar de tema preguntant sobre els bombardejos. La Bets es passava les incursions aèries sota la taula de la cuina, però la Mags conduïa l’ambulància entre les bombes. La mare de l’Hermia havia estat sempre una dona formidable, una mica massa directa i brusca per ser l’esposa d’un diplomàtic, però la guerra li havia fet sortir la força i el coratge, de la mateixa manera que un servei secret sobtadament mancat d’homes havia permès créixer l’Hermia.

—La Luftwaffe no podrà suportar aquesta situació de manera indefinida —va dir la Mags—. No tenen unes existències inesgotables d’avions i pilots. Si els nostres bombarders continuen colpejant la indústria alemanya, finalment hi haurà d’haver alguna repercussió.

—Mentrestant, dones i nens alemanys innocents pateixen com nosaltres —va afegir la Bets.

—Ja ho sé, però la guerra consisteix en això —va replicar la Mags.

L’Hermia va recordar la conversa amb en Digby Hoare. Les persones com la Mags i la Bets s’imaginaven que la campanya de bombardejos britànica destruïa els nazis. Ja estava bé que no tinguessin la més petita idea que la meitat dels bombarders eren abatuts. L’Hermia va pensar que si la gent hagués sabut la veritat s’hauria donat per vençuda.

La Mags va començar a explicar una llarga història sobre el rescat d’un gos d’un edifici en flames, i l’Hermia se l’escoltava a mitges mentre pensava en en Digby. Si Freya era una màquina i els alemanys la utilitzaven per defensar les seves fronteres, podria trobar-se perfectament a Dinamarca. Podia fer alguna cosa per investigar-ho? En Digby havia dit que la màquina hauria d’emetre alguna mena de raig, ja fossin pulsacions òptiques o ones de ràdio. Aquestes emissions s’haurien de poder detectar. Potser els seus Vigilants de la Nit hi podrien fer alguna cosa.

Va començar a engrescar-se amb la idea. Podia enviar un missatge als Vigilants de la Nit. Però abans necessitava més informació. Va decidir que s’hi posaria a treballar aquella mateixa nit, tan aviat com hagués acompanyat la Mags i la Bets a agafar el tren de tornada.

Va començar a estar impacient perquè se n’anessin.

—Més pastís, mare? —va preguntar.





3


La Jansborg Skole tenia tres-cents anys d’antiguitat i se’n sentia orgullosa.

Originalment, l’escola estava formada per una església i una casa on els nois menjaven, dormien i anaven a classe. En aquell moment era un complex d’edificis vells i nous de totxo ver­mell. La biblioteca, en altres temps la millor de Dinamarca, es trobava en un edifici separat tan gran com l’església. Hi havia laboratoris de ciències, habitacions modernes, una infermeria i un gimnàs en un graner transformat.

En Harald Olufsen anava caminant del refectori cap al gimnàs. Eren les dotze del migdia i els nois tot just acabaven de dinar: un entrepà que es preparaven ells mateixos amb embotit i cogombrets amb vinagre; era el mateix dinar que s’havia servit cada dimecres al llarg dels set anys que havia anat a l’escola.

En Harald pensava que era una ximpleria sentir-se orgullós que la institució fos vella. Quan els professors parlaven amb reverència de la història de l’escola, es recordava de les esposes dels vells pescadors de Sande, que els agradava dir: «Ara en tinc més de setanta», amb un somriure melindrós, com si fos alguna mena de proesa.

Mentre passava per davant de la casa del director, la seva esposa en va sortir i li va somriure.

—Bon dia, Mia —la va saludar ell cortesament.

Sempre havien anomenat «Heis» el director, una paraula del grec antic que significava «el número u», amb la qual cosa la seva esposa era «Mia», la forma femenina de la mateixa paraula grega. Feia cinc anys que s’havia deixat d’ensenyar grec a l’escola, però les tradicions no morien fàcilment.

—Alguna novetat, Harald?

En Harald havia construït una ràdio casolana que podia captar la BBC.

—Els rebels iraquians han perdut —va respondre—. Els britànics han entrat a Bagdad.

—Una victòria britànica —va comentar ella—. Per variar.

La Mia era una dona molt poc atractiva, amb un rostre més aviat lletjot i els cabells castanys llisos; sempre duia roba ampla, però era una de les dues úniques dones a l’escola i els nois es passaven el dia especulant sobre com devia ser despullada. En Harald es va preguntar si algun dia podria deixar d’estar obsessionat pel sexe. Creia que, en teoria, al cap de molts anys d’haver dormit cada nit amb la teva esposa, t’hi devies acostumar i, fins i tot, et devia avorrir, però era incapaç d’imaginar-s’ho.

La classe següent haurien d’haver estat dues hores de matemàtiques, però aquell dia havia arribat un visitant a l’escola. Era l’Svend Agger, un antic alumne del centre que ara era representant de la seva ciutat natal al Rigsdag, el Parlament de la nació. L’escola sencera l’havia d’anar a escoltar al gimnàs, l’única sala prou gran per acollir els cent vint nois. En Harald s’hauria estimat més fer matemàtiques.

No podia recordar el moment exacte en què l’estudi s’havia tornat interessant. Quan era petit, havia considerat que totes les classes eren una distracció exasperant dels assumptes importants, com ara construir dics als rierols o alçar cases amb troncs. Al voltant dels catorze anys, gairebé sense adonar-se’n, va començar a trobar la física i la química més divertides que jugar al bosc. El va emocionar descobrir que l’inventor de la física quàntica era un científic danès, Niels Bohr. La interpretació que Bohr va fer de la taula periòdica dels elements, argumentant les reaccions químiques a partir de l’estructura atòmica dels elements implicats, a en Harald li semblava una revelació divina, una explicació fonamental i profundament satisfactòria de com estava fet l’univers. Adorava Bohr de la mateixa manera que altres nois adoraven Kaj Hansen, «el petit Kaj», l’heroi del futbol que jugava com a davanter centre a l’equip conegut com a B93 Ko­benhavn. En Harald havia presentat una sol·licitud per estudiar física a la Universitat de Copenhaguen, on Bohr era el director de l’Institut de Física Teòrica.

La formació costava diners. Afortunadament, l’avi d’en Harald, que havia vist com el seu fill triava una professió que el faria ser pobre tota la vida, havia fet previsions de cara als seus nets. El seu llegat havia servit per pagar l’educació de l’Arne i en Harald a la Jansborg Skole. També serviria per finançar els estudis d’en Harald a la universitat.

Va entrar al gimnàs. Els alumnes més joves havien arrenglerat uns bancs en unes fileres molt acurades. En Harald va seure al fons, al costat d’en Josef Duchwitz. En Josef era molt petit, i el seu cognom sonava com la paraula anglesa duck, que significa «ànec», de manera que li havien posat el malnom d’Anaticula, l’equivalent llatí. Amb el pas dels anys, aquell malnom s’havia anat escurçant fins a esdevenir Tik. Venien de famílies molt diferents —la família d’en Tik era jueva i rica—, però, malgrat això, havien estat bons amics a l’escola.

Uns segons més tard, en Mads Kirke va seure al costat d’en Harald. En Mads feia el mateix curs. Procedia d’una distingida família militar: el seu avi havia estat general i el seu difunt pare, ministre de Defensa als anys trenta. El seu cosí Poul era pilot amb l’Arne a l’escola de vol.

Els tres amics estudiaven ciències. Normalment anaven junts i tenien un aspecte còmicament diferent —en Harald, alt i ros; en Tik, baix i morè; en Mads, pigat i pèl-roig—, de manera que, quan un professor d’anglès bromista s’hi va referir com els Tres Guillats, se’ls va quedar el malnom.

En Heis, el director, va entrar a la sala amb el visitant, i els nois es van alçar amb educació. En Heis era alt i prim, i duia les ulleres posades sobre el pont d’un nas ganxut. Havia passat deu anys a l’exèrcit, però no era gaire difícil veure per què l’havia canviat per l’ensenyament. Era un home de tracte dolç, i semblava com si li sabés greu exercir l’autoritat. Els alumnes l’apreciaven més que no pas el temien. Els nois l’obeïen perquè no volien ferir els seus sentiments.

Quan va tornar a seure, en Heis els va presentar el diputat parlamentari, un home esquifit tan poc impressionant que qualsevol hauria pensat que ell era el professor d’escola i en Heis, el convidat distingit. L’Agger va començar a parlar de l’ocupació alemanya.

En Harald va recordar el dia en què l’ocupació havia començat, feia catorze mesos. El va despertar a mitjanit el brunzit dels avions al cel. Els Tres Guillats van pujar a dalt de la teulada de l’habitació per mirar, però van passar almenys una dotzena d’avions i, en veure que no succeïa res, se’n van tornar al llit.

No es va assabentar de res més fins al matí. S’estava rentant les dents al lavabo comú quan un professor va entrar corrents i va anunciar: «Els alemanys han desembarcat!». Després de l’esmorzar, a les vuit, quan els nois es reunien al gimnàs per al cant del matí i els anuncis, el director els va comunicar la notícia.

—Aneu a les vostres habitacions i destruïu qualsevol cosa que pugui indicar oposició als nazis o simpatia pels britànics —els va ordenar.

En Harald va retirar el seu pòster preferit, una il·lustració d’un biplà Tiger Moth amb emblemes circulars amb les sigles de la RAF a les ales.

Aquell mateix dia, un dimarts, van ordenar als alumnes més grans que omplissin sacs de sorra i els duguessin a l’escola per ocultar les antigues escultures i els sarcòfags de valor incalculable. Darrere l’altar hi havia la tomba del fundador de l’escola; damunt seu, jeia pomposa la seva representació en pedra, vestida amb una armadura medieval, la protecció genital enorme de la qual cridava l’atenció. En Harald va fer riure tothom durant uns segons col·locant-hi un sac de sorra dret al damunt. A en Heis no li va fer cap gràcia la broma i va castigar en Harald fent-li dur quadres a la cripta per raons de seguretat tota la tarda.

Totes aquelles precaucions van ser innecessàries. L’escola es trobava en un poblet als afores de Copenhaguen i encara va passar un any abans no van veure cap alemany. Mai no hi va haver cap bombardeig, ni tan sols trets.

Dinamarca s’havia rendit en cosa de vint-i-quatre hores.

—Els esdeveniments posteriors han demostrat la saviesa d’aques­ta decisió —va dir l’orador amb un aire de suficiència irritant, i el va seguir un murmuri de dissidència, mentre els nois es bellugaven incòmodes als seients i feien comentaris en veu baixa—. El nostre rei continua al tron —va prosseguir l’Agger.

Al costat d’en Harald, en Mads va remugar contrariat. En Harald compartia l’enuig d’en Mads. El rei Cristià X cavalcava sovint pels carrers de Copenhaguen, exhibint-se davant la gent, però allò no semblava més que un gest buit.

—En conjunt, la presència alemanya ha estat benigna —va declarar l’orador—. Dinamarca ha demostrat que una pèrdua parcial de la independència, resultat de les exigències de la guerra, no necessàriament ha de desembocar en dificultats i conflictes immerescuts. La lliçó, per a nois com ara vosaltres, és que hi pot haver més honor en la submissió i l’obediència que en una rebel·lió poc assenyada.

En Heis va aplaudir educadament i els nois el van imitar, encara que sense entusiasme. Si el director hagués estat un jutge més perspicaç de l’ànim d’una audiència, hauria posat punt final a la sessió en aquell moment; però, en canvi, va somriure i va dir:

—Bé, nois, voleu fer alguna pregunta al convidat?

En Mads es va posar dempeus en un segon.

—Senyor, Noruega va ser envaïda el mateix dia que Dinamarca, però els noruecs van lluitar durant dos mesos. No creu que això ens fa ser uns covards? —El to de veu era escrupolosament educat, però la pregunta era tota una provocació i es va sentir un murmuri d’aprovació entre els nois.

—Un punt de vista ingenu —va respondre l’Agger en un to de desdeny que va fer enrabiar en Harald.

—Noruega és un país de muntanyes i fiords, difícil de conquerir —va intervenir en Heis, traient a la llum la seva experiència militar—. Dinamarca és un país pla, amb una bona xarxa de carreteres, impossible de defensar contra un enorme exèrcit motoritzat.

—Encetar la lluita hauria provocat un bany de sang innecessa­ri i el resultat final no hauria estat gaire diferent —va puntualitzar l’Agger.

—Tret que hauríem pogut anar pel carrer amb el cap ben alt, en comptes d’abaixar-lo per vergonya —va replicar bruscament en Mads.

A en Harald allò li semblava que era una cosa que hauria pogut sentir a casa dels seus parents militars.

L’Agger es va posar vermell.

—La millor part del valor és la discreció, tal com va escriure Shakespeare —va respondre.

—De fet, senyor, això ho va dir Falstaff, el covard més famós del món literari —va apuntar en Mads.

Els nois van aplaudir entre rialles.

—Au, va, Kirke —va dir en Heis, apaivagador—. Ja sé que tens unes idees molt fermes sobre tot això, però no hi ha cap motiu per ser descortès. —Va mirar al voltant de la sala i va assenyalar un dels alumnes més joves—: Sí, Borr.

—Senyor, no troba que la filosofia de Herr Hitler sobre l’orgull nacional i la puresa racial podria ser beneficiosa si l’adop­téssim aquí, a Dinamarca? —En Woldemar Borr era fill d’un nazi danès molt conegut.

—Alguns elements, potser —va respondre l’Agger—. Però Alemanya i Dinamarca són països diferents.

Allò era pura prevaricació, va pensar en Harald, enutjat. És que aquell home no tenia prou estómac per admetre que la persecució racial era un error?

—Potser algun dels alumnes vol fer alguna pregunta al senyor Agger sobre la seva feina quotidiana com a membre del Rigsdag? —va demanar en Heis quasi gemegant.

En Tik es va alçar. El to de suficiència de l’Agger l’havia irritat, també.

—No se sent com un titella? —va preguntar—. Al capdavall, qui realment governa el país són els alemanys. Vostès només ho fan veure.

—La nostra nació encara és governada pel nostre Parlament danès —va respondre l’Agger.

—Sí, així podeu conservar la feina —va murmurar en Tik, fent riure els nois que hi havia a prop seu.

—Els partits polítics continuen tenint presència, fins i tot els comunistes —va continuar l’Agger—. Tenim la nostra pròpia policia i les nostres forces armades.

—Però en el mateix moment en què el Rigsdag faci alguna cosa que els alemanys no aprovin, el clausuraran i desarmaran la policia i l’exèrcit —va rebatre en Tik—. De manera que tots vostès estan fent comèdia.

En Heis començava a semblar molest.

—Recorda les bones maneres, si us plau, Duchwitz —va advertir malhumorat.

—No hi fa res, Heis —va dir l’Agger—. M’agraden els debats encesos. Si en Duchwitz creu que el nostre Parlament és inútil, caldria que comparés la nostra situació amb la que tenen a França. Gràcies a la nostra política de cooperació amb els alemanys, la vida és molt millor per al poble danès normal i corrent de com ho podria ser.

En Harald ja n’havia sentit prou, de tot allò. Es va aixecar i va començar a parlar sense esperar que en Heis li donés la paraula.

—I què farem si els nazis venen a buscar en Duchwitz? —li va etzibar—. També ens aconsellarà cooperació amistosa?

—I per què haurien de venir a buscar en Duchwitz?

—Per la mateixa raó que van anar a buscar el meu oncle a Hamburg: perquè és jueu.

Alguns dels alumnes es van girar interessats. Segurament no s’havien adonat que en Tik era jueu. La família Duchwitz no era religiosa, i en Tik anava a les misses que se celebraven a la vella església de maons vermells com tota la resta.

L’Agger va demostrar irritació per primera vegada.

—Les forces ocupants s’han mostrat summament tolerants envers els jueus danesos.

—Fins ara —va replicar en Harald—. Però, i si canvien d’opinió? Imaginem que decideixen que en Tik és tan jueu com el meu oncle Joachim. Què ens aconsellaria en aquest cas? Hem de mantenir-nos de braços plegats mentre entren desfilant i el capturen? O hauríem d’estar organitzant un moviment de re­sistència per preparar-nos per a aquest dia?

—El millor pla que pots seguir, doncs, és assegurar-te que no t’hauràs d’enfrontar mai amb una decisió com aquesta i no hauràs de donar mai suport a la política de cooperació amb el poder ocupant.

L’evasiva tan subtil de la resposta va fer enrabiar en Harald.

—Però, i si això no funciona? —va insistir—. Per què no em respon la pregunta? Què haurem de fer quan els nazis vinguin a buscar els nostres amics?

En Heis va decidir intervenir:

—Estàs plantejant el que se’n diu una pregunta hipotètica, Olufsen —va observar—. Els homes, en la vida pública, s’estimen més no haver de plantejar-se els problemes fins que aquests no es presenten.

—La pregunta és fins a on arribarà la seva política de cooperació —va replicar en Harald amb vehemència—. I no tindrem temps per a discussions quan truquin a la seva porta a mitjanit, Heis.

Durant uns segons, va semblar que en Heis estava disposat a renyar en Harald per mala educació, però, finalment, va contestar apaivagador:

—Has fet una observació interessant, i el senyor Agger l’ha respost a la perfecció —va dir—. Ara crec que ja hem tingut un bon debat i que és hora de tornar a les classes. Però, abans, hem d’agrair al nostre convidat que hagi trobat un forat en la seva atapeïda agenda per venir a visitar-nos. —Va alçar les mans per indicar una ronda d’aplaudiments.

En Harald el va aturar:

—Faci’l respondre la pregunta! —va cridar—. Hem de tenir un moviment de resistència o deixarem que els nazis facin el que vulguin? Per l’amor de Déu, quina classe pot ser més important que aquesta?

La sala es va quedar en silenci. Discutir amb els professors estava permès dins els límits de la racionalitat, però en Harald els havia traspassat amb la seva actitud desafiadora.

—Crec que val més que te’n vagis —va dir en Heis—. Ja et vindré a veure després.

Allò va fer enrabiar en Harald. Encès d’impotència, es va aixecar. La sala va continuar en silenci mentre els alumnes miraven com s’acostava a la porta. Sabia que havia de sortir de la sala amb tranquil·litat, però no va aconseguir dominar-se. Quan va arribar a la porta es va girar i va assenyalar en Heis amb un dit acusador:

—No serà capaç de dir a la Gestapo que marxi de la maleïda sala! —va bramular.

Tot seguit, va sortir clavant un cop de porta.





4


El despertador d’en Peter Flemming va sonar a dos quarts de sis del matí. El va aturar, va encendre el llum i es va incorporar al llit. L’Inge estava ajaguda d’esquena, amb els ulls oberts, mirant fixament el sostre, immutable com un cadàver. La va mirar un moment, després es va alçar.

Va anar a la cuina del seu piset de Copenhaguen i va engegar la ràdio. Un periodista danès llegia una declaració sentimental dels alemanys per la mort de l’almirall Lutjens, que havia estat abatut amb el Bismarck deu dies abans. En Peter va posar un potet amb farina de civada al foc i va agafar una safata. Va sucar amb mantega una llesca de pa d’ordi i va fer un cafè amb succedani.

Se sentia optimista i, al cap d’uns segons, en va recordar el motiu. El dia abans hi havia hagut un descans en el cas en què treballava.

Era inspector detectiu a la Unitat de Seguretat, una secció del Departament d’Investigació Criminal de Copenhaguen, la tasca del qual consistia a no perdre de vista els organitzadors de sindicats, comunistes, estrangers i altres avalotadors. El seu cap, el responsable del departament, era el superintendent Frederik Juel, espavilat però mandrós. Educat a la famosa Jansborg Skole, en Juel se sentia força identificat amb el proverbi llatí «Quieta non movere» (Deixem-ho córrer). Era descendent d’un heroi de la història naval danesa, però ja feia temps que l’agressivitat s’havia perdut en el llinatge.

En els darrers catorze mesos havia augmentat molt la feina, ja que els opositors al domini alemany havien estat afegits a la llista de vigilància del departament.

Fins en aquell moment, l’únic senyal aparent de resistència havia estat l’aparició de diaris clandestins com ara el Reality, el que el jove Olufsen havia dut. En Juel creia que els diaris il·legals eren inofensius; pensava que, si més no, eren una vàlvula de seguretat beneficiosa i es negava a perseguir-ne els editors. Aquella actitud feia enrabiar en Peter. Permetre que els criminals estiguessin en llibertat perquè continuessin cometent delictes li semblava una bogeria.

En realitat, als alemanys no els acabava d’agradar l’actitud de deixar fer d’en Juel, però, de moment, no havien convertit el problema en un enfrontament. L’enllaç d’en Juel amb el poder ocupant era el general Walter Braun, un militar de carrera que havia perdut un pulmó a la batalla de França. L’objectiu d’en Braun era mantenir Dinamarca tranquil·la a qualsevol preu. No s’imposaria a en Juel llevat que el forcessin.

Darrerament, en Peter s’havia assabentat que s’estaven enviant de contraban còpies del Reality a Suècia. Fins llavors s’havia vist obligat a acatar les regles de no-intervenció del seu cap, però tenia l’esperança que la condescendència d’en Juel s’esquerdaria quan sabés que els diaris aconseguien sortir del país. La nit anterior, un detectiu suec amic íntim d’en Peter havia trucat per dir que, pel que tenia entès, el diari viatjava en un vol de Lufthansa que feia el trajecte de Berlín a Estocolm amb escala a Copenhaguen. Aquell era el descobriment que motivava el sentiment d’exaltació d’en Peter quan s’havia llevat. Podia ser que estigués a punt d’aconseguir un triomf.

Quan les farinetes de civada van estar fetes, hi va afegir llet i sucre, i seguidament va dur la safata a l’habitació.

Va ajudar l’Inge a incorporar-se. Va tastar la farina de civada per comprovar que no fos massa calenta i després l’hi va donar amb una cullera.

Feia un any, just abans que arribessin les restriccions de benzina, en Peter i l’Inge es dirigien amb cotxe cap a la platja quan un home jove amb un esportiu nou va xocar amb ells. En Peter es va trencar les dues cames, però es va recuperar ràpidament. L’Inge s’havia esclafat el crani, i mai més no tornaria a ser la mateixa.

L’altre conductor, en Finn Jonk, fill d’un professor d’universitat de renom, va sortir llançat en l’aire i va aterrar sobre un arbust, il·lès.

No tenia carnet de conduir —l’hi havien retirat els tribunals després d’un accident anterior— i aquell dia anava begut. Però la família Jonk va contractar un advocat molt bo que havia aconseguit endarrerir el judici durant un any, o sigui que en Finn encara no havia estat castigat per haver destruït el cervell de l’Inge. La tragèdia personal d’en Peter i l’Inge era un exemple més de la manera vergonyosa en què els delictes podien quedar sense càstig en la societat moderna. Podies dir el que volguessis contra els nazis, però a parer d’en Peter eren gratificantment durs amb els delinqüents.

Quan l’Inge es va haver pres l’esmorzar, en Peter la va dur al lavabo i la va banyar. L’Inge sempre havia estat escrupolosament neta i polida. Era una de les coses que li havia agradat d’ella. Era especialment neta amb el sexe, sempre es rentava amb molta cura després de fer l’amor, una cosa que ell valorava. No totes les noies eren així. Una dona amb qui havia estat, una cantant d’un club de nit que havia conegut durant una incursió i amb qui havia tingut una aventura, li havia prohibit que es rentés després de fer l’amor dient que no era romàntic.

L’Inge no va mostrar cap reacció mentre la banyava. Ell havia après a sentir-se igualment impassible, fins i tot quan li rentava les parts més íntimes del cos. Va eixugar aquella pell suau amb una tovallola i la va vestir. La part més difícil era posar-li les mitges. Primer les enrotllava, deixant només que en sortís la puntera. Després les hi apujava amb delicadesa per damunt del peu i les hi desenrotllava per damunt de la cama i el genoll, i, finalment, subjectava la part de dalt amb les pinces del lligacames. Al principi, quan feia això les havia trencat cada vegada, però era un home persistent i podia ser molt pacient quan se li ficava al cap alguna cosa; a hores d’ara ja n’era tot un expert.

Li va posar un vestit de cotó, d’un groc molt alegre, i també un rellotge de polsera i un braçalet. L’Inge no podia dir l’hora, però a vegades a ell li semblava que la seva dona gairebé somreia quan veia que duia joies als canells.

Quan la va haver pentinat, es van quedar tots dos mirant el reflex d’ella al mirall. Era una rossa bonica de pell clara, i abans de l’accident havia tingut un somriure entremaliat i una manera melindrosa de parpellejar. En aquell moment, el seu rostre era impassible.

Durant la visita a Sande per Pasqua, el pare d’en Peter havia intentat persuadir-lo d’ingressar l’Inge en una residència privada. En Peter no podia fer-se càrrec de les mensualitats, però l’Axel estava disposat a pagar-les. Deia que volia que en Peter fos lliure, encara que la veritat és que estava desesperat per tenir un net amb el seu nom. Tanmateix, en Peter creia que tenia l’obligació d’ocupar-se de la seva dona. Per ell, era molt important complir les obligacions que tenia com a home. Si es desentenia d’aquell deure, es perdria el respecte a si mateix.

Va dur l’Inge al menjador i la va asseure al costat de la finestra. Va deixar la ràdio encesa a un volum molt baix i va tornar al lavabo.

El rostre reflectit al mirall d’afaitar-se era regular i ben proporcionat. L’Inge solia dir que semblava una estrella de cine. Des de l’accident s’havia adonat que tenia uns quants cabells grisos entre la barba matinera pèl-roja i unes arrugues que delataven el cansament al voltant dels ulls, d’un color marró ataronjat. Però la disposició del seu cap tenia un aspecte orgullós i una rectitud inamovible en el contorn perfecte dels llavis. Quan es va haver afaitat, es va posar la corbata i la pistolera d’espatlla amb la versió estàndard de la Walther de 7,65 mil·límetres, la versió PPK de set bales, dissenyada com a arma oculta per als detectius. Després, a la cuina, va menjar dret tres llesques de pa d’ordi, reservant la mica de mantega per a l’Inge.

La infermera havia d’arribar a les vuit en punt.

Entre les vuit i les vuit i cinc l’humor d’en Peter va canviar. Va començar a anar amunt i avall del petit rebedor del pis. Va encendre un cigarret, després el va aixafar amb impaciència. Es mirava el rellotge de polsera cada pocs segons.

Entre les vuit i cinc i les vuit i deu es va enfurismar. És que no tenia prou problemes? Combinava les atencions a la seva esposa invàlida amb una feina esgotadora i de gran responsabilitat com a detectiu de la policia. La infermera no tenia cap dret a fallar-li.

Quan la infermera va trucar a la porta a un quart de nou, la va obrir d’una revolada i va cridar:

—Com has pogut arribar tan tard?

Era una noia grassoneta de dinou anys que duia un uniforme planxat amb molta cura, els cabells pentinats a la perfecció sota la còfia d’infermera i el rostre rodó lleugerament maquillat.

La ràbia d’en Peter la va deixar perplexa.

—Ho sento —es va disculpar.

En Peter es va fer a un costat per deixar-la passar. Va sentir una temptació molt forta de pegar-li, i ella, sens dubte, ho va percebre, ja que es va afanyar a passar-li per davant.

La va seguir fins al menjador.

—Has tingut temps de pentinar-te i maquillar-te —la va renyar, enrabiat.

—He dit que ho sentia.

—No te n’adones que tinc una feina molt compromesa? Tu no tens res més important al cap que passejar amb nois pels Jardins de Tivoli, i encara ets incapaç d’arribar a l’hora a la feina!

Ella va mirar nerviosa la pistola que duia a l’espatlla, com si tingués por que li disparés.

—El bus ha arribat tard —va dir amb veu tremolosa.

—Agafa un bus que surti més d’hora, tros de burra!

—Oh! —va exclamar; semblava que estigués a punt de posar-se a plorar.

En Peter es va girar, lluitant contra l’impuls de clavar-li una bufetada. Si ella plegava, encara tindria un problema més gros. Es va posar la jaqueta i va anar cap a la porta.

—No t’atreveixis a arribar tard mai més! —va cridar, i va marxar de l’apartament.

Un cop al carrer va agafar un tramvia que anava cap al centre de la ciutat. Va encendre un cigarret i se’l va fumar amb xuclades ràpides, intentant calmar-se. Encara estava enrabiat quan va baixar davant del Politigaarden, la seu de la policia, de disseny atrevidament modern, però la visió de l’edifici el va apaivagar: la seva silueta rabassuda transmetia una sensació tranquil·litzadora de força, la pedra encegadorament blanca parlava de puresa, i les fileres de finestres idèntiques simbolitzaven l’ordre i la previsibilitat de la justícia. Va creuar el vestíbul fosc. Amagat al centre de l’edifici hi havia un gran pati obert de planta circular, amb un anell de pilars dobles que assenyalaven un camí cobert semblant als claustres d’un monestir. En Peter va travessar el pati i va entrar a la seva secció.

El va rebre l’agent de detectius Tilde Jespersen, una del grapat de dones del cos policial de Copenhaguen. La jove, vídua d’un policia, era dura i intel·ligent com qualsevol dels policies del departament. En Peter sovint li assignava tasques de vigilància, una feina en la qual era menys probable que una dona aixequés sospites. Era bastant atractiva, amb els ulls blaus i els cabells rossos i arrissats, i la mena de figura petita i sinuosa, que les dones considerarien massa grassa, però que als homes els semblava bé.

—Ha fet tard, el bus? —va preguntar la Tilde mirant-lo amb simpatia.

—No. La infermera de l’Inge ha arribat un quart d’hora tard. No sé que hi té, al cap.

—Oh, vaja.

—Que passa res?

—Temo que sí. El general Braun és amb en Juel. Et volen veure tan bon punt arribis.

Allò era mala sort: una visita d’en Braun just el dia que feia tard.

—Maleïda infermera —va murmurar entre dents mentre es dirigia cap al despatx d’en Juel.

Els ulls de mirada sincera i blava d’en Juel haguessin escaigut al seu homònim naval. Parlava alemany com a cortesia amb en Braun. Tots els danesos que havien estudiat podien defensar-se en alemany i també en anglès.

—On eres, Flemming? —va preguntar a en Peter—. T’estàvem esperant.

—Em sap greu —va replicar en Peter en el mateix idioma. No va explicar la raó del retard: les excuses li semblaven indecoroses.

El general Braun tenia uns quaranta anys. Segurament en algun moment havia estat atractiu, però l’explosió que li va destrossar el pulmó també es va endur part de la mandíbula i tenia el costat dret del rostre deformat. Potser, arran del seu aspecte esguerrat, sempre duia tot l’uniforme de campanya, immaculat, amb les botes altes i la pistola enfundada.

Parlava amb cortesia i era agradable conversar-hi. La veu era gairebé un xiuxiueig suau.

—Doni una ullada a això, si us plau, inspector Flemming —li va demanar.

Havia escampat uns quants diaris damunt la taula d’en Peter, tots ells oberts per la pàgina d’un article concret. En Peter va advertir que es tractava de la mateixa història: un relat sobre la manca de mantega a Dinamarca que culpava els alemanys d’haver-se-la endut tota. Els diaris eren el Toronto Globe and Mail, el Washington Post i Los Angeles Times. Damunt la taula també hi havia el diari clandestí danès Reality, mal imprès i amb l’aspecte d’una publicació d’aficionats al costat de les publicacions legítimes, però contenia la història original que els altres havien copiat. Era un petit triomf de la propaganda.

—Coneixem la majoria de les persones que fan aquests diaris casolans —va dir en Juel. Parlava en un to de seguretat lànguida que irritava en Peter. Es podria dir, per la imatge que donava, que era ell, i no el seu avantpassat famós, qui havia vençut la flota sueca a la batalla de Koge Bay—. És clar que els podríem agafar a tots. Però jo m’estimo més deixar-los tranquils i tenir-los vigilats. Aleshores, si cometen algun delicte greu com fer saltar un pont, ja sabrem qui hem de detenir.

En Peter opinava que allò era una ximpleria. Calia que els detinguessin a tots, per aturar qualsevol possibilitat que fessin saltar cap pont. Però ja havia discutit aquest tema amb en Juel un munt de vegades, de manera que va serrar les dents i no va dir res.

—Això s’hauria pogut acceptar quan les seves activitats es limitaven a Dinamarca. Però és que aquesta notícia ha recorregut tot el món! —va protestar en Braun—. Berlín està enfurismat. I la darrera cosa que ens cal és una repressió. Tindrem la maleïda Gestapo marxant per tota la ciutat amb les seves botes altes, causant enrenou i ficant la gent a la presó, i ves a saber com acabarà això.

En Peter se sentia satisfet. La notícia tenia l’efecte que havia desitjat.

—Ja hi estic treballant —va anunciar—. Tots aquests diaris americans van rebre la història per mitjà del servei telegràfic Reuters, que la va recollir a Estocolm. Crec que el diari Reality es treu de contraban cap a Suècia.

—Bona feina! —el va felicitar en Braun.

En Peter va mirar furtivament en Juel, que semblava enrabiat. Ja li estava bé. Ell era més bon detectiu que el seu cap, i incidents com aquell ho demostraven. Feia dos anys, quan la plaça de cap de seguretat havia quedat vacant, en Peter l’havia sol·licitada, però se la va endur en Juel. En Peter era uns quants anys més jove que en Juel, però tenia més casos resolts a favor seu. Tanmateix, en Juel pertanyia a una elit metropolitana pagada d’ella mateixa que havia anat al mateix tipus d’escola, i en Peter estava convençut que conspiraven per quedar-se amb les millors feines per a ells i deixar de banda els que no pertanyien al grup amb talent.

—Però com es pot passar de contraban el diari? Els censors supervisen tots els paquets —va replicar en Juel.

En Peter va dubtar. Volia rebre’n la confirmació abans de revelar les seves sospites. La informació que rebia de Suècia podria ser errònia. Tot i així, en Braun era allà dret, davant seu, movent els peus amb impaciència, i aquell no era el moment de donar respostes ambigües.

—He rebut informació. Ahir a la nit vaig parlar amb un amic detectiu de la policia d’Estocolm que ha estat fent preguntes dis­cretament a l’oficina del servei de telègrafs. Ell creu que el diari arriba amb el vol de Lufthansa que efectua el trajecte de Berlín a Estocolm amb escala aquí.

En Braun va assentir amb exaltació.

—De manera que si escorcollem tots els passatgers que pugen al vol aquí a Copenhaguen, hauríem de trobar la darrera publicació.

—Sí.

—Surt avui, aquest vol?

A en Peter li va caure l’ànima als peus. Aquella no era la seva manera de treballar. S’estimava més verificar les dades abans de llançar-se a una acció. Però se sentia gratificat per l’actitud agressiva d’en Braun: era un contrast molt agradable en comparació amb la manera cautelosa i la precaució d’en Juel. De tota manera, no podria reprimir l’allau d’impaciència d’en Braun.

—Sí, d’aquí a unes quantes hores —va confirmar amagant els seus recels.

—Aleshores, posem-nos en moviment!

Les presses podrien engegar-ho tot a rodar. En Peter no podia permetre que en Braun es fes càrrec de tota l’operació.

—Puc fer un suggeriment, general?

—Per descomptat.

—Cal que actuem amb discreció per no posar en guàrdia el culpable. Hem de crear un equip de detectius i oficials alemanys, però els hem de tenir aquí a les oficines fins al darrer minut. Els passatgers han d’estar junts per pujar a l’avió abans que nosaltres entrem en acció. Aniré jo sol a l’aeròdrom de Kastrup per fer els preparatius amb compte. Un cop els passatgers hauran facturat l’equipatge, l’avió haurà aterrat i s’haurà proveït de combustible i estiguin a punt d’embarcar, serà massa tard perquè ningú pugui esmunyir-se sense ser vist… i aleshores podrem actuar.

En Braun va somriure amb astúcia.

—Té por que una pila d’alemanys ho engegui tot a rodar.

—No és això, senyor —va respondre en Peter amb expressió seriosa. Quan els ocupants feien broma sobre si mateixos, no era gens assenyat afegir-s’hi—. És molt important per a vostè i per als seus homes que vinguin amb nosaltres, per si calgués interrogar algun ciutadà alemany.

El rostre d’en Braun es va encarcarar; l’agudesa d’automenys­preu li havia sortit per la culata.

—Efectivament —va corroborar mentre anava cap a la porta—. Truqui’m al despatx quan el seu equip estigui preparat per sortir —va afegir, i se’n va anar.

En Peter se sentia alleujat. Almenys havia recuperat el control. La seva única preocupació era que l’entusiasme d’en Braun l’hagués forçat a actuar massa d’hora.

—Has fet molt bona feina. Has trobat la ruta del contraban —va felicitar-lo en Juel amb condescendència—. Has fet una bona investigació. Però hauria estat més discret dir-m’ho a mi abans que a en Braun.

—Ho sento, senyor —va dir en Peter, disculpant-se.

En realitat, no hauria estat possible. En Juel ja havia sortit de l’oficina quan el detectiu suec li havia trucat la nit abans. Però en Peter no va utilitzar aquella excusa.

—Molt bé —va continuar en Juel—. Reuneix una brigada i me’ls envies per donar-los instruccions. Després ves a l’aeròdrom i em truques quan els passatgers estiguin preparats per embarcar.

En Peter va sortir del despatx d’en Juel i es va dirigir a la taula de la Tilde a l’oficina principal. L’agent duia una jaqueta, una brusa i una faldilla en diferents tonalitats de blau cel, i semblava una noia d’un quadre francès.

—Com ha anat? —li va preguntar.

—Bé.

—Me n’alegro.

—Aquest matí hi haurà una batuda a l’aeròdrom —li va explicar. Ja sabia quins detectius volia que treballessin amb ell—. M’enduré en Bent Conrad, en Peter Dresler i en Knut Ellegard. —El sergent detectiu Conrad era un entusiasta proalemany. Els policies detectius Dresler i Ellegard no tenien forts sentiments po­lítics ni nacionalistes, però eren policies conscienciosos que obeïen les ordres i feien la feina amb cura—. I m’agradaria que vinguessis tu també, si pot ser, per si hi ha alguna dona sospitosa que calgués escorcollar.

—I tant.

—En Juel us n’informarà. Me’n vaig de cap a Kastrup. —En Peter va anar cap a la porta, aleshores es va tombar—. Com està el petit Stig? —La Tilde tenia un fill de sis anys de qui s’encarregava l’àvia mentre ella treballava.

La Tilde va somriure.

—Està bé. Està aprenent a llegir molt ràpid —va dir.

—Un dia serà cap de policia.

El rostre de la Tilde es va enfosquir.

—No vull que sigui policia.

En Peter va assentir. El marit de la Tilde havia mort en un tiroteig amb una banda de contrabandistes.

—Me’n faig càrrec.

—Voldries que el teu fill fes aquesta feina? —va afegir a la defensiva.

—No tinc fills, i no és probable que en tingui cap —va respondre arronsant les espatlles.

—No saps mai què passarà en el futur —va observar ella, llançant-li una mirada enigmàtica.

—És cert. —Va fer mitja volta. No tenia ganes d’encetar aquella conversa un dia de feina—. Ja trucaré.

—Bé.

En Peter va agafar un dels Buicks negres sense distintiu policíac en què acabaven d’instal·lar un aparell emissor i receptor de ràdio. Va sortir de la ciutat i va creuar un pont que duia a l’illa d’Amager, on es trobava l’aeròdrom de Kastrup. Era un dia assolellat i des de la carretera es podia veure gent a la platja.

Semblava un home de negocis o un advocat amb el seu vestit de ratlles blanques tan conservador i la corbata amb un disseny discret. No portava maleta, però, per fer la seva actitud més versemblant, havia dut una carpeta d’expedients plena de papers que havia agafat d’una paperera.

A mesura que s’acostava a l’aeròdrom cada vegada se sentia més inquiet. Si hagués pogut tenir un o dos dies més, hauria pogut determinar si cada avió duia paquets il·legals, o només alguns. Hi havia la possibilitat exasperant que aquell dia no trobés res, però aquella batuda posaria en guàrdia el grup de subversius i podrien triar una ruta diferent. Aleshores hauria de tornar a començar.

L’aeròdrom estava format per un conjunt d’edificis baixos dispersos al costat de l’única pista. Les tropes alemanyes el mantenien sota una estricta vigilància, però els vols civils encara eren a càrrec de la companyia aèria danesa, la DDL, i la sueca ABA, a més de Lufthansa.

En Peter va aparcar davant de l’oficina del controlador de l’aeroport. Va dir a la secretària que era del Departament de Seguretat Aèria i el van fer passar immediatament. El controlador, en Christian Varde, era un home petit amb el somriure fàcil d’un venedor. En Peter li va ensenyar la placa de policia.

—Avui hi haurà un control de seguretat especial en el vol de Lufthansa que va a Estocolm —va comunicar-li—. L’ha autoritzat el general Braun, que arribarà d’aquí a uns moments. Hem d’enllestir-ho tot.

Una expressió d’espant va aparèixer al rostre del gerent. Va allargar la mà cap al telèfon de damunt la taula, però en Peter va cobrir l’aparell amb la seva.

—No —va dir—. Si us plau, no avisi ningú. Té una llista dels passatgers que han d’embarcar aquí?

—La meva secretària.

—Demani-li que la dugui.

En Varde va avisar la secretària, i ella va dur un full de paper. Ell el va donar a en Peter.

—Arribarà a l’hora, el vol de Berlín? —va preguntar en Peter.

—Sí. —En Varde es va mirar el rellotge—. Hauria d’aterrar d’aquí a quaranta-cinc minuts.

Era prou temps, el temps just.

La tasca d’en Peter se simplificaria si només havia d’escorcollar els passatgers que agafaven el vol a Dinamarca.

—Vull que truqui al pilot i li digui que avui no es permetrà que ningú baixi de l’avió a Kastrup. Això inclou tant els passatgers com la tripulació.

—Molt bé.

Va donar un cop d’ull a la llista que havia dut la secretària. Hi havia quatre noms: dos danesos, una danesa i un alemany.

—On són ara els passatgers?

—Haurien d’estar facturant l’equipatge.

—Agafeu-los les maletes, però no les carregueu a l’avió fins que no les hagin escorcollat els meus homes.

—Entesos.

—També escorcollarem els passatgers abans d’embarcar. Hi ha alguna altra cosa que es carregui aquí, a més dels passatgers i el seu equipatge?

—Cafè i entrepans per al vol, i una bossa de correu. I el combustible, és clar.

—Cal que examinem el menjar i la beguda, a més del correu. Un dels meus homes supervisarà com es carrega el combustible.

—D’acord.

—Ara vagi-se’n i enviï el missatge al pilot. Quan tots els passatgers hagin facturat l’equipatge, vingui a trobar-me a la sala de sortides. Li prego, però, que intenti donar la sensació que no passa res d’especial.

En Varde se’n va anar.

En Peter va enfilar el camí cap a la zona de sortides mentre s’espremia el cervell per assegurar-se que no havia oblidat res. Va seure a la sala i va estudiar discretament els passatgers, preguntant-se quin d’ells aniria a la presó en comptes d’agafar l’avió. Aquell matí hi havia vols previstos cap a Berlín, Hamburg, la capital noruega d’Oslo, la ciutat de Malmö, al sud de Suècia, i l’illa d’estiueig danesa de Bornholm, amb la qual cosa no podia saber amb seguretat quins dels passatgers es dirigien a Estocolm.

A la sala només hi havia dues dones: una mare jove amb dos nens i una dona més gran, de cabells blancs i arreglada amb molt bon gust. La dona més gran podria ser la contrabandista, va pensar en Peter; el seu aspecte podia tenir la finalitat d’evitar les sospites.

Tres dels passatgers duien uniformes alemanys. En Peter va consultar la llista: el seu home era un tal coronel Von Schwarz­kopf. Només un dels militars era coronel. Però la possibilitat que un oficial alemany pogués passar diaris clandestins danesos de contraban era remota.

Tota la resta eren homes com en Peter, amb vestit i corbata, aguantant-se el barret a la falda.

Intentant donar la sensació que estava avorrit però amb paciència, com si esperés un vol, va observar cadascun dels passatgers amb molta cura, alerta a qualsevol senyal que indiqués que algú havia percebut el control de seguretat imminent. Alguns d’ells semblaven nerviosos, però podia no ser res més que la por de volar. La principal preocupació d’en Peter era vigilar que ningú no intentés llençar un paquet o amagar papers en algun racó de la sala.

En Varde va tornar a aparèixer. Resplendent com si estigués content de tornar a veure en Peter, va dir:

—Els quatre passatgers han facturat l’equipatge.

—Bé. —Era hora de començar—. Digui’ls que Lufthansa voldria tractar-los amb una atenció especial i porti’ls a la seva oficina. Jo el seguiré.

En Varde va assentir i es va adreçar al taulell de Lufthansa. Mentre demanava als passatgers d’Estocolm que s’acostessin, en Peter va anar cap a un telèfon públic, va trucar a la Tilde i li va dir que tot estava preparat per a la batuda. En Varde es va endur el grup de quatre passatgers i en Peter es va afegir a la petita processó.

Un cop van ser tots plegats al despatx d’en Varde, en Peter els va revelar la seva identitat. Va mostrar la seva insígnia de policia al coronel alemany.

—Compleixo ordres del general Braun —va dir avançant-se a les protestes—. Ara mateix ve cap aquí i els ho explicarà tot.

El coronel semblava molest, però es va quedar assegut sense fer cap comentari, i els altres tres passatgers —la senyora dels cabells blancs i dos homes de negocis— van imitar-lo. En Peter es va repenjar a la paret observant-los, alerta a qualsevol conducta que indiqués culpabilitat. Tots duien alguna mena de bossa: la senyora gran, una bossa de mà enorme; l’oficial alemany, una carpeta de documents prima, i els homes de negocis, maletins. Qualsevol d’ells podria dur exemplars d’un diari il·legal.

—Els vindria de gust prendre un te o un cafè mentre s’esperen? —va oferir en Varde amb amabilitat.

En Peter va consultar el rellotge. El vol de Berlín havia d’arribar en aquell moment. Va mirar per la finestra i va veure com l’avió s’acostava a terra. Era un Junkers Ju-52 trimotor, i en Peter va pensar que era una màquina espantosa: tenia la superfície corrugada, com el sostre d’un refugi, i el tercer motor, que sobresortia per davant, tenia l’aparença del musell d’un porc. Tanmateix, s’acostava a una velocitat considerablement reduïda tenint en compte que era un avió molt feixuc, i allò produïa un efecte força majestuós. Va tocar a terra i es va acostar fins a la terminal. Es va obrir la porta i la tripulació va llançar les falques que asseguraven les rodes quan l’avió estava aparcat.

En Braun i en Juel, amb els quatre detectius que havia triat en Peter, van arribar mentre els passatgers que esperaven prenien el succedani de cafè de l’aeroport.

En Peter va observar amb molt d’interès com els detectius buidaven els maletins dels homes i la bossa de la senyora dels cabells blancs. Era molt possible que l’espia portés el diari il·legal dins l’equipatge de mà, va pensar. Aleshores, el traïdor podria justificar que el duia per llegir-lo a l’avió. No és que li servís de gaire.

Malgrat tot, el contingut de les bosses era totalment innocent.

La Tilde es va endur la senyora a una altra habitació per escorcollar-la, mentre els altres tres sospitosos es treien la roba de carrer. En Braun va escorcollar el coronel, i el sergent Conrad va fer el mateix amb els danesos. No van trobar res.

En Peter estava decebut, però es va dir a si mateix que era molt més probable que l’objecte del contraban fos entre l’equipatge facturat.

Van permetre als passatgers que tornessin a la sala, però els van indicar que no embarquessin a l’avió. El seu equipatge estava disposat en línia damunt la pista dels hangars de l’edifici de la terminal: dues maletes de pell de cocodril que semblaven noves i que, sens dubte, pertanyien a la senyora gran, una bossa de lona, que segurament era del coronel, una maleta fosca de cuir i una de cartró barata.

En Peter estava convençut que trobaria un exemplar del Rea­lity en una de les maletes.

En Bent Conrad va demanar-ne les claus als passatgers.

—M’hi jugo el que vulgui que és la dona gran —va murmurar a en Peter—. Fa tota la pinta de ser jueva.

—Limita’t a obrir les maletes.

En Conrad va obrir les bosses i en Peter va començar a escorcollar-les, amb en Juel i en Braun mirant per damunt de les seves espatlles, i una colla de gent que observava per la finestra de la sala de sortides. S’imaginava el moment en què triomfalment trauria el diari i l’agitaria davant de tothom.

Les maletes de cocodril estaven atapeïdes de roba passada de moda molt cara que anava tirant per terra. La bossa de lona contenia estris per afaitar-se, una muda de roba interior i una camisa d’uniforme perfectament planxada. La maleta fosca de cuir de l’home de negocis contenia papers a més de roba, i en Peter els va fullejar tots amb molta atenció, però no hi havia cap diari ni res sospitós.

Havia deixat la maleta de cartró barata per al final, suposant que l’home de negocis menys adinerat era el passatger de tots quatre que tenia més possibilitats de ser l’espia.

La maleta estava mig buida. Hi havia una camisa blanca i una corbata negra, les quals corroboraven la versió de l’home que afirmava que anava a un funeral. També hi havia una Bíblia desgastada de color negre. Però cap diari.

En Peter va començar a preguntar-se amb desesperació si els seus temors havien estat ben fonamentats i si s’equivocava de dia per dur a terme la batuda. Se sentia enrabiat per haver-se deixat empènyer a actuar abans d’hora. Va controlar la seva fúria. Encara no havia acabat.

Es va treure una navalla de la butxaca. Va prémer-ne la punta contra el folre de la maleta cara de la senyora gran i va estripar-la clavant una ganivetada desigual en la seda blanca. Va sentir com en Juel gemegava amb sorpresa davant la violència sobtada del gest. En Peter va passar la mà per sota del folre estripat. En veure que no hi havia res, la consternació es va apoderar d’ell.

Va fer el mateix amb la maleta fosca de cuir de l’home de negocis, i va obtenir el mateix resultat. La maleta de cartró del segon home de negocis no tenia folre, i en Peter no va poder detectar res en la seva estructura que pogués servir per amagar algun objecte.

Sentint que tenia el rostre envermellit per la frustració i la vergonya, va tallar la costura de la base feta de cuir de la bossa de lona del coronel i va ficar la mà a dins per buscar documents amagats. No hi havia res.

Va alçar els ulls i es va trobar amb en Braun, en Juel i els detectius que l’observaven. Els seus rostres mostraven fascinació i una espurna de por. S’adonava que la seva conducta començava a semblar una mica boja.

«A la merda».

En Juel va dir lànguidament:

—Potser la teva informació no era correcta, Flemming.

«No n’estaries poc content», va pensar en Peter amb ressentiment. Però encara no havia acabat.

Va veure en Varde que mirava des de la sala de sortides i li va indicar que s’acostés. El somriure de l’home semblava tibat mentre contemplava la destrossa de l’equipatge dels seus clients.

—On és el sac de correu? —va demanar en Peter.

—A l’oficina d’equipatges.

—Bé, i què espera? Porti’l aquí, idiota!

En Varde va marxar. En Peter va assenyalar l’equipatge amb un gest de fàstic i va dir als seus detectius:

—Desfeu-vos d’aquesta escòria.

En Dresler i l’Ellegard van tornar a empaquetar les maletes grollerament. Un dels encarregats de traslladar l’equipatge va acostar-se per endur-se-les fins al Junkers.

—Espera! —va dir en Peter quan l’home va començar a recollir les maletes—. Escorcolli’l, sergent.

En Conrad va escorcollar l’home i no va trobar res.

En Varde va dur el sac de correu, i en Peter el va buidar abocant les cartes a terra. Totes duien el segell del censor. Hi havia dos sobres prou grossos per contenir un diari, un de blanc i un de marró. Va obrir el blanc. A dins hi havia sis còpies d’un document, alguna mena de contracte. El marró contenia el catàleg d’una fàbrica d’articles de vidre de Copenhaguen. En Peter va renegar en veu alta.

Van portar un carretó carregat amb una safata d’entrepans i diverses cafeteres perquè en Peter les examinés. Aquella era la seva darrera esperança. Va obrir tots els pots i en va buidar el contingut a terra. En Juel va murmurar alguna cosa semblant a la inutilitat d’aquella acció, però en Peter estava massa desesperat per amoïnar-s’hi. Va enretirar els tovallons de lli que cobrien la safata i va remenar entre els entrepans. El va espantar que no hi hagués res. En un atac de ràbia, va agafar la safata i va llançar els entrepans a terra, esperant-hi trobar un diari a sota, però només hi havia un altre tovalló de lli.

Es va adonar que estava a punt de ser completament humiliat i allò el va fer embogir.

—Comenceu a carregar combustible —va ordenar—. Jo vigilaré.

Van conduir un camió cisterna fins al Junkers. Els detectius van apagar els cigarrets i van observar mentre el combustible era bombat dins les ales de l’avió. En Peter sabia que allò no tenia cap sentit, però hi insistia amb obstinació, amb l’expressió del rostre petrificada, perquè no sabia quina altra cosa podia fer. Els passatgers miraven amb curiositat per les finestres rectangulars del Junkers, sens dubte preguntant-se per què un general alemany i sis civils havien de presenciar la càrrega de combustible.

Els dipòsits es van omplir i es van tancar.

A en Peter no se li acudia cap manera d’endarrerir l’enlairament. S’havia equivocat, i en aquell moment semblava un im­bècil.

—Deixeu embarcar els passatgers —va ordenar reprimint la fúria.

Va tornar a la sala de sortides completament humiliat. Tenia ganes d’escanyar algú. Havia arribat a fer un autèntic enrenou en presència del general Braun i també del superintendent Juel. La junta de nomenaments consideraria que l’havia encertada de ple triant en Juel en comptes d’ell per als assumptes de màxima responsabilitat. En Juel fins i tot podria aprofitar aquell fracàs com a excusa per deixar-lo de banda en algun departament de poca categoria, com ara el de trànsit.

Es va aturar a la sala per veure l’enlairament. En Juel, en Braun i els detectius s’esperaven amb ell. En Varde estava dret allà a la vora, fent autèntics esforços per donar la sensació que no passava res fora del normal. Van observar com els quatre passatgers embarcaven molt enrabiats. La tripulació de terra va enretirar les falques de les rodes i les van llançar dins l’avió; a continuació es va tancar la porta.

Mentre l’avió es movia de la seva posició, en Peter va tenir un cop d’inspiració.

—Aturi l’avió —va ordenar a en Varde.

—Per l’amor de Déu… —va protestar en Juel.

En Varde semblava a punt de plorar. Es va girar cap al general Braun.

—Senyor, els meus passatgers…

—Aturi l’avió! —va repetir en Peter.

En Varde va continuar mirant en Braun com si li implorés que ho deixés córrer. Al cap d’uns segons, en Braun va assentir:

—Faci el que li diu.

En Varde va agafar un telèfon.

—Per Déu, Flemming. Ja cal que ara l’encertis —va advertir en Juel.

L’avió va avançar per la pista, va efectuar un gir sencer i va tornar a ocupar la seva posició. Es va obrir la porta i es van llançar les falques a la dotació de terra.

En Peter va conduir la resta dels detectius a fora, a la pista dels hangars. Les hèlixs van perdre velocitat i es van aturar. Dos homes vestits amb granotes col·locaven les falques davant les rodes principals. En Peter es va adreçar a un d’ells.

—Dona’m aquesta falca.

L’home semblava espantat, però va fer el que li ordenava.

En Peter va agafar la falca que li oferia. Era un simple tros de fusta triangular d’uns trenta centímetres d’alçada, brut, pesant i sòlid.

—I ara l’altra —va demanar en Peter.

Ajupint-se per sota del fuselatge, el mecànic va recollir l’altra i l’hi va allargar.

Semblava igual, però era més lleugera. Fent-la girar entre les seves mans, en Peter va descobrir que un dels costats era una tapadora corredissa. La va obrir. A dins hi havia un paquet acuradament embolicat amb hule.

En Peter va deixar escapar un sospir de profunda satisfacció.

El mecànic va fer mitja volta i va fugir corrent.

—Atureu-lo! —va cridar en Peter, però no va caldre. L’home va canviar de direcció i en comptes d’anar cap als homes va anar cap a la Tilde, segurament perquè s’imaginava que podria empènyer-la fàcilment. Ella va girar com una ballarina per deixar-lo passar, després va allargar un peu i el va fer caure fent-li la traveta. El mecànic va sortir volant.

En Dresler li va saltar al damunt, el va incorporar estirant-lo per les espatlles i li va retòrcer el braç darrere l’esquena.

En Peter va fer un senyal a l’Ellegard.

—Deteniu l’altre mecànic. El més probable és que n’estigués al corrent.

En Peter va centrar la seva atenció en el paquet. Va desembolicar l’hule. A dins hi havia dos exemplars del Reality. Els va allargar a en Juel.

En Juel va examinar els diaris, i tot seguit va mirar en Peter.

En Peter l’observava amb expectació, sense dir res, esperant.

—Ben fet, Flemming —va dir finalment en Juel, a contracor.

—Només he fet la meva feina —va dir en Peter, somrient.

En Juel va fer mitja volta i se’n va anar.

—Emmanilleu els dos mecànics i porteu-los a la comissaria per interrogar-los.

A l’interior del paquet hi havia una altra cosa. En Peter va treure un plec de papers subjectats amb un clip. Estaven plens de caràcters tipogràfics en grups de cinc lletres que no tenien cap significat. Durant uns segons es va quedar astorat, confós. Aleshores ho va veure clar i es va adonar que aquell era un triomf molt més gran del que havia somiat.

Els documents que tenia a les mans contenien un missatge codificat.

En Peter va allargar els papers a en Braun.

—Crec que hem descobert un grup d’espionatge, general.

En Braun va contemplar els papers i va empal·lidir.

—Déu meu. Té raó.

—És possible que l’exèrcit alemany tingui un departament especialitzat a desxifrar codis enemics?

—Per descomptat que el té.

—Perfecte —va dir en Peter.





5


Un carruatge antiquat tirat per dos cavalls va recollir en Harald Olufsen i en Tik Duchwitz a l’estació de trens de Kirstenslot, la ciutat natal d’en Tik. En Tik li havia explicat que el carruatge s’havia passat anys rovellant-se en un cobert i que l’havien ressuscitat quan els alemanys van imposar les restriccions de benzina. La pintura nova de la carrosseria brillava molt, però era evident que el tir eren uns cavalls de carro normals que els havien deixat prestats en una granja. Semblava com si el cotxer s’hagués de sentir més còmode darrere d’una arada.

En Harald no estava segur de per què en Tik l’havia convidat a passar el cap de setmana. Els Tres Guillats mai no havien visitat les cases respectives, encara que havien estat amics íntims a l’escola durant set anys. Potser la invitació era conseqüència de l’esclat antinazi d’en Harald a classe. Potser els pares d’en Tik sentien curiositat per conèixer el fill d’un pastor que estava tan amoïnat per la persecució dels jueus.

Van abandonar l’estació i van travessar un poblet amb una església i una taverna. Quan van ser a l’extrem més allunyat del poble, van sortir de la carretera i van passar entre dos lleons de pedra massissa. Al final d’un camí d’un quilòmetre i mig, en Harald va veure un castell de conte de fades amb merlets i torrasses.

A Dinamarca hi havia centenars de castells. En Harald a vegades es consolava amb això. Encara que era un país petit, no sempre s’havia rendit miserablement davant els seus veïns bel·ligerants. Els devia quedar alguna engruna de l’esperit víking.

Alguns dels castells eren monuments històrics que es conservaven com a museus i que visitaven els turistes. Molts no eren gaire més que petites cases pairals ocupades per famílies de grangers pròsperes. A mig camí entre una cosa i l’altra hi havia una sèrie de mansions espectaculars, que eren propietat de les persones més acomodades del país. Kirstenslot —la casa tenia el mateix nom que el poble— n’era una.

En Harald es va sentir intimidat. Sabia que la família Duch­witz era adinerada —el pare i l’oncle d’en Tik eren banquers—, però no estava preparat per a allò. Es preguntava amb angoixa si sabria comportar-se correctament. La vida a la casa parroquial no l’havia preparat en absolut per a un lloc com aquell.

El vespre del dissabte ja era força avançat quan el carruatge els va deixar a l’entrada principal de la casa, que sens dubte tenia l’aspecte d’una catedral. En Harald hi va entrar carregat amb la seva petita maleta. El vestíbul de marbre estava atapeït de mobles antics, gerros decorats, estàtues petites i enormes quadres a l’oli. La família d’en Harald interpretava literalment el segon manament que prohibia fer representacions de qualsevol cosa del cel o la terra, de manera que a la casa parroquial no hi havia cap mena d’imatge (encara que en Harald sabia que ell i l’Arne ha­vien estat fotografiats en secret quan eren uns nadons, ja que havia trobat les fotografies amagades al calaix de les mitges de la seva mare). La riquesa d’obres d’art a la casa dels Duchwitz el va fer sentir lleugerament incòmode.

En Tik el va conduir per unes escales gegants fins a una habitació.

—Aquesta és la meva habitació —li va dir.

Allà no hi havia ni obres d’autors clàssics ni gerros xinesos, només la mena de coses que un noi de divuit anys col·leccionava: una pilota de futbol, una il·lustració de Marlene Dietrich amb posat sensual, un clarinet i un anunci emmarcat de l’esportiu Lancia Aprilla dissenyat per Pininfarina.

En Harald va agafar una fotografia emmarcada. Hi apareixia en Tik uns quatre anys enrere amb una noia que devia tenir la seva edat.

—Qui és la noia?

—La meva germana bessona, la Karen.

—Ah.

En Harald recordava vagament que en Tik tenia una germana bessona. En la fotografia, ella era més alta que en Tik. Era una imatge en blanc i negre, però ella semblava tenir uns colors menys intensos.

—És evident que no és una bessona idèntica. Té massa bona planta.

—Els bessons idèntics han de ser del mateix sexe, idiota.

—On estudia?

—A la Danish Royal Ballet.

—No sabia que hi hagués una escola.

—Si vols pertànyer a la companyia de ballet, has d’anar a l’escola. Algunes noies comencen als cinc anys. Tenen totes les classes normals a més del ballet.

—Li agrada?

—Diu que és molt dur —va respondre en Tik arronsant-se d’espatlles. Va obrir una porta i va recórrer un passadís curt que duia a un lavabo i una segona habitació més petita. En Harald el seguia—. T’estaràs aquí, si et sembla bé —va explicar en Tik—. Compartirem el lavabo.

—Perfecte —va respondre en Harald mentre deixava caure la maleta sobre el llit.

—Et podries estar en una habitació més gran, però és a quilòmetres de distància.

—Val més així.

—Vine, que et presentaré la mare.

En Harald va seguir en Tik pel passadís principal del primer pis. En Tik va donar uns copets en una porta, la va entreobrir i va preguntar:

—Que rebeu cavallers que truquen a la porta, mare?

—Entra, Josef —va respondre una veu.

En Harald va seguir en Tik dins el tocador de la senyora Duchwitz, una habitació bonica amb fotografies emmarcades a totes les superfícies horitzontals. La mare d’en Tik s’assemblava molt al seu fill. Era molt baixeta, encara que grassoneta allà on en Tik era prim, i tenia els mateixos ulls foscos. Tenia al voltant de quaranta anys, però els seus cabells negres ja mostraven alguna espurna grisa.

En Tik li va presentar en Harald, i ell li va donar la mà fent una petita reverència. La senyora Duchwitz els va convidar a seure i els va demanar per l’escola. Era amable i resultava fàcil parlar-hi, i en Harald va començar a sentir menys aprensió davant la perspectiva de passar allà el cap de setmana.

Al cap d’una estona, ella va dir:

—Vinga, aneu i prepareu-vos per al sopar.

Els nois van tornar a l’habitació d’en Tik.

—No us poseu res especial per sopar, oi que no? —va preguntar en Harald, nerviós.

—La jaqueta i la corbata estan bé.

Era tot el que tenia en Harald. La jaqueta, els pantalons, l’abric i la gorra de l’escola, més l’equip de gimnàstica, representaven una despesa considerable per a la família Olufsen, i s’ha­vien d’anar canviant constantment, ja que creixia uns cinc cen­tímetres cada any. No tenia més roba, a banda de jerseis per a l’hivern i pantalons curts per a l’estiu.

—Què et posaràs, tu? —va preguntar a en Tik.

—Una jaqueta negra i pantalons de franel·la grisa.

En Harald estava content d’haver dut una camisa blanca neta.

—Vols banyar-te primer? —va preguntar en Tik.

—I tant.

La idea que abans de sopar havies de banyar-te li va semblar estranya, però es va dir a si mateix que d’aquella manera aprenia els costums dels rics.

Es va rentar el cap a la banyera mentre en Tik s’afaitava.

—A l’escola no t’afaites dues vegades al dia —va dir en Harald.

—La mare és molt escrupolosa. I tinc la barba fosca. Diu que sembla que surti d’una mina de carbó si no m’afaito al vespre.

En Harald es va posar la camisa neta i els pantalons de l’escola; després va anar a l’habitació per pentinar-se els cabells humits davant el mirall que hi havia al tocador. Mentre ho feia va entrar una noia sense trucar a la porta.

—Hola —li va dir—. Tu deus ser en Harald.

Era la noia de la fotografia, però la il·lustració en blanc i negre no li havia fet justícia. Tenia la pell blanca i els ulls verds, i la seva cabellera arrissada era una ombra vívida de vermell coure. Una silueta alta amb un vestit verd fosc llarg lliscava per l’habitació com un fantasma. Amb la força natural d’una atleta va agafar una cadira pesant pel respatller i la va girar per seure-hi. Va encreuar les llargues cames i va dir:

—I doncs? Ets en Harald?

Va aconseguir parlar.

—Sí, soc jo. —Era conscient que anava descalç—. I tu ets la germana d’en Tik.

—Tik?

—Així és com anomenem en Josef a l’escola.

—Vaja, jo soc la Karen i no tinc cap sobrenom. He sentit a parlar del teu rampell a l’escola. Crec que tens tota la raó. Jo odio els nazis… Qui s’han cregut que són?

En Tik va sortir del lavabo embolicat en una tovallola.

—No tens cap consideració per la intimitat d’un cavaller? —va dir.

—No, no en tinc —va replicar la Karen—. Em vull prendre un còctel i no en serviran cap fins que no hi hagi almenys un home a la sala. Crec que són els mateixos criats qui inventen aquestes normes, saps?

—Bé, mira cap a l’altra banda un moment —va dir en Tik, i davant la sorpresa d’en Harald va deixar caure la tovallola a terra.

La Karen no es va immutar davant el cos despullat del seu germà ni es va molestar a apartar-ne els ulls.

—Com estàs, per cert, nan d’ulls foscos? —va preguntar afablement mentre ell es posava uns calçotets blancs nets.

—Estic bé, però encara estaré millor quan hagin passat els exàmens.

—Què faràs, si suspens?

—Suposo que treballaré al banc. Segurament el pare m’hi farà començar des de baix, omplint els tinters dels oficinistes joves.

—No suspendrà els exàmens —va dir en Harald a la Karen.

—M’imagino que ets intel·ligent, com en Josef —va respondre.

—En realitat, molt més intel·ligent —va corregir en Tik.

En Harald no ho podia negar amb sinceritat. Avergonyit, va preguntar:

—Com van les coses a l’escola de ballet?

—És una cosa a mig camí de servir a l’exèrcit i estar tancat a la presó.

En Harald es va quedar mirant la Karen fascinat. No sabia si considerar-la una més dels nois o un dels déus. Es burlava del seu germà com si fos un nen. Tanmateix, era extraordinàriament elegant. Tan sols asseguda a la cadira, balancejant un braç, assenyalant o fent reposar la barbeta a la mà, semblava que ballés. Tots els seus moviments eren harmònics. Tanmateix, la seva elegància no la reprimia, i en Harald observava les expressions canviants del seu rostre com si estigués hipnotitzat. Tenia els llavis molsuts i el somriure ample i lleugerament tort. De fet, tot el seu rostre era una mica irregular —el nas no era del tot recte i la barbeta era desigual—, però l’efecte en conjunt era de bellesa. Va pensar que, de fet, era la noia més bonica que havia conegut mai.

—Serà millor que et posis unes sabates —va advertir en Tik a en Harald.

En Harald es va retirar a la seva habitació i es va acabar de vestir. Quan va tornar, en Tik tenia un aspecte fantàstic amb la jaqueta negra, la camisa blanca i la corbata negra llisa. En Harald se sentia com un col·legial amb la jaqueta d’esport.

La Karen va dirigir el grup al pis de sota. Van entrar en una habitació allargada i desendreçada on hi havia diversos sofàs enormes, un gran piano i un gos vell ajagut en una catifa davant de la llar de foc. L’ambient relaxat contrastava amb la formalitat encarcarada del vestíbul, encara que en aquella estança les parets també estaven atapeïdes de quadres a l’oli.

Una dona jove amb un vestit negre i un davantal blanc va demanar a en Harald què voldria prendre.

—El mateix que en Josef —va respondre.

A la casa parroquial no hi havia alcohol. A l’escola, el darrer any, els nois tenien permès de prendre un got de cervesa a la festa que se celebrava els divendres a la nit. En Harald no havia pres mai cap còctel i no sabia del cert com era.

Per fer alguna cosa, es va ajupir i va acaronar el gos. Era un setter irlandès llarg i prim amb espurnes grises entre el pèl vermellós. Va obrir un ull i va remenar la cua un cop en educat reconeixement a les atencions d’en Harald.

—És el Thor —va dir la Karen.

—El déu del tro —va manifestar en Harald amb un somriure.

—Poc apropiat, hi estic d’acord, però el nom el va triar en Josef.

—Tu li volies posar Ranuncle! —va protestar en Tik.

—Llavors només tenia vuit anys.

—I jo. A més, Thor no és un nom poc apropiat. Quan es tira un pet sembla que sigui un tro.

En aquell moment va entrar el pare d’en Tik; s’assemblava tant al gos que en Harald va estar a punt de riure. Era un home alt i prim, que anava elegantment vestit amb una jaqueta de vellut i una corbata de llaç negra. Els cabells arrissats vermellosos se li estaven tornant grisos. En Harald es va posar dret i el va saludar.

El senyor Duchwitz se li va adreçar amb la mateixa cortesia lànguida que havia mostrat el gos.

—Estic encantat de coneixe’t —va comentar amb veu mandrosa—. En Josef es passa el dia parlant de tu.

—Ara ja coneixes tota la família —va dir en Tik.

—Com et van les coses a l’escola, després del teu rampell? —va preguntar el senyor Duchwitz a en Harald.

—Encara que sembli estrany, no em van castigar —va respondre en Harald—. Abans em feien tallar la gespa amb tisores per a les ungles només per haver dit «bestieses» quan el professor feia algun comentari estúpid. Sovint he estat molt més groller que no pas això amb el senyor Agger. Però en Heis, que és el director, es va limitar a donar-me tranquil·lament una lliçó sobre com hauria pogut defensar la meva posició amb molta més eficàcia si hagués controlat el meu temperament.

—Posant-se ell mateix com a exemple, en no enfadar-se amb tu —va observar el senyor Duchwitz amb un somriure, i en Harald es va adonar que allò era exactament el que havia fet en Heis.

—Jo crec que en Heis s’equivoca —va dir la Karen—. A vegades cal que muntis un escàndol perquè la gent t’escolti.

A en Harald allò li va semblar una gran veritat i li agradaria haver-ho pensat per dir-ho a en Heis. La Karen era intel·ligent, a més de bonica. Tanmateix, tenia una pregunta per fer al senyor Duchwitz i havia estat esperant l’oportunitat de plantejar-l’hi.

—Senyor, no l’amoïna el que els puguin fer els nazis? Sabem com maltracten els jueus a Alemanya i a Polònia.

—Sí que m’amoïna. Però Dinamarca no és Alemanya, i els alemanys sembla que ens consideren primer danesos i després jueus.

—Si més no fins ara —va observar en Tik.

—És cert. Però aleshores hi ha la qüestió de quines opcions tenim. M’imagino que podria fer un viatge de negocis a Suècia i sol·licitar-hi un visat per als Estats Units. Treure tota la família seria més difícil. I pensa en tot el que deixaríem enrere: una empresa que va fundar el meu besavi, aquesta casa on van néixer els meus fills, una col·lecció de quadres que he trigat tota una vida a reunir… Quan t’ho mires d’aquesta manera, sembla que és molt més fàcil seure de braços plegats i esperar que tot vagi de la millor manera possible.

—A més, tampoc no és que siguem botiguers, per l’amor de Déu —va afegir la Karen frívolament—. Jo odio els nazis, però què li faran a la família que és propietària del banc més gran de tot el país?

En Harald va pensar que allò era una estupidesa.

—Els nazis poden fer el que els sembli, a hores d’ara ja hauries de saber-ho —va comentar amb menyspreu.

—Ah, sí? —va fer la Karen fredament, i ell es va adonar que l’havia ofès.

Estava a punt d’explicar com havien perseguit l’oncle Joa­chim, però en aquell moment la senyora Duchwitz es va reunir amb ells i van començar a parlar sobre la darrera producció de la Royal Danish Ballet, Les Sylphides.

—M’encanta la música —va dir en Harald. L’havia sentit a la ràdio i en podia tocar alguns fragments al piano.

—Has vist el ballet? —li va preguntar la senyora Duchwitz.

—No. —Va sentir la necessitat de donar la sensació que havia vist molts ballets, però que casualment s’havia perdut aquell. Aleshores es va adonar que seria molt arriscat fingir davant d’aquella família tan erudita—. Per ser sincer, mai no he anat al teatre —va confessar.

—Això és terrible! —va dir la Karen amb aire arrogant.

La senyora Duchwitz li va clavar una mirada de desaprovació.

—Aleshores cal que t’hi acompanyi la Karen.

—Mare, tinc moltíssima feina —va protestar la noia—. Estic estudiant un dels papers principals per si he de fer de substituta!

En Harald es va sentir ferit per aquell rebuig, però suposava que el castigava per haver-li parlat amb desdeny dels nazis.

Va buidar el got. Li havia agradat el sabor agredolç del còctel, a més li havia donat una sensació relaxada de benestar, però potser també l’havia empès a no fixar-se en les seves paraules. Es penedia d’haver insultat la Karen. Ara que s’havia tornat distant de sobte, s’adonava de com li arribava a agradar.

La donzella que havia servit les begudes els va anunciar que el sopar estava a punt i va obrir una porta doble que duia al menjador. Van creuar-la i van seure en un extrem d’una taula allargada. La donzella els va oferir vi, però en Harald no en va voler.

Van prendre una sopa de verdures, bacallà amb una salsa blanca i llonzes de xai acompanyades també de salsa. Hi havia molt de menjar, malgrat el racionament, i la senyora Duchwitz li va explicar que gran part del que menjaven procedia de les seves propietats.

Durant el sopar, la Karen no va parlar directament a en Harald, sinó que dirigia la conversa a tothom en general. Fins i tot quan ell li va formular una pregunta, ella va mirar els altres mentre responia. En Harald estava descoratjat. Era la noia més encantadora que havia conegut mai i havia aconseguit ficar-se de peus a la galleda en un parell d’hores.

Quan van acabar de sopar van tornar a la sala d’estar i van prendre cafè del bo. En Harald es preguntava on el devia haver comprat la senyora Duchwitz. Aquell cafè era com la pols d’or i era del tot segur que no l’havia cultivat en un jardí danès.

La Karen va sortir a la terrassa per fer un cigarret, i en Tik va explicar a en Harald que als antiquats dels seus pares no els agradava veure fumar les noies. En Harald se sentia cohibit per la sofisticació d’una noia que bevia còctels i fumava.

Quan la Karen va tornar, el senyor Duchwitz va seure al pia­no i va començar a passar fulls en el faristol. La senyora Duch­witz s’estava dreta darrere seu.

—Beethoven? —va proposar ell, i ella va assentir.

Va tocar unes quantes notes, i ella va començar a cantar una cançó en alemany. En Harald estava impressionat i, quan van acabar, va aplaudir.

—Canta’n una altra, mare —va demanar en Tik.

—Molt bé —va acceptar—. Però després haureu de tocar alguna cosa.

Els pares van interpretar una altra cançó; a continuació, en Tik va anar a buscar el seu clarinet i va tocar una senzilla cançó de bressol de Mozart. El senyor Duchwitz va tornar a seure al piano i va tocar un vals de Chopin de Les Sylphides, i la Karen es va treure les sabates d’un cop de peu i va mostrar-los una de les danses que estava aprenent.

Aleshores es van quedar tots mirant en Harald amb expectació.

Es va adonar que se suposava que havia de fer alguna demostració. No sabia cantar, tret d’udolar cançons tradicionals daneses, de manera que hauria de tocar.

—No soc gaire bo en la música clàssica —va dir excusant-se.

—Bajanades —va replicar en Tik—. Toques el piano a l’església del teu pare, m’ho vas dir.

EI Harald va seure davant del teclat. No podia sotmetre una erudita família jueva a himnes luterans inspirats. Va dubtar i després va tocar «Pine Top’s Boogie-Woogie». Començava amb un arpegi melòdic tocat amb la mà dreta. A continuació, la mà esquerra introduïa la insistent pauta rítmica d’un compàs més baix i la dreta tocava les dissonàncies de blues que resultaven tan atractives. Passats uns segons, va perdre consciència de si mateix i va començar a sentir la música. Tocava més fort i amb més èmfasi, cridant en anglès en els punts màxims: «Everybody, boogie-woogie!», com feia en Pine Top. La melodia va arribar al punt culminant i va dir: «That’s what I’m talking about!» (D’això és del que estic parlant!).

Quan va acabar, la sala es va quedar en silenci. El senyor Duchwitz tenia l’expressió adolorida d’un home que accidentalment s’ha empassat alguna cosa en mal estat. Fins i tot en Tik semblava violent.

—Vaja, puc afirmar que no havia escoltat res de semblant en aquesta sala —va dir la senyora Duchwitz.

En Harald es va adonar que s’havia equivocat de mig a mig. La família Duchwitz, tan intel·lectual, estava tan en contra del jazz com els seus propis pares. Eren gent culta, però això no volia dir que fossin liberals.

—Ostres —va lamentar-se—. Ja veig que no ha estat la cosa més encertada.

—De fet, no —va afirmar la senyora Duchwitz.

Des de darrere el sofà, la Karen va cridar l’atenció d’en Harald. Esperava descobrir un somriure arrogant en el seu rostre, però es va quedar sorprès i meravellat quan va veure que la noia li feia l’ullet.

Només per allò havia valgut la pena.

Diumenge al matí, en Harald es va despertar pensant en la Karen.

S’esperava que aniria a l’habitació dels nois per xerrar, com ho havia fet la vigília, però no la van veure. No va aparèixer per esmorzar. Esforçant-se molt per semblar despreocupat, en Harald va preguntar a en Tik on era la seva germana. Sense mostrar cap interès, en Tik li va respondre que segurament devia estar fent exercicis de dansa.

Després d’esmorzar, en Harald i en Tik van dedicar un parell d’hores a repassar la matèria de l’examen. Tots dos tenien l’esperança d’aprovar-lo sense problemes, però no pensaven arriscar-s’hi, ja que el resultat decidiria si podien anar a la universitat. A les onze van anar a fer un volt pel jardí.

A prop del final del llarg camí, parcialment ocult a la vista per un grup d’arbres, hi havia un monestir en ruïnes.

—Va ser expropiat pel rei després de la reforma i durant un segle el van fer servir de residència —va explicar-li en Tik—. Aleshores van construir Kirstenslot i el vell monestir va quedar en desús.

Van explorar els claustres pels quals havien caminat els monjos. Les cel·les ara eren magatzems per a material de jardineria.

—Algunes d’aquestes coses fa molts anys que estan abandonades —va comentar en Tik, tocant lleugerament una roda de ferro rovellada amb la punta de la sabata. Va obrir una porta que donava a una habitació gran i ben il·luminada. A les finestres, que eren molt estretes, no hi havia cap vidre, però el lloc estava net i sec—. Això havia estat el dormitori —va explicar en Tik—. A l’estiu encara es fa servir, per als temporers de la granja.

Van entrar a l’església abandonada, que s’havia convertit en una cambra dels mals endreços. Feia olor de resclosit. Un gat prim de color blanc i negre se’ls va quedar mirant, com preguntant-los quin dret tenien d’entrar allà d’aquella manera, i després es va escapolir per una finestra sense vidre.

En Harald va aixecar un llençol de lona que cobria un sedan Rolls-Royce enlluernant muntat sobre uns blocs.

—És del teu pare? —va preguntar.

—Sí. L’ha arraconat aquí fins que es torni a vendre benzina.

Hi havia un banc de treball de fusta ple de senyals amb un torn i una colla d’eines, que, suposadament, s’havien fet servir per al manteniment del cotxe quan s’utilitzava. En un racó hi havia un lavabo amb una única aixeta. Apilades contra les parets hi havia caixes de fusta, que, en altre temps, havien contingut sabó i taronges. En Harald va mirar dins d’una i hi va trobar una colla desordenada de cotxes de joguina fets de llauna pintada. En va agafar un. A les finestres hi havia dibuixat un conductor, de perfil a la finestra lateral i de cara al parabrisa. Es va recordar del temps en què aquelles joguines havien estat el seu somni. Va tornar el cotxe al seu lloc amb compte.

En un racó allunyat hi havia un aeroplà d’un sol motor sense ales.

En Harald se’l va quedar mirant amb interès.

—Què és?

—Un Hornet Moth, fabricat per Havilland, l’empresa anglesa. El pare el va comprar fa cinc anys, però no el sap pilotar.

—Hi has pujat alguna vegada?

—Ostres, i tant. Hi vam fer unes sortides fantàstiques quan era nou.

En Harald va tocar amb dolçor l’hèlix enorme, que almenys feia gairebé dos metres de llargada. Les corbes de precisió matemàtica el convertien en una obra d’art als seus ulls. L’avió es va inclinar lleument cap a un costat i va veure que el tren d’aterratge estava fet malbé i que un dels pneumàtics estava desinflat.

Va tocar el fuselatge i el va sorprendre notar que estava fet d’alguna mena de teixit tesat sobre una estructura, amb petits estrips i arrugues en alguns punts. Estava pintat de color blau cel amb una línia negra a la carrosseria rivetejada en blanc, però la pintura, que en altre temps devia haver estat alegre, en aquell moment era apagada, polsosa i estava tacada d’oli. Sí que tenia ales, va poder observar —ales de biplà, pintades de color argent—, però tenien frontisses i les havien fet girar de manera que apuntaven enrere.

Va mirar a l’interior de la cabina per la finestra lateral. Era molt semblant a la part davantera d’un cotxe. Hi havia dos seients, l’un al costat de l’altre, i un quadre d’instruments amb tot un seguit d’esferes. La tapisseria d’un dels seients s’havia estripat i en sortia el farciment. Semblava com si hi haguessin niat els ratolins.

Va trobar la maneta de la porta i va enfilar-se a dins la cabina sense fer cas dels sorolls de corredisses que sentia. Va ocupar el seient que estava intacte. Els controls semblaven senzills. Al mig hi havia un governall en forma de Y que es podia fer servir des de qualsevol dels seients. Va posar la mà a la palanca i els peus als pedals. Va pensar que volar devia ser encara més emocionant que conduir una motocicleta. Es va imaginar a ell mateix elevant-se per damunt del castell com un ocell gegantí, amb el bram del motor a les orelles.

—El vas arribar a pilotar mai? —va preguntar a en Tik.

—No. Però la Karen va fer classes per aprendre’n.

—De debò?

—No era prou gran per treure’s el títol, però era molt bona.

En Harald va fer proves amb els controls. Va veure un parell de commutadors «on/off» i els va moure, però no va passar res. El governall i els pedals semblaven solts, com si no estiguessin connectats enlloc. En veure el que feia, en Tik li va dir:

—L’any passat van tallar alguns cables per arreglar una de les màquines de la granja. Au, som-hi, sortim d’aquí.

En Harald podria haver-se passat una altra hora jugant amb l’avió, però en Tik estava impacient, de manera que va baixar.

Van sortir per la part del darrere del monestir i van seguir un camí de carro que passava pel mig d’un bosc. Dins de Kirstenslot hi havia una granja enorme.

—La té llogada la família Nielsen des d’abans que jo nasqués —li va explicar en Tik—. Crien porcs per fer-ne bacó, tenen un ramat de vaques lleteres que han guanyat diversos premis i uns quants acres on conreen cereals.

Van voltar un camp de blat immens, van creuar una pastura plena de vaques blanques i negres, i van sentir l’olor dels porcs de lluny. A la carretera bruta que duia cap a la granja van encreuar-se amb un tractor i un remolc. Un home jove que portava una granota de feina donava una ullada al motor. En Tik va donar la mà a l’home.

—Hola, Frederik, què hi ha? —li va preguntar.

—El motor se m’ha mort enmig de la carretera. Duia el senyor Nielsen i la família cap a l’església al remolc. —En Harald va mirar el remolc i va veure que hi havia dos bancs—. Ara, els adults estan de camí cap a l’església i han dut els nens cap a casa.

—Aquest és el meu amic Harald i és tot un geni amb els motors.

—No em faria res que hi donés un cop d’ull.

El tractor era un model actualitzat, amb motor dièsel i pneumàtics de goma en comptes de rodes d’acer. En Harald es va inclinar per estudiar-ne les entranyes.

—Què fa quan el poses en marxa?

—Ara t’ho ensenyo. —En Frederik va estirar una maneta. El motor, engegat, va brunzir, però la màquina no el seguia—. Em penso que necessita una bomba de combustible nova. —En Frederik va moure el cap amb desesperació—. No podem trobar peces de recanvi per a cap de les màquines.

En Harald va arrufar les celles amb escepticisme. Es podia sentir olor de benzina, la qual cosa indicava que la bomba sí que funcionava, però que el dièsel no arribava als cilindres.

—Podries provar d’arrencar-lo una altra vegada?

En Frederik va estirar la maneta. A en Harald li va semblar veure que el conducte de sortida del filtre de combustible es movia. En mirar-s’ho de més a prop, va observar que el dièsel vessava per la vàlvula de seguretat. Va allargar la mà i va remenar la rosca. El conjunt sencer de la vàlvula va separar-se del filtre.

—Vet aquí el problema —va anunciar—. La rosca del cargol que hi ha dins d’aquesta femella està passada de voltes, per alguna raó, i deixa que es perdi el combustible. Tens un tros de filferro?

En Frederik es va ficar les mans a les butxaques dels pantalons de llana.

—Per aquí tinc un tros de corda resistent.

—De moment, això farà el fet. —En Harald va tornar a posar la vàlvula al seu lloc i amb la corda la va lligar al filtre de manera que no pogués oscil·lar—. Prova ara d’engegar-lo.

En Frederik va estirar la maneta i el motor es va engegar.

—Caram! —va saltar—. L’has arreglat.

—Quan tinguis un moment, canvia la corda per un filferro. Aleshores no et farà falta cap peça de recanvi.

—Escolta, no et deus quedar per aquí una o dues setmanes? —va preguntar en Frederik—. En aquesta granja tenim maquinària espatllada per totes bandes.

—No, ho sento… He de tornar a l’escola.

—Bé, bona sort. —En Frederik es va enfilar al tractor—. De totes maneres, tinc temps per anar a l’església a recollir els Nielsen, gràcies. —I va marxar.

En Harald i en Tik van tornar passejant cap al castell.

—Ha estat impressionant —va lloar en Tik.

En Harald va arronsar les espatlles. Des que ell ho podia recordar, sempre havia pogut arreglar les màquines.

—Al vell Nielsen li agraden tots els invents nous —va afegir en Tik—. Màquines per sembrar, segar, fins i tot per munyir.

—Pot trobar combustible per fer-les anar?

—Sí. En pots trobar si és per a la producció de menjar. Però ningú no pot trobar peces de recanvi per a res.

En Harald va mirar l’hora. Tenia la il·lusió de tornar a veure la Karen durant el dinar. Li preguntaria per les lliçons de vol.

Un cop al poble es van aturar a la taverna. En Tik va pagar dos gots de cervesa i van seure a fora per gaudir del sol. A l’altra banda del carrer, veien com la gent sortia de la petita església de totxo vermell. En Frederik va passar conduint el tractor i els va saludar amb la mà. Darrere seu, assegudes al remolc, hi havia cinc persones. L’home gran de cabells blancs i el rostre colrat per l’aire lliure devia ser el granger Nielsen, va pensar en Harald.

Un home vestit amb l’uniforme negre de la policia va sortir de l’església acompanyat d’una dona silenciosa i dos nens petits. Va clavar una mirada hostil a en Tik mentre s’apropaven.

Una de les criatures, una nena d’uns set anys, va preguntar en veu alta:

—Per què no van a l’església, papa?

—Perquè són jueus —va respondre l’home—. No creuen en Nostre Senyor.

En Harald es va mirar en Tik.

—El policia del poble, en Per Hansen —va explicar tranquil·lament en Tik—. I representant local del Partit Nacionalsocialista dels Treballadors danès.

En Harald va assentir. Els nazis danesos eren un partit feble. En les darreres eleccions generals, dos anys enrere, només havien aconseguit tres escons al Rigsdag. Però l’ocupació havia alimentat les seves esperances i, efectivament, els alemanys van obligar el govern danès a cedir un lloc al ministeri al líder nazi, Fritz Clausen.

Tanmateix, el rei Cristià va mantenir-se ferm en la seva actitud i va obstaculitzar aquell moviment, i els alemanys van haver de retrocedir. Els membres del partit com ara en Hansen estaven decebuts, però semblava que esperaven que el rei canviés. Aparentment estaven segurs que els arribaria el moment. En Harald tenia por que tinguessin raó.

En Tik va escurar el got.

—És l’hora de dinar.

Van tornar cap al castell. En Harald es va sorprendre de trobar al jardí del davant en Poul Kirke, el cosí del seu company de classe Mads i amic del germà d’en Harald, l’Arne. En Poul anava amb pantalons curts i hi havia una bicicleta repenjada al gran pòrtic de totxo. En Harald l’havia vist diverses vegades, i es va aturar a xerrar amb ell mentre en Tik entrava al castell.

—Treballes aquí? —li va preguntar en Poul.

—No, estic de visita. L’escola encara no ha acabat.

—A la granja lloguen estudiants per a la collita, m’ho han dit. Què tens pensat fer aquest estiu?

—No n’estic segur. L’any passat vaig treballar com a peó en una construcció a Sande. —Va fer una ganyota—. Va resultar que era una base alemanya, encara que no ho van dir fins al final.

—Sí? Quina mena de base? —va demanar en Poul amb interès.

—Alguna mena d’emissora de ràdio, em penso. Van acomiadar tots els danesos abans d’instal·lar-hi els equips. Aquest estiu segurament treballaré en les barques de pesca i faré les lectures preliminars per a les classes de la universitat. Espero poder estudiar física amb Niels Bohr.

—Et felicito. En Mads sempre diu que ets un geni.

En Harald estava a punt de preguntar què feia en Poul allà, a Kirstenslot, quan la resposta es va fer evident. La Karen va aparèixer per un costat de la casa empenyent una bicicleta.

Estava encantadora amb els pantalons curts de color caqui, ensenyant aquelles cames tan llargues.

—Bon dia, Harald —el va saludar. Es va acostar a en Poul i li va fer un petó.

En Harald va apreciar amb gelosia que era un petó als llavis, encara que breu.

—Hola —va dir.

En Harald estava consternat. Havia estat esperant passar una hora a taula amb la Karen durant el dinar. Però ella es disposava a sortir a passejar amb bicicleta amb en Poul, que, òbviament, era el seu xicot, encara que era deu anys més gran que ella.

Per primera vegada, en Harald es va adonar que en Poul tenia molt bona planta, amb uns trets regulars i un somriure d’estrella de cinema que deixava veure unes dents perfectes.

En Poul va agafar la Karen de la mà i la va mirar de dalt a baix.

—Estàs preciosa, de debò —li va confessar—. M’agradaria tenir una fotografia teva així.

—Gràcies —va dir ella, somrient amb cortesia.

—Preparada?

—Preparada.

Van enfilar-se a les bicicletes.

En Harald sentia que es moria. Els va veure com marxaven l’un al costat de l’altre sota el sol, pel camí d’un quilòmetre.

—Que us ho passeu bé! —va cridar.

La Karen va saludar amb la mà sense tombar-se.





6


L’Hermia Mount estava a punt de ser despatxada.

Mai no li havia passat res de semblant. Era intel·ligent i meticulosa, i els seus caps sempre l’havien considerat un tresor, malgrat la seva llengua viperina. Però el seu cap actual, en Herbert Woodie, li faria saber que estava acomiadada així que aconseguís aplegar prou valor.

Dos danesos que treballaven per a l’MI6 havien estat detinguts a l’aeròdrom de Kastrup. En aquells moments estaven sota custòdia i, sens dubte, els estaven interrogant. Era un cop molt fort a la xarxa dels Vigilants de la Nit. En Woodie era un home de l’MI6 en temps de pau, un buròcrata amb molts anys de servei. Necessitava carregar les culpes a algú, i l’Hermia era la candidata ideal.

L’Hermia ho entenia. Havia treballat per a l’administració britànica durant deu anys i sabia com funcionava. Si obligaven en Woodie a acceptar que la responsabilitat era del seu departament, ell ho atribuiria a la persona més jove que tingués a l’abast. En qualsevol cas, en Woodie tampoc no s’havia sentit mai gaire còmode treballant amb una dona i estaria content de veure com la substituïen per un home.

Al principi, l’Hermia estava disposada a oferir-se ella mateixa com a víctima per al sacrifici. No havia conegut mai els dos mecànics d’aviació —els havia reclutat en Poul Kirke—, però la xarxa havia estat obra seva i ella era responsable del destí dels homes detinguts. Se sentia tan malament com si ja fossin morts i no tenia ganes de continuar.

Al capdavall, va pensar, fins a quin punt havia contribuït de debò en les accions bèl·liques del país? No feia altra cosa que acumular informació. I encara no s’havia fet servir mai cap dada. Hi havia homes que arriscaven les seves vides per enviar-li fotografies del port de Copenhaguen sense que hi passés res. Tot plegat semblava una ximpleria.

Però, de fet, sabia que aquella feina rutinària tan laboriosa tenia una importància cabdal. En algun moment futur, un avió de reconeixement fotografiaria el port ple de vaixells i els planificadors militars necessitarien saber si allò era representatiu del tràfec habitual o la concentració sobtada d’una força invasiva. En aquell moment, les fotografies de l’Hermia serien determinants.

A més a més, la visita d’en Digby Hoare havia injectat una dosi d’emergència imminent a la seva tasca. El sistema de detecció d’avions alemany podria ser l’arma que guanyés la guerra. Com més hi pensava, més probable li semblava que la clau del problema es pogués trobar a Dinamarca. La costa occidental danesa semblava la ubicació ideal per instal·lar-hi una emissora d’alarma dissenyada per detectar l’acostament de bombarders en direcció a Alemanya.

I no hi havia ningú més a l’MI6 que tingués el seu coneixement del terreny danès. Coneixia en Poul Kirke en persona i ell confiava en ella. L’aparició d’un estrany podria tenir uns efectes desastrosos. Havia de conservar la feina. I això volia dir ser més espavilada que el seu cap.

—Males notícies —va sentenciar en Woodie quan l’Hermia va ser davant de la seva taula, dreta.

El seu despatx es trobava en una habitació a la vella mansió de Bletchley Park. La paret folrada amb paper florejat i els llums de paret amb mampara de seda feien pensar que abans de la guerra havia estat el dormitori d’una dama. A hores d’ara, hi havia arxius en comptes d’armaris plens de vestits i una taula d’acer amb un mapa allà on un dia hi devia haver hagut un tocador de potes llargarudes i un mirall triple. I en comptes d’una dona glamurosa abillada amb una bata de seda de valor incalculable, l’habitació l’ocupava un home petit i vanitós, amb vestit gris i ulleres.

L’Hermia va fingir que estava tranquil·la.

—Sempre es corre cert perill quan interroguen un dels col·laboradors, per descomptat —va respondre—. Tanmateix… —Va pensar en aquells dos homes valents mentre eren interrogats i torturats, i per un moment se li va fer un nus a la gola, però es va recuperar—. Tanmateix, en aquest cas crec que el risc és ínfim.

En Woodie va grunyir amb escepticisme.

—Potser haurem d’engegar una investigació.

Li va caure l’ànima als peus. Una investigació era sinònim de l’aparició d’un investigador extern al departament. Hauria de presentar un cap de turc i ella era l’elecció més òbvia. Va iniciar la defensa que havia preparat.

—Els dos homes que han detingut no poden revelar cap secret —va dir—. Formaven part de la tripulació de terra a l’aeròdrom. Un dels Vigilants de la Nit els donava els diaris perquè els passessin d’amagat i ells ficaven el contraban en una falca de les rodes que era buida.

Tot i així, sabia que podrien revelar secrets aparentment insignificants sobre com els havien reclutat i què els feien fer; detalls que un caçador d’espies intel·ligent podria fer servir per arribar fins als altres agents.

—Qui els proporcionava els diaris?

—En Matthies Hertz, un tinent de l’exèrcit. Ara mateix està amagat. I els mecànics no coneixen ningú més de la xarxa.

—O sigui que les nostres mesures de seguretat extremes han limitat el perill per a l’organització.

L’Hermia va suposar que en Woodie assajava un argument per poder exposar als seus superiors i es va esforçar a afalagar-lo.

—Exactament, senyor. És una bona manera de dir-ho.

—Però com va aconseguir la policia danesa arribar fins a la nostra gent?, això per començar.

L’Hermia havia previst aquella pregunta i n’havia preparat

la resposta amb cura.

—Crec que el problema es troba en l’enllaç suec.

—Ah. —El rostre d’en Woodie es va il·luminar. Suècia, com que era un país neutral, no estava sota el seu control. Tindria la possibilitat de passar la responsabilitat a un altre departament—. Segui, senyoreta Mount.

—Gràcies. —L’Hermia es va sentir encoratjada: en Woodie reaccionava tal com ella havia previst. Va encreuar les cames i va continuar—: Em penso que l’intermediari suec ha estat passant còpies dels diaris il·legals a Reuters, a Estocolm, i això pot haver alertat els alemanys. Vostè sempre ens ha recalcat la norma summament estricta que els nostres agents es limitin a recollir informació i evitin activitats secundàries com ara tasques de propaganda.

Un altre afalac: mai no havia sentit a en Woodie dir cap cosa per l’estil, encara que era una regla general en l’espionatge.

No obstant això, ell va assentir amb sensatesa.

—Cert.

—Vaig recordar als suecs la seva norma així que vaig descobrir el que passava, però temo que el mal ja estava fet.

En Woodie semblava pensarós. Estaria content si podia al·legar que havien ignorat el seu consell. En realitat, no li agradava que la gent fes el que ell suggeria, perquè quan les coses anaven bé, eren els altres qui s’enduien tots els elogis. Preferia que obviessin les seves paraules i que les coses anessin malament. Així podia defensar-se dient: «T’ho vaig advertir».

L’Hermia va continuar:

—Vol que prepari un memoràndum on esmenti la seva norma i citi el meu avís a la legació sueca?

—Bona idea.

Allò encara agradava més a en Woodie. Si s’esmentava el cas d’un inferior que, diguem-ho de passada, li donava la raó en fer sonar l’alarma, no seria ell sol qui apuntaria al culpable.

—Aleshores, ara ens caldrà trobar una altra manera de rebre la informació des de Dinamarca. No podem fer servir la ràdio per a aquesta mena de material, seria massa llarg per emetre-ho.

En Woodie no tenia la més petita idea de com organitzar una ruta alternativa de contraban.

—Ah, això sí que és un problema —va exclamar, espantat.

—Afortunadament hem engegat una opció de recurs fent servir el tren que enllaça amb el vaixell, des d’Elsinore, a Dinamarca, fins a Helsingborg, a Suècia.

—Esplèndid —va dir en Woodie, sospirant alleujat.

—Potser seria convenient que en el memoràndum esmentés que m’ha autoritzat a tirar-ho endavant.

—Bé.

L’Hermia va dubtar.

—I… la investigació?

—Sap què? De fet, no estic segur que sigui necessària. La seva memòria hauria de servir per respondre totes les preguntes.

L’Hermia va ocultar el seu alleujament. Al capdavall, no l’acomiadarien.

Sabia que havia de marxar mentre tingués avantatge. Però encara hi havia un altre assumpte pendent que volia tractar de manera urgent amb ell, i aquella semblava l’oportunitat ideal.

—Hi ha una cosa que podríem fer per millorar ostensiblement la nostra seguretat, senyor.

—Quina? —L’expressió d’en Woodie donava a entendre que, si hi hagués un procediment així, ja hi hauria pensat ell abans.

—Podríem fer servir codis més sofisticats.

—Quin problema hi ha amb els nostres poemes i els llibres de codi? Els agents de l’MI6 fa anys que els fan servir.

—Temo que els alemanys poden haver esbrinat com des­xifrar-los.

—No ho crec pas, estimada —va somriure astutament en Woodie.

L’Hermia va decidir assumir el risc de contradir-lo.

—Vol que li demostri què vull dir? —Sense esperar una resposta, va continuar—: Doni un cop d’ull a aquest missatge xifrat. —Ràpidament va escriure a la seva llibreta:

gsff cffs jo uif dbouffo

—La lletra més freqüent és la f —va començar a explicar.

—Evidentment.

—En anglès, la lletra que es fa servir amb més freqüència és la e, de manera que la primera cosa que un descodificador faria és suposar que la f equival a la e, cosa que ens dona el següent:

gsEE cEEs jo uiE dbouEEo

—Podria voler dir qualsevol cosa —va puntualitzar llavors en Woodie.

—No del tot. Quantes paraules de quatre lletres hi ha que acabin amb doble e?

—Li asseguro que no en tinc ni idea.

—Només unes quantes de comunes: flee, free, glee, thee i tree. Ara miri el segon grup.

—Senyoreta Mount, de debò que no tinc temps…

—Només uns segons més, senyor. Hi ha moltes paraules de quatre lletres amb una e doble al mig. Quina podria ser la primera lletra? La a segur que no, però podria ser la b. O sigui que pensem en paraules que comencin amb bee que puguin anar lògicament al darrere. Flee been no té cap sentit, frees bees sona estrany, encara que tree bees podria ser correcte…

—Free beer! Cervesa de franc… —va interrompre ell triomfalment.

—Provem amb això. El grup següent és de dues lletres, i no hi ha gaires paraules de dues lletres: an, at, in, if, it, on, of, or i ups ón les més freqüents. El quart grup de lletres correspon a una paraula de tres lletres que acaba amb e; d’aquestes n’hi ha moltes, però la més freqüent és the.

En Woodie s’anava engrescant a contracor.

—Free beer at the alguna cosa. És a dir, Cervesa de franc a…

—O en alguna cosa. I aquesta cosa és una paraula de set lletres amb una doble e al mig, de manera que acaba amb eed, eef, eek, eel, eem, een, eep…

—Free beer in the cantine! Cervesa de franc a la cantina! —va exclamar triomfalment.

—Sí —va confirmar l’Hermia. Es va quedar asseguda en silenci, mirant en Woodie, deixant que les conseqüències del que acabava de passar s’anessin il·luminant per si mateixes. Passats uns segons va dir—: Amb aquesta facilitat es poden desentrellar els nostres codis, senyor. —Va fer un cop d’ull al rellotge—. Ha trigat tres minuts.

En Woodie va grunyir.

—Un bon truc per a una festa, senyoreta Mount, però les mans experimentades de l’MI6 saben més d’aquesta mena de coses que no pas vostè, l’hi asseguro.

S’havien quedat igual, va pensar ella amb desànim. Aquell no era el dia per aconseguir canvis en aquell tema. Ho hauria de tornar a provar més endavant. Es va obligar a cedir amb elegància.

—Molt bé, senyor.

—Concentri’s en les seves responsabilitats. Què fan la resta dels seus Vigilants de la Nit?

—Els vull demanar que tinguin els ulls ben oberts per advertir qualsevol indici que els alemanys hagin desenvolupat un detector d’avions a llarga distància.

—Per l’amor de Déu, no ho faci!

—Per què no?

—Si l’enemic descobreix que plantegem aquesta pregunta, suposarà que el tenim!

—Però, senyor… i si ells el tenen?

—No el tenen. En pot estar ben segura.

—El senyor que va venir de Downing Street la setmana passada semblava pensar el contrari.

—L’hi diré amb tota confiança, senyoreta Mount: un comitè de l’MI6 va estar analitzant tot l’assumpte del radar fa ben poc i va concloure que encara passarien divuit mesos més abans que l’enemic pogués desenvolupar un sistema com aquest.

O sigui que, va pensar l’Hermia, s’anomenava radar. Va som­riure.

—Això és molt tranquil·litzador —va dir, mentint—. Suposo que vostè mateix devia ser en aquest comitè, oi, senyor?

—De fet, jo n’era el president —va assentir.

—Gràcies per deixar-me més tranquil·la. Em posaré ara mateix a preparar el memoràndum.

—Fantàstic.

L’Hermia va sortir del despatx. Li feia mal la cara de tant somriure i estava extenuada per l’esforç d’anar sotmetent-se constantment a tot el que li deia en Woodie. Havia salvat la feina i es va permetre un moment de satisfacció mentre tornava al seu cubicle. Però no se n’havia sortit amb l’assumpte dels codis. Havia descobert el nom del sistema de detecció d’avions a llarga distància —radar—, però quedava clar que en Woodie no li permetria investigar si els alemanys disposaven d’un sistema d’aquella mena a Dinamarca.

Anhelava fer alguna cosa amb resultats immediats per contribuir a la campanya del seu país. Tota aquella tasca rutinària la feia sentir impacient i frustrada. Seria molt satisfactori poder obtenir resultats reals. Fins i tot podria servir per justificar el que els havia passat a aquells dos pobres mecànics d’aviació a Kastrup.

Naturalment, podia investigar la qüestió del radar enemic sense el consentiment d’en Woodie. S’exposava que la descobrís, però estava disposada a córrer el risc. Tanmateix, no sabia què dir als Vigilants de la Nit. Què havien de buscar? On? Necessitava aplegar més informació abans de poder donar instruccions a en Poul Kirke. I en Woodie no l’hi proporcionaria.

Però ell no era la seva única esperança.

Va seure al seu despatx i va despenjar el telèfon.

—Connecti’m amb el deu de Downing Street, si us plau —va demanar.

Van quedar de trobar-se amb en Digby Hoare a Trafalgar Square. L’esperava al peu de la Nelson’s Column i va observar-lo mentre s’acostava creuant el carrer des de Whitehall. Va somriure en observar les passes enèrgiques i desproporcionades que ja li semblaven característiques d’ell. Van donar-se la mà i van anar cap al Soho.

Era un càlid vespre d’estiu i el West End de Londres estava força animat, les voreres estaven atapeïdes de gent que anava al teatre, al cinema, a algun bar i al restaurant. Aquella escena tan feliç només quedava enterbolida pels estralls de les bombes, les esporàdiques runes enfosquides en una filera d’edificis destacaven com una dent corcada en un somriure.

S’havia imaginat que anirien a un pub a prendre una copa, però en Digby la va acompanyar a un petit restaurant francès. Les taules de tots dos costats eren buides, de manera que podien parlar sense que els escoltessin.

En Digby duia el mateix vestit gris fosc que portava l’altre dia, però aquell vespre s’havia posat una camisa blau cel que li destacava el blau dels ulls. L’Hermia estava contenta d’haver decidit posar-se la seva millor joia, un fermall en forma de pantera amb dues maragdes incrustades en el lloc dels ulls.

Volia anar directament al gra. Havia rebutjat una cita amb en Digby i no volia que ara es fes la il·lusió que havia canviat d’opinió. Tan bon punt van haver demanat, li va dir:

—Vull fer servir els meus agents de Dinamarca per esbrinar si els alemanys tenen el radar.

La va mirar amb els ulls mig closos.

—L’assumpte és més complicat que no pas això. Ara ja no tenim cap dubte que tenen el radar, igual que nosaltres. Però el seu és més eficaç que el nostre… devastadorament més eficaç.

—Oh. —L’havia agafat per sorpresa—. En Woodie m’havia dit… Tant se val.

—Estem desesperats per descobrir què fa que el seu sistema sigui tan bo. O bé han inventat un aparell millor que el nostre, o bé han dissenyat una manera de fer-lo servir que és més eficaç… o totes dues coses.

—D’acord. —Ràpidament va reorganitzar les seves idees a la llum d’aquella nova informació—. És igual, sembla probable que part d’aquesta maquinària estigui ubicada a Dinamarca.

—Seria un emplaçament lògic… i el nom en clau «Freya» suggereix Escandinàvia.

—I què és el que ha de buscar la meva gent?

—És difícil. —En Digby va arrufar el front—. No sabem quin aspecte té la seva maquinària. Aquesta és la qüestió, oi?

—Suposo que emet senyals de ràdio.

—Sí, és clar.

—I podem suposar que el senyal es pot desplaçar una bona distància. Si no fos així, l’avís no arribaria amb prou temps d’antelació.

—Sí. No tindria cap utilitat, tret que els senyals viatgessin almenys a, diguem-ne, vuitanta quilòmetres. Probablement, més.

—Els podríem sentir?

Va alçar les celles amb un gest de sorpresa.

—Sí, amb un receptor de ràdio. Bona idea… No entenc com és que no se li havia acudit a ningú abans.

—Es poden distingir aquests senyals d’un altre tipus de trans­missions, com ara les emissions normals, les notícies i aquesta mena de coses?

En Digby va assentir.

—Se sentirien una sèrie de polsos, probablement molt ràpids, posem uns mil per segon. Seria com una nota musical constant. De manera que es podria saber que no era la BBC alhora que seria força diferent dels punts i les ratlles del trànsit militar —va confirmar.

—Vostè és enginyer. Podria construir un receptor de ràdio adequat per captar aquests senyals?

—Hauria de poder ser portàtil, suposadament —va dir pensarós.

—Hauria de cabre en una maleta.

—I inventar una bateria per poder-lo fer servir a tot arreu.

—Sí.

—Podria ser possible. Hi ha una colla de científics a Welwyn que es passen tot el dia fent aquestes coses. —Welwyn era una ciutat petita entre Bletchley i Londres—. Rellotges de butxaca explosius, transmissors de ràdio amagats dins de totxos, aquesta mena de coses. Segurament hi podrien fer alguna cosa.

Va arribar el menjar. L’Hermia havia demanat una amanida de tomàquet. El plat anava acompanyat d’una miqueta de ceba tallada i un bri de menta, i es va preguntar per què els cuiners britànics no eren capaços de preparar un menjar senzill i deli­ciós com aquell, en comptes de sardines enllaunades i col bullida.

—Què et va empènyer a posar en marxa els Vigilants de la Nit? —li va preguntar en Digby, tutejant-la per primer cop.

No sabia ben bé què respondre.

—Em va semblar una bona idea.

—Tot i així, no és la idea que li passa pel cap a una dona jove normal i corrent, si se’m permet dir-ho.

Va pensar en com havia començat tot plegat i va recordar una discussió que havia tingut amb un altre cap burocràtic sense comprendre per què hi havia insistit.

—Volia fer alguna cosa contra els nazis, allà on els fes més mal. Hi ha alguna cosa en ells que trobo completament repugnant.

—El feixisme atribueix els problemes a una causa equivocada: les persones d’altres races.

—Ho sé, però no és això. Són els uniformes, els seus aires i les posturetes, i la manera com udolen tots aquells discursos odiosos. Em fan posar malalta.

—Quan vas experimentar tot això? No hi ha gaires nazis a Dinamarca.

—Vaig viure un any a Berlín durant els anys trenta. Els observava com marxaven, se saludaven, escopien a la gent i trencaven els aparadors dels botiguers jueus. Recordo que pensava: cal que aturem aquesta gent abans no saquegin tot el món. Encara ho penso. Estic més segura d’això que de cap altra cosa.

—Jo també —va dir ell, somrient.

L’Hermia va prendre un estofat de marisc i de nou la va sorprendre comprovar què podia fer un cuiner francès amb ingredients vulgars malgrat el racionament. El plat estava format per angules tallades, alguns dels estimats cargolins dels londinencs, i bacallà esqueixat, però tot era fresc i ben amanit, i s’ho va empassar amb deler.

De tant en tant, mirava en Digby als ulls i sempre hi trobava la mateixa expressió, una barreja d’adoració i luxúria. Es va alarmar. Si s’enamorava d’ella, d’aquell amor només sorgirien problemes i dolor. Tanmateix, era afalagador, a més de violent, tenir un home que la desitgés d’una manera tan manifesta. Tot d’una va notar que s’enrojolava i es va posar la mà al coll per amagar les galtes.

Deliberadament va concentrar els seus pensaments en l’Arne. La primera vegada que hi va parlar, al bar d’un hotel d’esquí a Noruega, va saber que havia trobat l’ingredient que faltava a la seva vida. «Ara comprenc per què no he tingut mai una relació que m’omplís amb un home», havia escrit a la seva mare. «És perquè no havia conegut l’Arne». Quan aquest li va demanar si es volia casar amb ell, ella li va respondre: «Si hagués sabut que hi havia homes com tu, m’hauria casat fa anys».

Acceptava tot el que ell proposava. Normalment estava tan pendent de fer les coses a la seva manera que mai no havia estat capaç de compartir pis amb una amiga, però amb l’Arne perdia tota la força de voluntat. Cada vegada que li demanava per sortir amb ell, ella hi accedia; quan la besava, ella el besava; quan li acariciava els pits per sota del jersei d’esquiar, ella gemegava de plaer, i quan trucava a la porta de l’habitació de l’hotel a mitja nit, ella li deia: «Estic molt contenta que siguis aquí».

Pensar en l’Arne la va ajudar a veure amb fredor en Digby, i mentre acabaven el sopar va tornar a centrar la conversa en la guerra. Un exèrcit aliat, que incloïa els britànics, la Commonwealth i les forces franceses de De Gaulle, havia envaït Síria. Era una escaramussa a la perifèria i cap dels dos no va donar-hi cap importància. El conflicte europeu era el que comptava de debò. I en aquest cas es tractava d’una guerra de bombarders.

Quan van sortir del restaurant era fosc, però hi havia lluna plena. Van passejar en direcció sud, cap a casa de la mare d’ella a Pimlico, on l’Hermia tenia previst passar la nit. Mentre creuaven el parc de St. James, la lluna es va amagar darrere un núvol i en Digby es va girar cap a ella i la va besar.

L’Hermia no va poder evitar admirar la ràpida seguretat dels seus moviments. Els llavis d’ell eren damunt dels seus abans no es va poder fer enrere. Amb mà ferma va empènyer el cos d’ella cap al seu, prement-li els pits contra el seu tors. Sabia que s’hauria de sentir indignada, però va descobrir, consternada, que reaccionava. De sobte va recordar com era sentir el cos dur i la pell calenta d’un home i, en un rampell de desig, va separar els llavis.

Es van besar amb ànsia durant un minut; aleshores la mà d’ell es va posar sobre un dels seus pits i es va trencar l’encant. Era massa gran i decent per deixar-se grapejar enmig d’un parc. Va desfer-se d’aquella abraçada tan apassionada.

Li va passar pel cap la idea de dur-lo a casa. S’imaginava la desaprovació entristida de la Mags i la Bets, i la imatge la va fer riure.

—Què hi ha? —li va preguntar ell.

Va veure que semblava dolgut. Segurament es pensava que l’atac de riure tenia a veure amb la seva discapacitat. «He de recordar que és molt vulnerable a les bromes», va pensar. Es va afanyar a explicar-ho:

—La meva mare és una vídua que viu amb una soltera de mitjana edat. Només pensava en la manera com reaccionarien si els digués que volia dur un home a casa per passar-hi la nit.

El gest dolgut va desaparèixer.

—M’agrada la teva idea —va dir, i va tornar a intentar be­sar-la.

L’Hermia va sentir la temptació, però va pensar en l’Arne i va plantar una mà resistent sobre el pit del Digby.

—Ja n’hi ha prou —va dir amb fermesa—. Acompanya’m a casa.

Van marxar del parc. L’eufòria momentània va abandonar-la i va començar a amoïnar-se. Com li podia agradar besar en Digby quan estimava l’Arne? Mentre passaven per davant del Big Ben i de l’abadia de Westminster, una sirena d’atac aeri li va esborrar tots aquells pensaments del cap.

—Vols que anem a buscar un refugi? —li va proposar en Digby.

Hi havia molts londinencs que ja no buscaven refugi durant els atacs aeris. Cansats de nits sense dormir, alguns havien decidit que valia la pena arriscar-se a les bombes. D’altres s’havien tornat fatalistes i deien que una bomba duia o bé no duia el teu nom escrit i que no hi havia res a fer. L’Hermia no estava tan fastiguejada, però d’altra banda no tenia cap mena d’intenció de passar la nit en un refugi contra atacs aeris amb l’enamorat Digby. Feta un manat de nervis, feia voltar l’anell de prometatge que duia a la mà esquerra.

—Només som a uns minuts de distància —va respondre—. Et fa res si ens hi arribem?

—Al final em veuré obligat a passar la nit a casa de la teva mare.

—Si més no tindrem espelmes.

Es van afanyar per Westminster fins a Pimlico. Els projectors sondejaven els núvols escampats i aleshores van sentir el ronc greu tan sinistre dels avions pesants, com els grunyits d’una bèstia enorme que emergien afamats del fons de la seva gola. Un canó antiaeri va disparar en alguna banda i el foc

va esclatar en el cel com un castell de focs artificials. L’Hermia es va preguntar si aquella nit la seva mare devia ser per allà conduint l’ambulància.

L’Hermia es va espantar quan van començar a caure bom­bes a prop d’on eren ells, tot i que normalment la zona de Londres més castigada era la part est, l’East End, més industrial. Es va sentir una explosió ensordidora que semblava venir del carrer del costat. Al cap d’un minut, un cotxe de bombers els va passar udolant per davant. L’Hermia caminava tan ràpid com podia.

—Se’t veu tan freda… No tens por? —li va preguntar en Digby.

—És clar que tinc por —va respondre amb impaciència—. L’únic que faig és no deixar-me dominar pel pànic.

Van tombar en una cantonada i van veure un edifici en flames. El cotxe de bombers era al davant i els homes desenrotllaven les mànegues.

—Queda gaire? —va demanar en Digby.

—El proper carrer —va respondre l’Hermia panteixant.

Quan van tombar a la cantonada següent, van veure un altre cotxe de bombers a l’altra banda del carrer, a prop de casa la Mags.

—Déu meu, no —va exclamar l’Hermia, i va arrencar a córrer. El cor li bategava atemorit mentre corria per la vorera. Va veure que hi havia una ambulància, i almenys havia caigut una de les cases del barri de la seva mare—. No, si us plau —va pregar en veu alta.

Quan hi va ser una mica més a prop es va quedar parada en comprovar que no era capaç d’identificar la casa de la seva mare, malgrat que podia veure amb tota claredat que l’edifici del costat estava en flames. Es va aturar amb la mirada fixa, intentant entendre què era el que tenia davant dels ulls. Aleshores, finalment, es va adonar que la casa de la seva mare ja no hi era. No en quedava res, tret d’un forat enorme i una pila de runes. Va gemegar desconsolada.

—Això era casa teva? —va preguntar en Digby.

L’Hermia va assentir, incapaç de dir res.

En Digby va cridar un dels bombers en to autoritari.

—Vostè! —va dir—. Hi ha cap rastre dels ocupants de la casa?

—Sí, senyor —va respondre el bomber—. L’explosió ha mort una persona.

Va assenyalar cap al petit jardí del davant de la casa il·lesa, a l’altra banda. En una llitera que hi havia a terra, hi descansava un cos ajagut. Tenia el rostre tapat.

L’Hermia va notar que en Digby l’agafava pel braç. Van entrar junts al jardí.

L’Hermia es va agenollar i en Digby en va descobrir el rostre.

—És la Bets —va dir l’Hermia amb un odiós sentiment de culpabilitat, per l’alleujament que va sentir.

En Digby va mirar al seu voltant:

—Qui és aquella d’allà que seu al mur?

L’Hermia va alçar la vista i se li va accelerar el cor quan va reconèixer la silueta de la seva mare, vestida amb l’uniforme de l’ambulància i el barret metàl·lic, desplomada sobre el mur baix com si la vida li hagués fugit del tot.

—Mare? —va dir.

La seva mare va alçar els ulls i l’Hermia va veure que tenia les galtes solcades de llàgrimes.

L’Hermia es va acostar cap a ella i la va abraçar.

—La Bets és morta —va dir la seva mare.

—Em sap greu, mare.

—M’estimava molt… —va dir somicant.

—Ho sé.

—Segur? Ho saps? Em va estar esperant tota la vida. Te n’havies adonat? Tota la vida.

L’Hermia va estrènyer amb força la seva mare.

—Ho sento molt —li va dir per consolar-la.

La matinada del 9 d’abril de 1940, quan Hitler va envair Dinamarca, hi havia al voltant de dos-cents vaixells al mar. Durant tot el dia, la BBC va emetre missatges en danès advertint tots els mariners que es dirigissin cap a ports dels països aliats en comptes de tornar a casa per trobar un país conquerit. En total, l’oferta de refugi va ser acceptada per cinc mil homes. La majoria van buscar refugi a la costa est d’Anglaterra, van hissar la Union Jack i van continuar navegant enmig de la guerra sota bandera britànica. En conseqüència, a mitjan de l’any següent petites comunitats daneses s’havien establert a diversos ports anglesos.

L’Hermia va decidir anar a la ciutat de pescadors de Stokeby. L’havia visitat en dues ocasions anteriors per parlar amb els danesos que hi vivien. En aquesta ocasió, va dir al seu cap, en Herbert Woodie, que la seva missió consistia a revisar els plànols una mica caducats dels principals ports danesos i realitzar-hi els canvis que fossin pertinents.

La va creure.

L’Hermia tenia una versió diferent per a en Digby Hoare.

Dos dies després que la bomba destruís la casa de la mare de l’Hermia, en Digby va anar fins a Bletchley amb un receptor de ràdio i un radiogoniòmetre polidament embalats dins una maleta fosca de cuir d’aspecte usat. Mentre ensenyava a l’Hermia com havia de fer servir aquell equipament, ella va pensar amb culpabilitat en el petó al parc, i com li havia agradat, i es va preguntar amb incomoditat com seria capaç de mirar l’Arne als ulls.

El pla original era tractar de fer arribar d’amagat el receptor de ràdio als Vigilants de la Nit, però des d’aleshores se li havia acudit una cosa força més senzilla. Els senyals de l’aparell de radar segurament es devien poder captar des del mar amb la mateixa facilitat que des de terra ferma. Va dir a en Digby que passaria la maleta al capità d’un vaixell de pesca i que li ensenyaria com s’havia de fer servir. A ell li va semblar bé.

Aquell pla podria haver funcionat perfectament, però en realitat no volia deixar en mans d’una altra persona una tasca tan important. De manera que va decidir anar-hi ella mateixa.

Al mar del Nord, entre Anglaterra i Dinamarca, hi havia un banc de sorra enorme conegut com banc de Dogger, on en alguns punts el mar només tenia quinze metres de fondària i la pesca era bona. Tant els vaixells anglesos com els danesos pescaven amb rossegall. En realitat, les embarcacions amb base a Dinamarca tenien prohibit aventurar-se tan lluny de les seves costes, però Alemanya necessitava arengades, de manera que la prohibició es feia complir de manera irregular i es desafiava constantment. Durant algun temps, l’Hermia havia guardat en algun racó del seu cap la possibilitat que els missatges —o, fins i tot, les persones— poguessin viatjar entre els dos països amb vaixells de pesca, passant dels danesos als anglesos o viceversa. Tanmateix, ara tenia una idea millor. L’altre extrem del banc de Dogger només estava situat a uns cent seixanta quilòmetres de la costa danesa. Si totes les seves indagacions resultaven certes, els senyals de la màquina Freya haurien de poder detectar-se des de la zona de pesca.

Va pujar al tren divendres a la tarda. Anava vestida per fer-se a la mar, amb pantalons, botes i un jersei ample, i portava els cabells recollits sota una gorra masculina de quadres. A mesura que el tren avançava a través del paisatge d’aiguamolls plans de l’Anglaterra més oriental, s’amoïnava per si funcionaria o no el seu pla. Trobaria un vaixell que la volgués portar? Podria captar els senyals que esperava? O tot plegat només era una pèrdua de temps?

Al cap d’una estona, els pensaments es van centrar en la seva mare. La Mags havia recuperat el control de si mateixa el dia abans del funeral de la Bets, en aparença calmosament dolguda en comptes de colpejada pel dolor, i l’endemà havia marxat cap a Cornwall per estar-se amb la seva germana Bella, la tia de l’Hermia. Però la nit de la bomba la seva ànima s’havia quedat despullada.

Les dues dones havien estat amigues fidels, però no hi havia cap dubte que hi havia alguna cosa més. En realitat, l’Hermia no tenia ganes de pensar quines conseqüències podia tenir allò, però no podia evitar sentir-se intrigada. Deixant de banda el pensament violent de quina relació física hi podria haver hagut entre la Mags i la Bets, a l’Hermia l’astorava que la seva mare hagués alimentat un lligam apassionat durant tota una vida mantenint-lo ocult amb molta cura, tots aquells anys, al coneixement de la mateixa Hermia i, suposadament, del marit de la Mags, el pare de l’Hermia.

Va arribar a Stokeby a les vuit d’un suau vespre d’estiu i va anar des de l’estació de ferrocarril de dret cap al pub Shipwright’s Arms, situat al costat del port. Només va trigar uns quants minuts a esbrinar que l’Sten Munch, un capità danès que havia conegut durant la seva darrera visita allà, tenia previst fer-se a la mar al matí amb el seu vaixell Morganmand, que volia dir «matiner». Va trobar l’Sten a la seva casa del vessant del pujol, esporgant les branques del jardí del davant com un anglès nadiu. La va convidar a passar.

Era vidu i vivia amb el seu fill, en Lars, que anava amb ell al vaixell el fatídic dia del 9 d’abril de 1940. Després en Lars s’havia casat amb un noia del poble, la Carol. Quan l’Hermia va passar a dins, la Carol donava el pit a un bebè minúscul que havia nascut feia només uns dies. En Lars va preparar te. Per respecte a la Carol, van parlar en anglès.

L’Hermia els va explicar que necessitava apropar-se tant com pogués a la costa danesa per intentar escoltar una transmissió sense cables alemanya, tot i que no va dir de quina mena. L’Sten no hi va posar cap impediment.

—Per descomptat! —va dir de tot cor—. Qualsevol cosa per ajudar a vèncer els nazis! Però el meu vaixell no és que sigui el més adient.

—Per què no?

—És molt petit, només fa onze metres d’eslora. I serem al mar tres dies.

L’Hermia s’ho havia esperat. Havia dit a en Woodie que necessitava instal·lar la seva mare en una nova llar i que tornaria qualsevol dia de la setmana següent.

—Perfecte —va respondre a l’Sten—. Tinc temps.

—El meu vaixell només té tres lliteres. Dormim per torns. No està dissenyat per a senyores. Hauria d’anar amb un vaixell més gros.

—N’hi ha cap que surti demà al matí?

L’Sten va mirar en Lars, el qual va respondre:

—No. Tres van sortir ahir i no tornaran fins la setmana vinent. En Peter Gorning hauria de tornar demà. Tornarà a salpar pels volts de dimecres.

—Massa tard —va dir l’Hermia brandant el cap.

La Carol va alçar la mirada del nadó.

—Dormen amb la roba posada, saps? Per això fan tanta pudor quan arriben a casa. És pitjor que l’olor del peix.

A l’Hermia li va agradar immediatament per haver estat tan directament prosaica.

—Estaré bé —li va dir—. Puc dormir amb la roba de carrer en un llit encara calent de la persona que hi hagi dormit abans. No em moriré.

—Saps que vull ajudar. Però el mar no està fet per a les dones. Vosaltres esteu fetes per a les coses boniques de la vida.

—Com ara parir? —va esbufegar mofeta la Carol.

L’Hermia va somriure, agraïda de comptar amb la Carol com a aliada.

—Exacte. Ens podem adaptar a les incomoditats.

La Carol va assentir amb força.

—Pensa en el que està passant en Charlie al desert. —I va explicar a l’Hermia—: El meu germà Charlie ha anat amb l’exèrcit a alguna banda del nord d’Àfrica.

L’Sten semblava arraconat. No volia endur-se’n l’Hermia, però no volia dir-ho perquè pretenia semblar patriota i valent.

—Salpem a les tres en punt del matí.

—Hi seré.

—També et podries quedar ara a casa. Tenim una habitació lliure —va suggerir la Carol. Després va mirar el seu sogre—. Si et sembla bé, pare.

—És clar! —va respondre el capità, en veure que no li quedaven excuses.

—Gràcies —va dir l’Hermia—. Ets molt amable.

Van anar a dormir d’hora. L’Hermia no es va despullar, sinó que es va quedar asseguda a l’habitació amb el llum encès. Tenia por que si es quedava adormida, l’Sten marxés sense ella. La família Munch no eren grans lectors, i l’únic llibre que va trobar a la casa va ser una Bíblia en danès, però la lectura la va ajudar a mantenir-se desperta. A les dues en punt va anar al lavabo i es va rentar ràpidament, després va anar de puntetes al pis de sota i va engegar la tetera. L’Sten va aparèixer a dos quarts de tres. Quan va veure l’Hermia a la cuina, el seu rostre va reflectir sorpresa i decepció alhora. Ella va omplir una tassa gran de te que l’Sten va acceptar agraït.

L’Hermia, l’Sten i en Lars baixaven pel pujol cap al moll uns minuts abans de les tres de la matinada. Dos danesos més els esperaven a l’atracador. El Morganmand era realment molt petit. Onze metres eren aproximadament la llargada d’un autobús de Londres. El vaixell estava fet de fusta i disposava d’un pal i un motor dièsel. Sobre la coberta hi havia una petita timonera i una sèrie d’escotilles sobre la bodega. Des de la timonera una escala al senó de popa conduïa a les cabines. A l’extrem de popa hi havia pals massissos i el torn per a les xarxes.

L’albada començà a il·luminar-se quan la petita embarcació s’obria camí a través del camp de mines defensiu situat a l’entrada del port. Feia bon temps, però van ensopegar amb una onada d’entre cinc i sis metres d’alçada tan bon punt van abandonar la protecció de terra. Afortunadament, l’Hermia no es marejava mai.

Durant el dia va intentar ser útil a l’embarcació. No sabia res de navegació, per la qual cosa es dedicava a mantenir la cuina neta. Els homes estaven acostumats a preparar-se el menjar que consumien, però ella els rentava els plats i la paella en què cuinaven gairebé tot allò que menjaven. Es va encarregar de parlar amb els dos homes de la tripulació, en danès, i d’arribar a un tracte d’amistat respectuosa amb tots dos. Quan no tenia res més a fer, s’asseia a coberta i gaudia del sol.

Cap al migdia van arribar al Outer Silver Pit, a la banda sud-est del banc de Dogger i van llançar les xarxes d’arrossegar. El vaixell va reduir la velocitat i va dirigir-se cap al nord-est. Al principi no van poder trobar peixos, i les xarxes pujaven pràcticament buides. Aleshores, cap a última hora de la tarda, van començar a sortir peixos.

Quan va arribar la nit, l’Hermia va anar a baix a ajeure’s en una llitera. Creia que no dormiria, però feia trenta-sis hores que estava llevada i el cansament es va apoderar dels nervis. Al cap d’uns minuts ja s’havia rendit a la son.

Durant la nit es va desvetllar un moment, en sentir la remor volcànica d’un esquadró de bombarders que els passava per sobre. Es va preguntar entre somnis si era la RAF que anava cap a Alemanya o la Luftwaffe en el sentit contrari, i després es va tornar a dormir lentament.

La propera cosa que va sentir va ser que en Lars la sacsejava.

—Ens estem acostant al punt més proper a Dinamarca —li va dir—. Som a uns dos-cents quilòmetres de Morlunde.

L’Hermia va pujar a coberta la maleta amb el receptor. Ja era de dia. Els homes arrossegaven una xarxa plena de peixos bellugadissos, principalment arengades i verats, i els abocaven a la bodega. L’Hermia ho va trobar un espectacle espantós i en va apartar els ulls.

Va connectar la bateria a la ràdio i es va sentir molt alleujada en veure que les esferes pampalluguejaven. Va unir l’antena al pal amb un cable que li havia subministrat en Digby previsorament. Va deixar escalfar l’equip i es va posar els auriculars.

Mentre el vaixell navegava en direcció nord-est, l’Hermia anava pujant i baixant per les freqüències radiofòniques A més de les emissions en anglès de la BBC, va poder captar programes de ràdio en francès, holandès, alemany i danès, a més de tota una col·lecció de transmissions en Morse que va suposar que eren senyals militars de totes dues bandes. En la primera passada amunt i avall, no va sentir res que pogués ser un radar.

Va repetir l’exercici més lentament, assegurant-se que no ometia res. Tenia tot el temps del món. Però, de nou, no va sentir el que buscava.

Va continuar intentant-ho.

Dues hores més tard es va adonar que els homes havien acabat de pescar i l’observaven. Va mirar en Lars als ulls.

—Has tingut sort?

—No capto el senyal que esperava trobar —va respondre en danès tan bon punt es va treure els auriculars.

L’Sten va replicar en el mateix idioma.

—Els peixos han estat picant tota la nit. Ens ha anat bé, tenim les bodegues plenes. Estem preparats per tornar a casa.

—Podríeu navegar en direcció nord una estona? Hauria de trobar aquest senyal… És molt important.

L’Sten semblava dubtós, però el seu fill se li va avançar:

—Ens ho podem permetre, hem tingut una bona nit.

—Què passarà si un avió d’observació alemany ens passa pel damunt? —va replicar l’Sten a contracor.

—Podeu llançar les xarxes i fer veure que pesqueu —va suggerir l’Hermia.

—No hi ha zones de pesca allà on vols anar.

—Això no ho saben, els pilots alemanys.

En Lars va mirar el seu pare.

—Si serveix per ajudar Dinamarca… —va interrompre un dels homes.

L’altre treballador va assentir vigorosament.

Un cop més, l’Hermia es va salvar gràcies a la poca gràcia que li feia a l’Sten quedar com un covard davant dels altres.

—Molt bé —va dir—. Anirem cap al nord.

—Mantingueu el vaixell a uns cent cinquanta quilòmetres de la costa —va demanar l’Hermia mentre es tornava a posar els auriculars.

Va continuar estudiant les freqüències. A mesura que passava el temps, va anar perdent l’esperança. El lloc on era més probable que es pogués trobar una estació de radar era a l’extrem més meridional de la costa de Dinamarca, a prop de la frontera amb Alemanya. Havia suposat que no trigaria a captar l’emissió. Però les seves esperances s’escolaven a mesura que passaven les hores mentre el vaixell es dirigia cap al nord.

No volia abandonar el dispositiu durant més d’un o dos minuts, de manera que els pescadors li van dur te a intervals i un bol d’estofat de llauna a l’hora de sopar. Mentre escoltava, mirava a l’est. No podia veure Dinamarca, però sabia que l’Arne era allà en algun punt i li agradava sentir-se més a prop seu.

Quan va començar a fer-se fosc, l’Sten es va agenollar a la coberta al seu costat per parlar i ella es va treure els auriculars.

—Acabem de passar el punt més septentrional de la península de Jutlàndia —li va explicar—. Hem de tornar.

—No ens hi podríem acostar més? Potser cent seixanta quilòmetres mar endins és massa distància per captar el senyal —va demanar amb desesperació.

—Cal que tornem a casa.

—Podríem seguir la costa en direcció sud, desfent el rumb, però vuitanta quilòmetres més a prop de la costa?

—És massa perillós.

—Gairebé és fosc. A la nit no n’hi ha, d’avions d’observació.

—No m’agrada.

—Si us plau. És molt important.

Va llançar una mirada de socors a en Lars, que estava dret a prop d’allà, escoltant. Era més valent que el seu pare, potser perquè veia el seu futur a Anglaterra, amb la seva esposa anglesa.

Tal com s’esperava, en Lars va intervenir.

—Què me’n dius, de cent vint quilòmetres de la costa?

—Seria fantàstic.

En Lars va mirar el seu pare.

—De tota manera, hem d’anar cap al sud. Fet i fet, tan sols seran unes hores més de viatge.

—Posarem en perill la nostra tripulació! —va replicar enrabiat l’Sten.

—Pensa en el germà de la Carol a l’Àfrica. Ell mateix s’ha posat en perill. Aquesta és la nostra oportunitat de fer alguna cosa útil —va respondre amb serenor en Lars.

—Molt bé, et fas càrrec del timó —va dir l’Sten de mal humor—. Me’n vaig a dormir.

Va entrar a la timonera i va baixar les escales del senó de popa.

L’Hermia va somriure a en Lars.

—Gràcies —va dir.

—T’ho hauríem d’agrair a tu.

En Lars va fer virar l’embarcació i l’Hermia va continuar estudiant les ones. Es va fer de nit. Navegaven sense llums, però el cel era clar i hi havia tres quarts de lluna, per la qual cosa a l’Hermia li feia la impressió que el vaixell devia ser visible. Tanmateix, no van veure cap avió ni cap altra embarcació. De tant en tant, en Lars comprovava la posició amb un sextant.

La seva ment va recular a l’atac aeri que havien viscut en Digby i ella uns dies abans. Era la primera vegada que un atac l’enxampava al carrer. Havia intentat mantenir la calma, però havia estat una escena aterridora: el brunzit dels avions, els projectors i el foc antiaeri, les explosions de les bombes que queien i la llum diabòlica de les cases en flames. No obstant això, era allà, fent el que podia per ajudar la RAF a infligir els mateixos horrors a les famílies alemanyes. Semblava una bogeria, però l’única alternativa era deixar que els nazis es fessin amb tot el món.

Era una nit curta de ple estiu i l’albada va arribar molt d’hora. El mar estava estranyament calmat. Una boirina matinal va alçar-se a la superfície, reduint la visibilitat i fent que l’Hermia se sentís més segura. Mentre el bot continuava en direcció sud, cada cop sentia més ànsia. Havia de captar el senyal ben aviat, tret que en Digby i ella estiguessin equivocats i en Herbert Woo­die tingués raó.

L’Sten va aparèixer a la coberta amb una tassa de te en una mà i un entrepà de carn fumada a l’altra.

—I? —va demanar—. Has trobat el que volies?

—Sembla més probable que procedeixi del sud de Dinamarca —va respondre.

—O d’enlloc.

Ella va assentir desanimada.

—Començo a pensar que teniu raó. —Aleshores va sentir alguna cosa—. Espera! —Havia estat explorant en sentit ascendent entre les freqüències i li feia l’efecte que havia sentit una nota musical. Va canviar el sentit de l’agulla i va anar descendint, buscant el punt exacte. Va rebre moltes interferències i després un altre cop la nota, un to completament mecànic al voltant d’una octava per damunt d’un do mitjà—. Crec que això ho podria ser! —va anunciar contenta. La longitud d’ona era de dos amb quatre metres. Va prendre’n nota en la petita llibreta que en Dig­by havia ficat a la maleta.

Tot seguit, havia de determinar-ne la direcció. Incorporada al receptor hi havia una esfera graduada d’u a tres-cents seixanta, amb una agulla que assenyalava cap a l’origen del senyal. En Digby havia posat molt èmfasi en el fet que l’esfera havia d’estar alineada amb exactitud amb la línia central del vaixell. Aleshores es podia calcular la direcció del senyal a partir del rumb del vaixell i l’agulla de l’esfera.

—Lars! —va cridar—. Quin rumb tenim?

—Est, sud-est —va respondre.

—No, exactament.

—Bé… —Encara que feia bon temps i el mar estava tranquil, el bot s’anava movent tota l’estona i el compàs no parava mai quiet.

—Sigues tan precís com puguis —va insistir.

—Cent vint graus.

L’agulla de l’esfera assenyalava tres-cents quaranta. Si hi afegia cent vint, la direcció resultant era d’uns cent. L’Hermia en va prendre nota.

—I quina és la nostra posició?

—Espera un segon. Quan he pres l’altura de les estrelles, creuàvem el paral·lel cinquanta-sis.

Va mirar la bitàcola, va comprovar el seu rellotge de polsera i li va cridar la latitud i la longitud. L’Hermia va apuntar les xifres, conscient que tan sols eren una estimació.

—Estàs contenta, ara? Podem tornar a casa? —li va dir l’Sten.

—Necessito una altra lectura per poder triangular la font de l’emissió.

L’home va remugar molest i va marxar.

En Lars li va fer l’ullet.

Va mantenir el receptor sintonitzat amb la nota mentre avançaven cap al sud. L’agulla del lector de direcció es movia de manera imperceptible. Mitja hora més tard va tornar a demanar a en Lars el rumb de l’embarcació.

—Encara cent vint.

En aquell moment, l’agulla de l’esfera assenyalava tres-cents trenta-cinc. Per tant, la direcció del senyal era noranta-cinc. Li va demanar que tornés a estimar la posició i va apuntar-ne les xifres.

—Cap a casa? —li va preguntar ell.

—Sí. I moltes gràcies.

En Lars va fer girar el timó.

L’Hermia se sentia triomfant, però no es podia esperar ni un segon a esbrinar d’on precedia el senyal. Va entrar a la timonera i va trobar una carta a gran escala. Amb l’ajuda d’en Lars va marcar les dues posicions que havia anotat i va traçar les línies del recorregut del senyal des de cada posició, corregint-les amb el nord real. Les línies s’encreuaven al mar a prop de l’illa de Sande.

—Déu meu —va exclamar l’Hermia—. El meu promès és d’allà.

—De Sande? Ho conec… Hi vaig anar a veure les proves de velocitat de cotxes de carreres fa uns quants anys.

Estava pletòrica. La seva suposició havia estat encertada i el seu mètode havia funcionat. El senyal que havia estat esperant procedia del lloc més lògic.

Ara el que havia de fer era enviar en Poul Kirke, o algú del seu equip, a Sande a donar un cop d’ull. Tan bon punt arribés a Bletchley, enviaria un missatge codificat.

Uns minuts més tard, va prendre una altra lectura. El senyal era feble, però la tercera línia traçada sobre el mapa formava un triangle amb les altres dues i l’illa de Sande s’inscrivia en la seva major part a dins. Tots els càlculs eren aproximats, però la conclusió semblava clara.

El senyal de ràdio procedia de l’illa.

Amb prou feines es podia aguantar les ganes de parlar amb en Digby.





7


En Harald va pensar que el Tiger Moth era la màquina més bonica que havia vist mai. Semblava una papallona preparada per volar, les ales superiors i les inferiors completament esteses, les rodes de cotxet de joguina reposant suaument sobre la gespa i la llarga cua agitant-se al darrere. Feia bon temps i corria una brisa lleu i el petit avió tremolava amb el vent com si estigués neguitós per alçar el vol. Estava proveït d’un únic motor en el morro que impulsava l’hèlix pintada de color crema. Darrere el motor hi havia dues cabines de pilot descobertes, una davant de l’altra.

El Tiger era cosí del dilapidat Hornet Moth que havia vist al monestir en ruïnes de Kirstenslot. Tots dos aparells s’assemblaven des del punt de vista mecànic, amb l’única diferència que el Hornet Moth estava equipat amb una cabina tancada amb els seients situats l’un al costat de l’altre. Tanmateix, el Hornet Moth semblava sentir-se desgraciat, inclinat cap a una banda sobre el seu tren d’aterratge malmès, la roba estripada i tacada d’oli i la tapisseria rebentada. En canvi, el Tiger Moth tenia un aspecte àgil, amb la pintura nova lluint al fuselatge i el sol resplendint al parabrisa. La cua reposava sobre el terra i el morro apuntava al cel, com si ensumés l’aire.

—Fixeu-vos que les ales són planes de sota i corbes de dalt —va explicar el germà d’en Harald, l’Arne Olufsen—. Quan l’avió està en moviment, l’aire que passa per damunt de les ales es veu obligat a desplaçar-se amb més rapidesa que l’aire que passa per sota. —Va oferir un d’aquells somriures seductors

que feien que la gent li perdonés qualsevol cosa—. Per motius que no he arribat a entendre mai, això fa que l’aparell s’aixequi de terra.

—Genera una diferència de pressió —va aclarir en Harald.

—És clar —va respondre secament l’Arne.

L’últim curs de la Jansborg Skole feia una visita d’un dia a l’Escola d’Aviació de l’Exèrcit de Vodal. L’Arne i el seu amic Poul Kirke els guiaven pel recinte. Era un exercici de reclutament que realitzava l’exèrcit per intentar superar la manca d’interès dels joves intel·ligents per allistar-se a unes forces militars que no tenien res a fer. A en Heis, amb el seu passat militar, li agradava que cada any la Jansborg enviés un o dos alumnes a l’exèrcit. Per als nois, la visita era un descans ben rebut enmig del repàs dels exàmens.

—Les superfícies amb frontisses de les ales inferiors s’anomenen alerons —els va explicar l’Arne—. Estan connectats mitjançant uns cables al governall, que a vegades s’anomena el mànec del riure per raons que vosaltres encara sou massa joves per comprendre. —Va tornar a somriure—. Si es mou la palanca cap a l’esquerra, l’aleró de l’esquerra s’eleva i el de la dreta s’abaixa. D’aquesta manera s’aconsegueix que l’avió s’inclini i giri cap a l’esquerra. En diem inclinació lateral.

En Harald estava fascinat, però ell volia enfilar-s’hi i volar.

—Com podeu observar, la meitat posterior del pla de cua també té frontisses —va explicar l’Arne—. Això s’anomena el timó de profunditat i serveix per dirigir l’avió cap amunt o cap avall. Si s’estira enrere la palanca, el timó de profunditat s’inclina cap amunt prement la cua, i l’aparell puja.

En Harald va apreciar que la part superior de la cua també tenia un aleró.

—Per a què és això? —va preguntar assenyalant-lo.

—Això és el timó i es controla mitjançant dos pedals situats als peus de la cabina. Funciona de la mateixa manera que el timó d’un vaixell.

—Per què necessiteu un timó? Feu servir el alerons per canviar de direcció —va observar en Mads, donant veu al pensament de tots.

—Bona observació! —va exclamar l’Arne—. Això demostra que estàs atent a les explicacions. No t’ho pots imaginar? Per què hauríem de necessitar un timó, a més dels alerons, per dirigir l’avió?

En Harald va intentar endevinar-ho.

—No podeu fer servir els alerons quan sou a la pista…

—Perquè…

—Les ales picarien contra el terra.

—Correcte. El timó el fem servir mentre avancem per la pista, que és quan no podem inclinar les ales perquè picarien a terra. També fem servir el timó a l’aire per controlar els moviments laterals no desitjats de l’aparell, i d’això en diem batzegades.

Els quinze nois van completar la visita a la base aèria, van assistir a una xerrada —sobre oportunitats, sou i formació a l’exèrcit— i van dinar amb un grup de joves aprenents de pilot. Estaven ansiosos per rebre la lliçó de vol individual que els havien promès a cadascun d’ells per arrodonir el dia. Hi havia cinc Tiger Moths arrenglerats sobre la gespa. Les forces aèries daneses estaven obligades a quedar-se a terra des de l’inici de l’ocupació, però hi havia excepcions. L’escola de vol tenia permès donar classes amb planadors i just aquell dia els havien concedit un permís especial per a l’exercici amb els Tiger Moths. Només per si de cas a algú li passava pel cap la idea de volar amb un Tiger Moth fins a Suècia, hi havia dos caces Messerschmitt Me-109 a la pista, preparats per llançar-se a la persecució de qualsevol que intentés fugir i abatre’l.

En Poul Kirke va prendre la paraula a l’Arne.

—Vull que traieu el cap a la cabina del pilot, un cada vegada —va ordenar—. Situeu-vos sobre la superfície negra de l’ala inferior. No poseu el peu enlloc més o quan hi poseu els peus estripareu el teixit i no podreu volar.

En Tik Duchwitz va ser el primer.

—A la banda esquerra veuràs una palanca d’admissió platejada que controla la velocitat de l’aparell —va explicar en Poul—, i més avall una palanca d’equilibratge verda que aplica una càrrega de ballesta al control del timó de profunditat. Si l’equilibrador és en la posició correcta quan es vola a poca velocitat, l’avió hauria de volar en perfecte equilibri en enretirar les mans de la palanca.

En Harald va ser l’últim. No podia evitar mostrar-hi interès, malgrat el ressentiment que sentia per la manera lleugerament arrogant com en Poul s’havia endut la Karen Duchwitz amb bicicleta.

Mentre baixava de la carlinga, en Poul li va preguntar:

—Què me’n dius, Harald?

—Em sembla molt clar —va respondre en Harald, arronsant les espatlles.

—Aleshores pots ser el primer —va anunciar en Poul amb un somriure.

Els altres van riure, però en Harald va estar content.

—Au, vinga, equipem-nos —va dir en Poul.

Van tornar cap a l’hangar i els van proporcionar els vestits de vol: unes granotes que es posaven pels peus i es cordaven al davant. També els van proporcionar cascos i ulleres. A en Harald el va molestar que en Poul es cregués en l’obligació d’ajudar-lo.

—La darrera vegada que ens vam veure va ser a Kirstenslot —va comentar en Poul mentre li posava bé les ulleres.

En Harald va assentir secament, no tenia ganes que l’hi recordés. Tanmateix, no podia evitar preguntar-se quina era exactament la relació d’en Poul amb la Karen. Simplement es veien, o hi havia alguna cosa més? El besava apassionadament mentre li permetia que toqués el seu cos? Parlaven de casar-se? Havien mantingut relacions sexuals? No volia pensar en aquestes coses, però no ho podia evitar.

Quan van estar preparats, els primers cinc estudiants van tornar al camp, cadascun amb un pilot. A en Harald li hauria agradat pujar amb el seu germà, però una altra vegada el va triar en Poul. Era gairebé com si volgués conèixer més bé en Harald.

Un aviador amb la granota tacada d’oli omplia el dipòsit de l’avió, dret amb un peu posat sobre el punt de suport del fuselatge. El tanc es trobava enmig de l’ala superior i d’allà passava per damunt del seient del davant —una posició preocupant, va pensar en Harald. Seria capaç d’oblidar els litres de líquid inflamable que hi havia damunt del seu cap?

—Primer, la inspecció prèvia al vol —va anunciar en Poul. Es va inclinar damunt la cabina—. Comprovem que els commutadors de la magneto estiguin apagats i que la vàlvula d’admissió estigui tancada. —Va passar a estudiar les rodes—. Les falques són a lloc. —Va donar una puntada de peu als pneumàtics i va moure els alerons amunt i avall—. Vas comentar que havies treballat a la nova base alemanya de Sande —va dir com si res.

—Sí.

—Quina mena de feina hi vas fer?

—Només coses bàsiques: cavar forats, barrejar ciment, carretejar totxos.

En Poul va anar cap a la part posterior de l’aparell per comprovar el moviment dels timons de profunditat.

—Vas esbrinar per què es va construir aquella instal·lació?

—No, aleshores, no. Així que es van acabar les feines bàsiques de construcció, van acomiadar els treballadors danesos i hi van arribar els alemanys. Però estic força convençut que es tracta d’alguna mena d’emissora.

—Em penso que ho vas comentar l’altre dia. Però com ho saps?

—N’he vist les instal·lacions.

En Poul se’l va quedar mirant amb un gest seriós i en Harald es va adonar que allò no era un interrogatori gratuït.

—Es pot veure des de fora?

—No. Tenen el lloc tancat i vigilat, i l’emissora està amagada darrere uns arbres, tret del costat que mira al mar, i aquella part de la platja és territori prohibit.

—Així doncs, com és que ho has vist?

—Tenia pressa per tornar a casa, de manera que vaig fer drecera pel mig de la base.

En Poul es va ajupir darrere del timó per verificar la falca del patí de cua.

—I què vas veure?

—Una antena enorme, la més grossa que he vist mai. Deu tenir uns trenta metres quadrats i està col·locada sobre una base giratòria.

L’auxiliar de vol que havia omplert el dipòsit va interrompre la conversa.

—Quan vulgueu podeu volar, senyor.

—Preparat per volar? —va preguntar en Poul a en Harald.

—Davant o darrere?

—L’aprenent seu sempre al darrere.

En Harald va enfilar-se a l’aparell, es va haver de posar dret sobre el seient esportiu i després deixar-se lliscar cap avall. La cabina era estreta, i es va preguntar com s’ho feien els pilots grassos. De seguida es va adonar que no hi havia pilots grassos.

La posició amb què l’aparell reposava sobre la gespa amb el morro apuntant cap al cel li impedia saber què tenia al davant, tret del clar cel blau. Va haver d’inclinar-se a una banda per poder veure el terra del davant.

Va posar els peus sobre els pedals del timó i la mà dreta sobre la palanca de control. Per provar va moure la palanca a una banda i a l’altra i va veure com els alerons es movien amunt i avall seguint els seus moviments. Amb la mà esquerra va tocar el timó de profunditat i l’equilibrador.

Al fuselatge, just al costat de la seva cabina, hi havia dos botons petits que va suposar que eren els commutadors bessons

de la magneto.

En Poul es va inclinar cap a dins per ajustar els arnesos de seguretat d’en Harald.

—Aquests avions es van dissenyar per formar pilots, de manera que tenen controls dobles —li va explicar—. Mentre piloti, mantingues les mans i els peus suaument sobre els controls i nota com els moc. Ja et diré quan m’has de rellevar.

—Com parlarem?

En Poul va assenyalar un tub de goma en forma de Y semblant a l’estetoscopi d’un metge.

—Funciona com el tub per parlar d’un vaixell.

Va ensenyar a en Harald com havia de subjectar-ne els extrems als auriculars del casc. El final de la Y estava connectat a un tub d’alumini que evidentment anava fins a la cabina del davant. Un altre tub amb un micròfon es feia servir per parlar.

En Poul va enfilar-se al seient del davant. Al cap d’un moment, en Harald va sentir la seva veu a través del tub per parlar.

—Em sents?

—Fort i clar.

L’auxiliar de vol s’esperava dret a la part anterior esquerra de l’avió i es va establir un diàleg a crits, en què l’auxiliar feia preguntes i en Poul responia.

—Preparat per sortir, senyor?

—Preparat per sortir.

—Combustible obert, commutadors fora, vàlvula tancada?

—Combustible obert, commutadors fora, vàlvula tancada.

En Harald s’imaginava que en aquell moment l’auxiliar de vol faria girar l’hèlix, però en canvi es va dirigir cap a la banda dreta de l’avió, va obrir la tapadora del fuselatge i va remenar el motor; en Harald va suposar que l’encebava. Després va tancar la tapadora i va tornar cap al morro de l’avió.

—Xuclant, senyor —va dir, va alçar el braç i va estirar cap avall la pala de l’hèlix. Va repetir la mateixa acció tres vegades, i en Harald va suposar que amb aquell procediment es feia arribar el combustible als cilindres.

L’aviador va allargar la mà per damunt de l’ala inferior i va accionar els dos petits commutadors que hi havia just a fora de la cabina d’en Harald.

—Vàlvula a punt?

En Harald va sentir com la palanca de control de direcció es bellugava més o menys un centímetre cap endavant sota la seva mà, i després va sentir que en Poul deia:

—Vàlvula a punt.

—Contacte.

En Poul va allargar la mà i va accionar els commutadors que hi havia davant de la seva cabina.

L’auxiliar de vol va tornar a fer girar l’hèlix, però aquesta vegada va fer un salt enrere molt elegant immediatament després. El motor es va engegar i l’hèlix va començar a donar voltes. Es va sentir un brunzit i el petit avió va tremolar. En Harald va ser conscient, de manera vívida i sobtada, de com n’era de lleuger i fràgil, i va recordar amb espant que no estava fet de metall, sinó de fusta i roba. La vibració no era com la d’un cotxe, ni tan sols la d’una motocicleta, que en comparació semblava sòlida i fermament aferrada a terra. Allò s’assemblava més a enfilar-se a un arbre jove i notar com el vent en sacsejava les branques esveltes.

En Harald va sentir la veu d’en Poul a través del tub per parlar.

—Hem de deixar que s’escalfi el motor. Triga uns quants minuts.

En Harald va pensar en les preguntes que li havia formulat en Poul sobre la base de Sande. Allò no era tafaneria ociosa, n’estava segur. En Poul tenia un objectiu. Volia saber quina era la importància estratègica de la base. Per què? És que potser en Poul formava part d’algun moviment secret de resistència? Quina altra cosa podia ser?

El soroll del motor va augmentar i en Poul va allargar la mà per activar i desactivar els commutadors de la magneto alternativament. En Harald va suposar que efectuava encara una altra comprovació de seguretat. Aleshores, el to es va anar ofegant fins a convertir-se en un so esmorteït, i, finalment, en Poul va indicar amb gestos a l’aviador que retirés les falques de les rodes. En Harald va notar una sacsejada i l’avió va arrencar.

Sentia com els pedals es movien sota els seus peus mentre en Poul feia servir el timó per guiar l’avió damunt l’herba. Van avançar fins a la pista, marcada amb petites banderes, i van col·locar-se en sentit favorable al vent; aleshores es van aturar i en Poul va dir:

—Unes quantes comprovacions més abans d’enlairar-nos.

Per primera vegada, a en Harald li va passar pel cap la idea que allò que es disposava a fer era perillós. Feia anys que el seu germà volava i no havia tingut mai cap accident, però hi havia altres pilots que havien caigut i alguns havien mort. Es va dir a si mateix que la gent moria en cotxes, en motocicletes i a bord dels vaixells. Tot i així, d’alguna manera, allò era diferent. Es va obligar a deixar de pensar en els perills. No es deixaria dur per un atac de pànic i es posaria en ridícul davant de tota la classe.

De sobte, la palanca del timó es va moure endavant amb suavitat sota la seva mà, el motor va rugir més fort i el Tiger Moth va avançar ansiós al llarg de la pista. Al cap d’uns segons només, la palanca de control es va alliberar dels genolls d’en Harald i va notar com tot ell s’incorporava lentament a mesura que la cua s’anava aixecant darrere seu. El petit avió va prendre velocitat, sotragant i sacsejant-se sobre l’herba. A en Harald li feia l’efecte que la sang se li estremia amb l’emoció. Aleshores, la palanca se li va moure enrere sota la mà i va semblar com si l’avió saltés del terra: ja volaven.

Era estimulant. Ascendien de manera progressiva. A un costat, en Harald podia veure un poblet. A la poblada Dinamarca no hi havia gaires llocs des d’on no es veiés un llogarret. En Poul va girar cap a la dreta. En notar que s’inclinaven cap a un costat, en Harald va lluitar contra la idea aterridora que cauria de la cabina.

Per calmar-se va mirar els instruments. El compta-revolucions indicava dues mil revolucions per minut i duien una velocitat de noranta-sis quilòmetres per hora. Ja estaven a una altitud de tres mil metres. L’agulla de l’indicador d’estabilitat assenyalava directament cap amunt.

L’avió es va redreçar i va recuperar l’equilibri. La palanca del timó va tornar enrere, el soroll del motor es va esmorteir i les revolucions es van reduir fins a mil nou-centes.

—Tens les mans a la palanca? —li va preguntar en Poul.

—Sí.

—Observa la línia de l’horitzó. Segurament em travessa el cap.

—T’entra per una orella i et surt per l’altra.

—Quan deixi anar els comandaments, vull que et limitis a mantenir les ales en un pla horitzontal i l’horitzó en el mateix lloc en relació amb les meves orelles.

—Molt bé —va respondre en Harald, nerviós.

—Els comandaments són teus.

En Harald va notar com l’avió prenia vida entre les seves mans, ja que el més petit moviment que executava repercutia en el vol. La línia de l’horitzó va caure sobre les espatlles del Poul, indicant que el morro de l’aparell s’havia elevat i es va adonar que el temor amb prou feines conscient de caure a terra li feia estirar enrere la palanca. La va empènyer endavant de manera imperceptible i va tenir la satisfacció de veure que la línia de l’horitzó ascendia lentament fins a les orelles d’en Poul.

L’avió es va bellugar de costat i es va inclinar. En Harald va tenir la sensació que havia perdut el control i que estaven a punt de caure del cel.

—Què ha estat això? —va cridar.

—Només una ràfega de vent. Compensa-la, però no gaire.

Ofegant el pànic, en Harald va moure la palanca en sentit contrari a la inclinació. L’avió va fer una batzegada en l’altre sentit, però almenys va notar que era ell qui el controlava i va tornar a compensar la ràfega de vent amb un petit moviment. Aleshores es va adonar que tornava a ascendir i va abaixar el morro. Va descobrir que per reaccionar davant el més petit moviment de l’aparell, calia la màxima concentració només per tal de mantenir un curs estable. Va ser conscient que un error el podia enviar de dret a terra.

Quan en Poul va començar a parlar, en Harald es va sentir molest per aquella interrupció.

—Ho fas molt bé —li va dir en Paul, lloant la seva actuació—. Li estàs agafant el traç.

En Harald pensava que només li calien un any o dos més de pràctiques.

—Ara trepitja amb suavitat els pedals del timó amb tots dos peus —li va dir en Poul.

Durant una estona en Harald havia oblidat els peus.

—D’acord —va respondre amb brusquedat.

—Observa l’indicador d’estabilitat.

En Harald tenia ganes de dir: «Per l’amor de Déu, com puc fer això i pilotar l’avió al mateix temps?». Es va obligar a apartar els ulls de l’horitzó durant un segon i a fixar-los en el quadre de comandament. L’agulla encara assenyalava les dotze del migdia. Va tornar a mirar l’horitzó i va descobrir que havia tornat a apujar el morro. Va corregir-ho.

—Quan enretiri els peus del timó, notaràs que el morro trontolla a dreta i esquerra a causa de les turbulències. Si no n’estàs segur, comprova l’indicador. Quan l’avió se’n vagi cap a l’esquerra, l’agulla es mourà cap a la dreta, indicant-te que has de trepitjar amb el peu dret per corregir-ho.

—Perfecte.

En Harald no va notar cap moviment lateral, però uns segons més tard, quan va aconseguir donar una ullada ràpida a l’esfera, va veure que es desviava cap a l’esquerra. Va trepitjar el pedal del timó amb el peu dret. L’agulla no es va moure. Va trepitjar més fort. Lentament, la maneta va retrocedir fins a la posició central. Va alçar la mirada i va adonar-se que queia una mica. Va estirar la palanca enrere. Va tornar a comprovar l’indicador d’equilibri. L’agulla es mantenia estable.

Li hauria semblat senzill i fàcil si no hagués estat a quatre-cents metres de terra.

—Ara intenta fer un gir —va dir en Poul.

—Ostres, merda —va queixar-se en Harald.

—Primer, mira a l’esquerra a veure si hi ha algun obstacle.

En Harald va donar una ullada a l’esquerra. Molt lluny d’on eren va veure un altre Tiger Moth, suposadament amb un dels seus companys de classe a bord, fent el mateix que feia ell. Es va tranquil·litzar.

—No hi ha res a prop —va anunciar.

—Mou la palanca amb compte cap a l’esquerra.

En Harald va obeir. L’avió es va inclinar cap a l’esquerra i novament va tenir la sensació vertiginosa que anava a caure. Però l’aparell va començar a girar cap a l’esquerra, i una onada d’exaltació va recórrer en Harald quan es va adonar que realment pilotava el Tiger Moth.

—Quan es gira, el morro tendeix a abaixar-se —li va explicar en Poul.

En Harald va observar que l’aparell apuntava cap avall i va estirar la palanca enrere.

—Mira l’indicador d’estabilitat —li va ordenar en Poul—. Estàs fent l’equivalent a una relliscada.

En Harald va comprovar l’esfera i va adonar-se que l’agulla s’havia mogut cap a la dreta. Va trepitjar el pedal del timó amb el peu dret. De nou, l’aparell va reaccionar lentament.

L’avió havia efectuat un gir de noranta graus i en Harald esta­va neguitós per redreçar l’aparell i tornar a sentir-se segur, però en Poul semblava llegir-li la ment —o potser tots els alumnes se sentien de la mateixa manera en aquell moment— i li va dir:

—Continua girant, ho estàs fent bé.

A en Harald li semblava que l’angle d’inclinació era perillosament pronunciat, però va continuar girant, mantenint el morro cap amunt i comprovant l’indicador d’equilibri cada pocs segons. De cua d’ull va veure que un autobús circulava per la carretera de sota, com si no passés cap objecte gens perillós damunt seu i no hi hagués cap perill que un estudiant de Jansborg caigués del cel per morir sobre el seu sostre.

Havia girat tres quarts de cercle quan en Poul va dir:

—Redreça.

Alleujat, en Harald va moure suaument la palanca cap a la dreta i l’avió es va redreçar.

—Mira l’indicador d’equilibri.

L’agulla s’havia mogut cap a l’esquerra. En Harald va trepitjar el pedal del timó amb el peu esquerre.

—Pots distingir el camp d’aviació?

Al principi, en Harald no el veia. El camp que s’estenia sota seu era una plantilla uniforme de terres esquitxades d’edificis. No tenia la més mínima idea de l’aspecte que devia tenir la base aèria des de dalt.

En Poul li va donar un cop de mà.

—Una filera d’edificis baixos blancs al costat d’un camp de color verd brillant. Mira a l’esquerra de l’hèlix.

—Ja ho veig.

—Ves cap allà, mantenint el camp d’aviació a l’esquerra del morro.

Fins llavors, en Harald no s’havia plantejat quina direcció prenien. No podia fer res més, si havia de mantenir l’aparell estable. Havia de fer tot el que havia après i, alhora, anar cap a casa. Sempre hi havia massa coses en què pensar.

—Estàs pujant —el va advertir en Poul—. Redueix una mica la velocitat i fes-nos baixar fins a tres-cents metres a mesura que ens acostem als edificis.

En Harald va verificar l’altímetre i va veure que l’avió estava a sis-cents metres d’altitud. La darrera vegada que ho havia mirat estaven a quatre-cents cinquanta metres. Va reduir la velocitat i va moure la palanca endavant.

—Inclina el morro una mica més —li va indicar en Poul.

En Harald tenia la sensació que l’avió corria el perill de caure en picat a terra, però es va obligar a si mateix a empènyer la palanca endavant.

—Bé —va dir en Poul.

Quan van arribar als tres-cents metres d’altitud, la base estava sota seu.

—Gira a l’esquerra rodejant l’extrem més allunyat del llac i ens situes de cara a la pista d’aterratge —li va ordenar en Poul.

En Harald va anivellar l’aparell i va comprovar l’indicador d’equilibri.

A mesura que se situava en paral·lel a l’extrem del llac, va moure la palanca cap a l’esquerra. Aquesta vegada, la sensació que estava a punt de caure no va ser tan insuportable.

—Mira l’indicador d’equilibri.

Se n’havia descuidat. Compensant amb el peu, va fer girar l’avió.

—Redueix una mica la velocitat.

En Harald va fer enrere la palanca i el soroll del motor va disminuir de cop.

—Massa.

En Harald va tornar a augmentar una mica la velocitat.

—Abaixa el morro.

En Harald va moure la palanca de comandament endavant.

—Perfecte. Però intenta continuar en direcció a la pista.

En Harald es va adonar que s’havia apartat de la trajectòria i que anava directament als hangars. Va fer girar lleument l’aparell corregint la maniobra amb el timó, i es va tornar a encarar a la pista d’aterratge. Però va comprovar que s’havia tornat a enlairar.

—Et rellevo a partir d’aquí —li va dir en Poul.

En Harald s’havia imaginat que en Poul li diria que fes l’aterratge, però era evident que no havia adquirit prou domini i es va desanimar.

En Poul va tancar la vàlvula. El soroll del motor es va esvair sobtadament i en Harald va tenir la sensació inquietant que res no podia evitar que l’avió caigués en picat, però de fet va anar planant gradualment cap a la pista. Uns segons abans de tocar a terra, en Poul va moure enrere la palanca. Va semblar com si l’aparell flotés uns centímetres per damunt del terra. En Harald va notar com els pedals es movien constantment, i es va adonar que en Poul pilotava amb el timó tot just quan eren massa a prop de terra per inclinar una ala. Al final es va sentir un cop quan les rodes i el patí de cua van tocar a terra.

En Poul va sortir de la pista i va anar circulant fins a la seva zona d’estacionament. En Harald estava entusiasmat. Havia estat més emocionant encara del que s’havia imaginat. També estava esgotat per haver-se hagut de concentrar tant. Només havia estat una estona, va pensar; aleshores va consultar el rellotge i va descobrir sorprès que havien estat volant quaranta-cinc minuts. Li havien semblat cinc.

En Poul va apagar el motor i va baixar. En Harald es va fer enrere les ulleres, es va treure el casc, es va descordar els arnesos de seguretat i va sortir com va poder del seient. Va posar-se dret sobre la tira reforçada de l’ala i va saltar a terra.

—Ho has fet molt bé —li va dir en Poul—. De fet, has demostrat tenir un autèntic talent per volar, com el teu germà.

—Sento no haver-lo pogut aterrar.

—Dubto que a cap dels altres nois se’ls permeti mai arribar-ho a fer. Anem a canviar-nos.

Quan en Harald es va haver tret el vestit de pilot, en Poul li va dir:

—Vine un minut al meu despatx.

En Harald va anar amb ell fins a una porta on hi deia INSTRUCTOR DE VOL EN CAP, i van entrar en una habitació petita on hi havia un arxivador, una taula i un parell de cadires.

—Et faria res fer un dibuix de la instal·lació de ràdio que m’has descrit abans? —La veu del Poul sonava despreocupada, però tenia el cos tens.

En Harald s’havia preguntat si tornaria a sortir el tema.

—És clar que no.

—És molt important. No entraré en els motius.

—Perfecte.

—Seu a la taula. Hi ha paper i una caixa de llapis al calaix. Pren-te el temps que et faci falta. Ves fent fins que trobis que està bé.

—D’acord.

—Quanta estona creus que necessitaràs?

—Potser un quart d’hora. Era fosc, o sigui que no podré dibuixar-ne els detalls. Però en tinc una idea clara.

—Et deixaré sol perquè no et sentis forçat. Tornaré d’aquí a quinze minuts.

En Poul va marxar i en Harald es va posar a dibuixar. Va fer memòria d’aquella nit de dissabte sota la pluja. Hi havia un mur circular de formigó, pel que recordava, d’uns dos metres d’alçada. L’antena era una graella de cables que semblaven molles de llit. La base giratòria estava situada a la banda de dins del cercle que formava la paret i els cables procedien de la banda de darrere de l’antena i s’introduïen en un conducte.

Primer va dibuixar el mur amb l’antena a sobre. Recordava vagament que hi havia una o dues estructures similars a prop, i les va esbossar a grans trets. Després va dibuixar la maquinària com si no hi hagués el mur, mostrant-ne la base i els cables. No era cap artista, però podia reproduir maquinària amb precisió, segurament perquè li agradaven tots els aparells.

Quan va haver acabat, va tombar el full de paper i hi va elaborar un plànol de l’illa de Sande, indicant-hi la posició de la base i la zona restringida de la platja.

En Poul va tornar passats quinze minuts. Va estudiar els dibuixos amb molta atenció.

—És fantàstic. Gràcies —va dir.

—De res, home.

Va assenyalar les estructures annexes que havia esbossat en Harald.

—Què són?

—En realitat, no ho sé. No m’hi vaig acostar. Però he pensat que les hi havia de posar.

—Molt bé. Una pregunta més. Se suposa que aquesta graella de cables és una antena. És plana o convexa?

En Harald es va esprémer el cervell, però no ho podia recordar.

—No n’estic segur —va dir—. Ho sento.

—Ja està bé.

En Poul va obrir l’arxivador. Tots els expedients estaven etiquetats amb noms, suposadament d’alumnes de l’escola antics i actuals.

En va triar un amb el nom d’«Andersen, H. C.». No era un nom estrany, però Hans Christian Andersen era l’escriptor més famós de Dinamarca i en Harald es va imaginar que l’expedient era un amagatall. En efecte, en Poul va posar els dibuixos a la carpeta i va retornar-la al seu lloc.

—Tornem amb els altres. —Va anar fins a la porta. Es va aturar amb la mà al pom i va dir—: Fer dibuixos de les instal·lacions militars alemanyes és un delicte, estrictament parlant. Seria millor que no en comentessis res a ningú, ni tan sols a l’Arne.

En Harald va sentir una punxada de decepció. El seu germà no hi estava implicat. Ni tan sols el seu millor amic es creia que l’Arne tingués prou valor per fer aquell tipus de coses.

—Ho accepto amb una condició —va respondre en Harald assentint.

—Una condició? Quina? —va preguntar en Poul, sorprès.

—Que em diguis una cosa sincerament.

—D’acord, ho intentaré —va dir arronsant les espatlles.

—Hi ha un moviment de resistència, oi?

—Sí —va respondre en Poul amb posat seriós. Al cap d’uns segons de silenci va afegir—: I ara hi estàs ficat.





8


La Tilde Jespersen duia un perfum suau i primaveral que se sentia des de l’altra banda de la taula de la terrassa i provocava els narius d’en Peter Flemming, no prou intensament perquè el pogués identificar, com un record esmunyedís. S’imaginava com aquella fragància emanaria de la seva pell càlida mentre li treia la brusa, la faldilla i la roba interior.

—En què penses? —li va preguntar.

Va estar temptat de ser honest. Faria veure que se sorprenia, però interiorment li agradaria. Sabia quan una dona estava preparada per a aquella mena de conversa i sabia com fer-ho: amb delicadesa, un somriure d’autocrítica, però amb un to subjacent de sinceritat.

Aleshores va pensar en la seva dona i es va fer enrere. Es prenia seriosament els vots del matrimoni. Les altres persones podien pensar que tenia una bona raó per trencar-los, però s’imposava a si mateix uns llistons molt alts. Així doncs, va dir:

—Pensava en com vas fer la traveta al mecànic quan va voler fugir a l’aeròdrom. Vas demostrar que estaves a l’aguait.

—Ni tan sols hi vaig pensar, només vaig allargar el peu.

—Tens un bon instint. Mai no havia estat a favor de les dones policia i, si t’he de ser sincer, encara en dubto, però ningú no pot negar què ets una agent de primera.

—Jo mateixa en dubto —va confessar, arronsant les espatlles—. Potser les dones s’haurien de quedar a casa i tenir cura dels fills. Però quan va morir l’Oskar… —L’Oskar era el seu marit, un detectiu de Copenhaguen amic d’en Peter—. Vaig haver de treballar i l’aplicació de la llei és l’única vida de la qual sé alguna cosa. El meu pare era un agent de duanes, el meu germà gran és oficial a l’Acadèmia de Policia i el meu germà petit és policia uniformat a Aarhus.

—Et diré què és el millor de tu, Tilde… Mai no pretens ser la femella indefensa per intentar que els homes facin la teva feina.

Aquella observació volia ser un afalac, però la noia no va semblar tan complaguda com s’esperava.

—Mai no demano ajuda —va replicar crispada.

—Segurament és una bona política.

Li va clavar una mirada que no va saber entendre. Mentre intentava esbrinar la raó de la sobtada fredor de la Tilde, es va preguntar si tenia por de demanar ajuda per si la classificaven automàticament com una femella indefensa. S’adonava de fins a quin punt es podria ofendre. Al capdavall, els homes es passaven el dia demanant-se ajuda mútuament.

—I tu, per què ets policia? —li va preguntar ella—. El teu pare té un negoci que li va prou bé. No t’agradaria rellevar-lo algun dia?

Ell va moure el cap pensarós.

—Durant les vacances de l’escola solia treballar a l’hotel. Odiava els clients amb totes les seves exigències i queixes: aquesta vedella està massa feta, el matalàs està abonyegat, han trigat vint minuts a dur-me una tassa de cafè. Era insuportable.

Va arribar el cambrer. En Peter es va resistir a la temptació d’acompanyar el pa de llavors amb arengades i ceba, pensant, vagament, que podria acostar-se prou a la Tilde perquè ella pogués notar-li l’alè, o sigui que va demanar formatge suau i cogombres. Van lliurar les targes de racionament al cambrer.

—Heu avançat en el cas dels espies? —va preguntar la Tilde.

—De fet, no. Els dos homes que vam detenir a l’aeròdrom no ens van dir res. Els van enviar a Hamburg per fer-los el que la Gestapo anomena un «interrogatori en profunditat» i van donar el nom del seu contacte, en Matthies Hertz, un oficial de l’exèrcit. Però s’ha fet fonedís.

—Un cul de sac, doncs.

—Sí. —L’expressió li va fer venir a la memòria un altre cul de sac amb què s’havia trobat—. Coneixes algun jueu?

—Un o dos, hi hauria de pensar. No en conec cap al cos de policia. Per què? —va preguntar sorpresa.

—N’estic fent una llista.

—Una llista de jueus?

—Sí.

—D’on, de Copenhaguen?

—De Dinamarca.

—Per què?

—El motiu de sempre. La meva feina és no perdre de vista els avalotadors.

—I els jueus són avalotadors?

—Així ho creuen els alemanys.

—Es pot intuir per què ells poden tenir problemes amb els jueus, però nosaltres?

El va agafar de sorpresa. S’imaginava que veuria aquella qüestió des del seu mateix punt de vista.

—Ja està bé que estiguem preparats. Hem elaborat llistes de sindicalistes, comunistes, estrangers i membres del partit danès nazi.

—I tu creus que és el mateix?

—Tot és informació. A més, és fàcil identificar els immigrants jueus nous que han arribat en els darrers cinquanta anys. Tenen una manera de vestir curiosa, parlen amb un accent característic i la majoria viuen arreplegats en uns quants carrers de Copenhaguen. Però també hi ha jueus que pertanyen a famílies que fa segles que són daneses. Tenen el mateix aspecte que nosaltres, i també parlen com nosaltres. La majoria mengen porc rostit i van a treballar els dissabtes al matí. Si mai ens cal trobar-los, podríem tenir problemes. Per això n’estic elaborant una llista.

—Com? No pots anar voltant preguntant a la gent si coneixen algun jueu.

—És un inconvenient. Tinc dos detectius novells que estan estudiant la guia telefònica i un o dos actius més que prenen nota dels noms que semblen jueus.

—Això no és gaire fiable. Hi ha piles de persones que es diuen Isaksen i que no són jueves.

—I piles de jueus amb noms com ara Jan Christiansen. El que realment m’agradaria fer és escorcollar la sinagoga. Segurament hi tenen una llista de fidels.

—Per què no ho fas? —va preguntar ella, encara que amb un posat de desaprovació que el va sorprendre.

—En Juel no m’ho permetria.

—Em penso que té raó.

—De debò? Per què?

—Peter, que no ho veus? Quin ús es podria donar a la teva llista en el futur?

—Que no és evident? —va replicar en Peter, irritat—. Si els col·lectius jueus comencen a organitzar una resistència contra els alemanys, ja sabrem on cal anar a buscar els sospitosos.

—I què passaria si els alemanys decidissin de cop i volta acorralar tots els jueus i enviar-los als camps de concentració que tenen a Alemanya? Farien servir la teva llista!

—Però per què haurien d’enviar els jueus als camps?

—Perquè els nazis odien els jueus. Però nosaltres no som nazis, nosaltres som policies. Detenim persones perquè han comès un delicte, no perquè les odiem.

—Això ja ho sé —va respondre enrabiat en Peter. Estava desconcertat que l’ataquessin des d’aquell punt de vista. La Tilde hauria de saber que la seva intenció era fer respectar la llei, no corrompre-la—. Sempre es corre el risc que es faci un mal ús de la informació.

—Així doncs, no valdria més que t’oblidessis d’aquesta refotuda llista?

Com podria arribar a ser tan estúpida, aquella dona? Li feia perdre els estreps que li dugués la contrària una persona que ell considerava una camarada en la seva lluita contra els infractors de la llei.

—No! —va cridar, i després va abaixar el to de veu fent un esforç—. Si penséssim d’aquesta manera, no tindríem cap departament de seguretat!

La Tilde va moure el cap.

—Mira, Peter, els nazis han fet moltes coses bones, tots dos ho sabem. Estan de la banda de la policia, bàsicament. Han eliminat la subversió, mantenen la llei i l’ordre, han reduït l’atur, i tot això. Però, en la qüestió dels jueus, estan bojos.

—Potser sí, però ara les normes les dicten ells.

—Mira els jueus danesos: compleixen la llei, són treballadors, els seus fills van a l’escola… És absurd fer una llista dels seus noms i les seves adreces com si tots ells formessin part d’una conspiració comunista.

—O sigui que refusaries treballar amb mi en això? —va dir acusadorament fent-se enrere.

Ara li tocava a ella ofendre’s.

—Com pots dir això? Soc una policia professional i tu ets el meu cap. Faré el que em diguis. Això ja ho hauries de saber.

—Ho dius de debò?

—Escolta, si volguessis fer una llista exhaustiva de les bruixes de Dinamarca, et diria que no crec que les bruixes siguin delinqüents ni subversives… però t’ajudaria a fer la llista.

Va arribar el menjar. Es va fer un silenci molest mentre començaven a dinar. Passats uns minuts, la Tilde va preguntar:

—Com van les coses a casa?

En Peter va tenir un record sobtat de l’Inge i ell, uns dies abans de l’accident, anant junts a l’església un diumenge al matí, dues persones sanes i joves amb els seus millors vestits. Amb tota l’escòria i la gentussa que hi havia al món, per què havia de ser la seva dona la que tingués el cervell destrossat per culpa d’aquell noi begut amb un cotxe esportiu?

—L’Inge està igual —va respondre.

—Cap millora?

—Quan el cervell ha patit un dany tan greu, no es pot arreglar. Mai no hi haurà cap millora.

—Ha de ser molt dur per a tu.

—Tinc la sort de tenir un pare generós. No em podria permetre pagar una infermera amb el sou de policia, l’Inge hauria d’anar a una residència.

Una altra vegada, la Tilde li va clavar una mirada difícil d’entendre. Era gairebé com si pensés que la residència no seria una mala solució.

—Què en saps, del conductor del cotxe esportiu?

—Fien Jonk. El judici va començar ahir. Hauria de resoldre’s en un o dos dies.

—Per fi! Què creus que passarà?

—Es declara culpable. Suposo que l’empresonaran cinc o deu anys.

—No sembla prou.

—Per haver destruït el cervell d’algú? Què seria prou?

Havent dinat, mentre tornaven cap al Politigaarden, la Tilde va agafar en Peter del bracet. Era un gest afectuós i ell va notar que li deia que li queia bé malgrat el desacord. Mentre s’acostaven al quarter de policia tan modern, ell va dir:

—Em sap greu que no estiguis d’acord amb la llista dels jueus.

Ella es va aturar i se’l va quedar mirant.

—No ets una mala persona, Peter. —El va sorprendre veure que ella estava a punt de plorar—. El teu sentit del deure és la teva gran força. Però complir amb les teves obligacions no és l’única llei.

—No entenc del tot què vols dir.

—Ho sé. —Va fer mitja volta i va entrar sola a l’edifici.

De camí cap al seu despatx, en Peter va intentar considerar l’assumpte des del punt de vista d’ella. Si els nazis empresonaven els jueus que complien la llei, allò seria un delicte i la seva llista ajudaria els delinqüents. Però el mateix es podia dir d’una pistola o, fins i tot, d’un cotxe: el fet que una cosa pogués ser utilitzada per un delinqüent no implicava que fos dolent tenir-la.

Mentre creuava el jardí central descobert, el va cridar el seu cap, el Frederik Juel.

—Vine amb mi —li va dir bruscament en Juel—. Ens ha fet cridar el general Braun.

Marxava al davant; la conducta militar li conferia un aire de decisió i eficiència que en Peter sabia que era del tot fals.

Des del Politigaarden fins a la plaça de la ciutat, on els alemanys havien ocupat un edifici anomenat el Dagmarhus, hi havia una passejada curta. L’edifici estava envoltat per filferro espinós i sobre la teulada plana hi havia instal·lats artilleria i canons antiaeris. Els van conduir fins al despatx d’en Walter Braun, una sala al xamfrà amb vista sobre la plaça, còmodament moblada amb una taula antiga i un sofà de pell. Hi havia un retrat força petit del Führer penjat a la paret i una fotografia emmarcada de dos nens petits amb uniforme escolar sobre la taula. En Peter es va adonar que en Braun duia la pistola fins i tot allà, com volent dir que el fet que disposés d’un despatx acollidor no implicava que no anés per feina.

En Braun semblava estar força complagut amb si mateix.

—La nostra gent ha desxifrat el missatge que van trobar a la falca buida de l’avió —va comunicar-los amb aquella mena de xiuxiueig habitual.

En Peter estava entusiasmat.

—Impressionant —va murmurar en Juel.

—Sembla que no va ser gens difícil —va continuar en Braun—. Els britànics utilitzen codis molt simples, sovint basats en un poema o un fragment de prosa molt famós. Un cop els nostres criptògrafs han descobert unes quantes paraules, normalment un professor d’anglès pot acabar de completar-ne la resta. No m’hauria imaginat mai que l’estudi de la literatura anglesa pogués tenir una finalitat semblant. —Va riure la seva pròpia broma.

—Què hi deia, al missatge? —va preguntar impacient en Peter.

El Braun va obrir un expedient que hi havia damunt la taula.

—L’ha enviat un grup que s’anomenen a si mateixos els Vigilants de la Nit. —Encara que parlaven en alemany, va fer servir la paraula danesa Natvaegterne—. Els suggereix alguna cosa?

A en Peter l’havien agafat desprevingut.

—Consultaré els arxius, per descomptat, però estic força segur que mai no havíem ensopegat amb aquest nom. —Va arrugar el front reflexivament—. Els vigilants nocturns de la vida real solen ser policies o soldats, oi?

En Juel es va crispar.

—Em costa molt creure que els membres de la policia danesa…

—No he dit pas que fossin danesos —va interrompre’l en Peter—. Els espies podrien ser traïdors alemanys. —Va arronsar les espatlles—. O senzillament podrien estar aspirant a adquirir un grau militar. —Va mirar en Braun—. Quin és el contingut del missatge, general?

—Informació sobre les nostres posicions militars a Dinamarca. Doni-hi una ullada. —Li va allargar un plec de papers per damunt la taula—. Ubicacions de bateries antiaèries dins i al voltant de Copenhaguen. Els vaixells navals alemanys que hi ha hagut al port durant el darrer mes. Els regiments establerts a Aarhus, Odense i Morlunde.

—És acurada tota aquesta informació?

—No és precisa. S’ajusta força a la realitat, però no és exacta —va contestar dubtós en Braun.

—Aleshores els espies segurament no són alemanys amb informació interna —va comentar en Peter assentint—, ja que aquestes persones podrien tenir accés a informació detallada dels arxius. És més probable que siguin danesos, observadors curosos que fan estimacions professionals.

—Una deducció molt perspicaç —va declarar en Braun—. Però… podran trobar aquestes persones?

—Espero que sí.

L’eix d’atenció d’en Braun s’havia traslladat completament a en Peter, com si en Juel no hi fos, o com si només fos un ajudant en comptes del càrrec superior.

—Creuen que aquestes mateixes persones envien a l’exterior els diaris il·legals?

En Peter estava complagut que en Braun reconegués la seva perícia, però el frustrava que en Juel continués sent el cap. Esperava que en Braun s’hagués adonat d’aquella ironia. Va moure el cap.

—Coneixem els editors clandestins i vigilem totes les seves accions. Si haguessin estat fent observacions meticuloses de les posicions militars alemanyes, ens n’hauríem adonat. No, crec que es tracta d’una nova organització que encara no havíem descobert.

—Aleshores, com els enxamparan?

—Hi ha un grup de subversius potencials que mai no hem investigat amb deteniment: els jueus.

En Peter va sentir que en Juel prenia aire sobtadament.

—Serà millor que comenci a fixar-se en ells —va dir en Braun.

—No sempre és fàcil saber qui són els jueus, en aquest país.

—Aleshores, vagi a la sinagoga!

—Bona idea —va respondre en Peter—. Deuen tenir una llista amb els fidels. Això ja seria un començament.

En Juel li va clavar una mirada assassina, però no va dir res.

—Els meus superiors de Berlín estan impressionats per la lleialtat i l’eficàcia que ha demostrat la policia danesa en la intercepció d’aquest missatge al servei secret d’intel·ligència britànic —va comentar en Braun—. Tanmateix, van insistir a enviar un equip de la Gestapo. Els n’he dissuadit prometent-los que es dedicarien de ple a investigar el grup d’espies i que durien els traïdors a la justícia.

Era una xerrada molt llarga per a un home que només tenia un pulmó, i es va quedar sense respiració. Es va aturar, passant la mirada d’en Peter a en Juel, i a la inversa. Quan va haver recuperat l’alè, va acabar:

—Pel seu bé i pel bé de tots els danesos, serà millor que se’n surtin.

En Juel i en Peter es van alçar i en Juel va dir amb tibantor:

—Farem tot el que estigui al nostre abast.

Van marxar i, tan bon punt van ser fora de l’edifici, en Juel es va girar cap a en Peter i el va fulminar amb aquells seus ulls blaus.

—Saps perfectament que això no té res a veure amb la sinagoga, maleït sigues.

—No en sé res, d’això.

—Estàs ensabonant els alemanys, tros de desgraciat fastigós.

—Per què no els hauríem d’ajudar? Ara ells representen la llei.

—Et penses que t’ajudaran a promocionar-te?

—I per què no? —va replicar en Peter, incitat a la revenja—. L’elit de Copenhaguen té prejudicis contra els homes de províncies… però els alemanys poden ser més justos.

—És això el que creus? —va preguntar incrèdul en Juel.

—Almenys no es mostren aliens a les habilitats dels nois que no van anar a la Jansborg Skole.

—Així que et penses que et van desestimar pel teu entorn? Idiota, no et van donar la feina perquè ets massa extremista! No tens cap mena de sentit de la proporció. Eliminaries la delinqüència perquè detindries tothom que semblés sospitós! —Va fer espetegar la llengua amb fàstic—. Si hi he de tenir res a veure, no tindràs mai un ascens. I ara desapareix de la meva vista —va ordenar, allunyant-se.

En Peter estava encès de rancúnia. Qui es creia que era, en Juel? Tenir un avantpassat famós no el feia millor que la resta. Ell era un policia, com en Peter, i no tenia cap dret a parlar com si pertanyés a una forma de vida superior.

Però en Peter s’havia sortit amb la seva. Havia derrotat en Juel. Tenia permís per fer una batuda a la sinagoga.

En Juel l’odiaria per sempre per allò. Però tenia cap importància? Ara el poder era en Braun, no en Juel. Valia més ser el preferit d’en Braun i l’enemic d’en Juel que a la inversa.

De tornada a la caserna, en Peter va reunir ràpidament el seu equip, triant els mateixos detectius que havia utilitzat a Kastrup: en Conrad, en Dresler i l’Ellegard. A la Tilde Jespersen li va dir:

—M’agradaria que vinguessis, si no hi tens cap objecció.

—Per què m’hi hauria d’oposar? —va preguntar de mal humor.

—Després de la conversa que hem tingut dinant…

—Si us plau! Soc una professional. Ja t’ho he dit.

—D’acord —va respondre.

Van dirigir-se amb cotxe fins a un carrer anomenat Krystalgade. La sinagoga de totxos grocs s’alçava oferint un costat al carrer, com si es protegís del món hostil amb l’espatlla. En Peter va apostar l’Ellegard a l’entrada per assegurar-se que ningú no en pogués escapar.

Un vell amb una kippah va sortir de la llar dels ancians jueus del costat.

—Els puc ajudar en alguna cosa? —va preguntar educadament.

—Som agents de la policia —va respondre en Peter—. Qui és vostè?

El rostre de l’home va adoptar un gest de terror tan miserable que en Peter gairebé se’n va compadir.

—Em dic Gorm Rasmussen. Soc el responsable de dia de la llar —va respondre amb veu tremolosa.

—Té les claus de la sinagoga?

—Sí.

—Obri’ns la porta.

L’home es va treure un manat de claus de la butxaca i va obrir una porta.

La major part de la construcció estava ocupada per la nau central, una sala ricament decorada amb columnes egípcies daurades, les quals suportaven galeries sobre els passadissos laterals.

—Aquests jueus estan folrats de diners —va murmurar en Conrad.

—Ensenyi’m la llista de fidels —va demanar en Peter a en Rasmussen.

—Fidels? Què vol dir?

—Bé deuen tenir els noms i les adreces de la congregació.

—No, no, tots els jueus hi són benvinguts.

L’instint d’en Peter li deia que l’home no mentia, però de tota manera escorcollaria la sinagoga.

—Hi ha cap oficina?

—No. Només habitacions petites on es canvien el rabí i els altres religiosos i un vestuari on la congregació deixa els abrics.

En Peter va fer un senyal a en Dresler i en Conrad.

—Escorcolleu-los.

Va avançar pel centre de la sala fins a l’extrem del púlpit i va pujar un tram curt d’escales que portava a una tarima alçada. Darrere una cortina va descobrir una fornícula amagada.

—Què hi ha aquí?

—Els pergamins de la Torà —va respondre en Rasmussen.

Hi havia sis pergamins grossos d’aspecte feixuc, embolicats amb molta cura amb una roba de vellut; sens dubte, podien ser un lloc perfecte per amagar documents secrets.

—Desemboliqui’ls tots —va demanar—. Desenrotlli’ls a terra de manera que pugui veure que no hi ha res a dins.

—Sí, ara mateix.

Mentre en Rasmussen feia el que li havien manat, en Peter es va enretirar una mica amb la Tilde per parlar-hi alhora que vigilava amb desconfiança l’encarregat de la llar.

—Estàs bé?

—Ja t’he dit que sí.

—Si trobem alguna cosa, admetràs que tenia raó?

—I, si no, admetràs que t’havies equivocat? —va respondre la Tilde amb un somriure.

Ell va assentir, content que no estigués enfadada amb ell.

En Rasmussen va estendre els manuscrits coberts d’escriptura hebrea. En Peter no hi va veure res sospitós. Va suposar que era possible que no tinguessin cap registre de la congregació. Era més probable, però, que n’haguessin tingut un, però que l’haguessin destruït per precaució el dia de la invasió alemanya. Se sentia defraudat. Havia tingut molta feina per poder fer aquella batuda i s’havia hagut d’enemistar encara més amb el seu cap. Seria exasperant no trobar-hi res.

En Dresler i en Conrad van tornar d’extrems oposats de l’edifici. En Dresler venia amb les mans buides, però en Conrad duia a les mans un exemplar del diari Reality.

En Peter va agafar el diari i el va ensenyar a en Rasmussen.

—Això és il·legal.

—Ho sento —va dir l’home. Semblava que estigués a punt de plorar—. Els fiquen a la bústia.

Les persones que imprimien el diari no eren buscades per la policia, o sigui que aquells que el llegien no corrien cap mena de perill. Tanmateix, en Rasmussen no n’estava al corrent, i en Peter va jugar amb l’avantatge moral.

—De tant en tant, deuen escriure a la seva gent —va suposar.

—Bé, naturalment, als principals membres de la comunitat jueva. Però no en tenim una llista. Sabem qui són. —Va intentar dibuixar un somriure—. Com vostè, suposo.

Era cert. En Peter coneixia els noms d’almenys una dotzena de jueus importants: un parell de banquers, un jutge, uns quants professors d’universitat, alguns personatges polítics, un pintor. No eren les persones que buscava: eren massa coneguts per ser espies. Aquestes persones no podien estar-se drets al port comptant vaixells, sense que ningú se n’adonés.

—No envien cartes a la gent corrent, demanant-los que facin donatius, explicant-los les activitats que organitzen, com ara celebracions, berenars o concerts?

—No —va respondre l’home—. Només pengem una nota al centre social.

—Ah —va fer en Peter amb un somriure satisfet—. El centre social. I on és?

—A prop de Christiansborg, a Ny Kongensgade.

Allò quedava a uns dos quilòmetres d’allà.

—Dresler —va dir en Peter—, retingues aquest individu aquí durant uns quinze minuts i assegura’t que no avisa ningú.

Van anar amb cotxe fins al carrer anomenat Ny Kongensgade. El centre social jueu era un gran edifici del segle XVIII amb un jardí interior i una escalinata elegant, tot i que li feia falta una capa de pintura. La cafeteria estava tancada i no hi havia ningú jugant a ping-pong al soterrani. El responsable de l’administració del centre era un home jove i ben vestit, amb aire despectiu. Els va dir que no disposaven de cap llista amb noms i adreces, però tot i així els detectius van escorcollar el lloc.

El nom del jove era Ingemar Gammel i alguna cosa en ell va fer reflexionar en Peter. Què era? A diferència d’en Rasmussen, en Gammel no estava espantat; però mentre que en Peter tenia la sensació que en Rasmussen tenia por però era innocent, en Gammel li feia la impressió contrària.

En Gammel seia rere una taula. Duia una armilla amb una cadena de rellotge i els observava fredament mentre escorcollaven l’oficina. Semblava que duia roba cara. Per què un home jove i ric feia de secretari allà? Aquesta mena de feina la solien fer noies mal pagades o mestresses de casa de classe mitjana, els fills de les quals se n’havien anat de casa.

—Crec que això és el que buscàvem —va dir en Conrad allargant a en Peter una carpeta amb una anella negra—. Una llista de caus de rates.

En Peter la va fullejar i, pàgina rere pàgina, va veure noms i adreces, en total uns quants centenars.

—Ja està! —va dir—. Bona feina.

Però l’instint li deia que podien trobar més coses.

—Continueu buscant, tots, per si aparegués alguna altra cosa. —Va anar passant pàgines, buscant-hi alguna cosa estranya, o coneguda o… alguna cosa. Estava insatisfet. Però res no li va cridar l’atenció.

La jaqueta d’en Gammel penjava d’un ganxo darrere la porta. En Peter va llegir el nom del sastre a l’etiqueta. El vestit l’havia fet Anderson & Sheppard, de Savile Row, Londres, el 1938. En Peter va sentir gelosia. Ell es comprava la roba a les millors botigues de Copenhaguen, però mai no s’havia pogut permetre un vestit anglès. A la butxaca del pit hi sobresortia un mocador de seda. Va trobar un moneder ben proveït a la butxaca esquerra del costat. A la butxaca dreta hi havia un bitllet de tren d’anada i tornada, amb Aarhus com a destinació; la perforadora del revisor hi havia practicat un forat impecable.

—Què hi va anar a fer, a Aarhus?

—Hi vaig anar a visitar uns amics.

El missatge descodificat havia inclòs el nom del regiment alemany establert a Aarhus, va recordar en Peter. Tanmateix, Aarhus era la ciutat més important de Dinamarca després de Copenhaguen i cada dia hi havia centenars de persones que viatjaven entre les dues ciutats.

A la butxaca interior de la jaqueta hi havia una agenda primeta. La va obrir.

—Li agrada la seva feina? —va preguntar en Gammel amb menyspreu.

En Peter va alçar la mirada amb un somriure. Gaudia fent enrabiar rics pomposos que es creien que eren superiors a la gent corrent. Però li va dir:

—Com un lampista, veig una pila de merda. —Mordaçment, va tornar la mirada a l’agenda d’en Gammel.

En Gammel tenia una lletra elegant, com el vestit, amb majúscules grosses i cercles complets. Les anotacions de l’agenda semblaven normals: cites per dinar, teatre, l’aniversari de la mare, trucar a en Jorgen per parlar d’en Wilder.

—Qui és en Jorgen? —va preguntar en Peter.

—El meu cosí Jorgen Lumpe. Intercanviem llibres.

—I en Wilder?

—Thornton Wilder.

—I és…?

—L’escriptor americà. The bridge of San Luis Rey. Segur que l’ha llegit.

Es percebia l’escarni del comentari: implicava que els poli­cies no eren gent prou culta per llegir novel·les estrangeres. Malgrat tot, en Peter no en va fer cas i va passar al final de l’agenda.

Tal com s’esperava, hi va trobar una llista de noms i adreces, alguns amb números de telèfon. Va aixecar la mirada cap a en Gammel i li va semblar veure un indici de vermellor en aquelles galtes perfectament afaitades. Allò era prometedor. Va analitzar la llista d’adreces amb atenció.

En va triar un nom a l’atzar.

—Hilde Bjergager… Qui és?

—Una amiga —va respondre en Gammel fredament.

En Peter va provar amb un altre.

—Bertil Bruun?

—Juguem a tennis —va respondre en Gammel, sense envermellir.

—Fred Eskildsen.

—El meu banquer.

Els altres detectius havien deixat d’escorcollar i s’estaven en silenci; percebien la tensió.

—Poul Kirke?

—Un vell amic.

—Preben Klausen.

—Un venedor de quadres.

Per primera vegada, en Gammel va mostrar un indici d’emoció, però era d’alleujament, més que no pas de culpabilitat. Per què? Creia que se n’havia sortit? Quina importància tenia el venedor de quadres Klausen? O era el nom anterior, l’important? Havia mostrat alleujament en Gammel perquè en Peter havia passat a en Klausen?

—En Poul Kirke és un vell amic?

—Vam estudiar junts a la universitat. —La veu del Gammel era tranquil·la, però hi havia una petita espurna de por en els seus ulls.

En Peter va mirar la Tilde, i ella va fer que sí amb el cap imperceptiblement. També havia observat alguna cosa en la reacció d’en Gammel.

En Peter va tornar a mirar l’agenda. No hi havia cap adreça per a en Kirke, però al costat del número de telèfon hi havia una N majúscula, escrita en una lletra tan petita que era sospitós.

—Què vol dir això… la lletra N? —va preguntar en Peter.

—Naestved. És el seu número de Naestved.

—Quin altre número de telèfon té?

—No en té cap altre.

—I per què necessita aquesta anotació?

—Per ser-li sincer, no me’n recordo —va dir en Gammel, mostrant-se irritat.

Podia ser veritat. D’altra banda, la N podria correspondre a Natvaegterne, els Vigilants de la Nit.

—Com es guanya la vida, el seu amic? —va preguntar en Peter.

—És pilot.

—Per a qui?

—Per a l’exèrcit.

—Ah. —En Peter havia especulat que els Vigilants de la Nit podrien ser membres de l’exèrcit, pel nom i perquè eren uns observadors escrupolosos dels detalls militars—. A quina base?

—Vodal.

—Em pensava que havia dit que s’estava a Naestved.

—És a prop.

—És a més de trenta quilòmetres.

—Bé, doncs jo ho recordo així.

En Peter va moure el cap pensarós i tot seguit va dir a en Conrad:

—Arresta aquest imbècil mentider.

L’escorcollament de l’apartament de l’Ingemar Gammel va ser decebedor. En Peter no hi va trobar res d’interès: cap manual de codis, res de literatura subversiva, cap arma. Va arribar a la conclusió que en Gammel devia ser un personatge secundari en la xarxa d’espionatge, la funció del qual es limitava a fer observacions i a transmetre-les a un contacte central. L’home clau recollia tots els missatges i els enviava a Anglaterra. Però qui era el personatge principal? En Peter tenia l’esperança que fos en Poul Kirke.

Abans de recórrer els vuitanta quilòmetres que hi havia fins a l’escola de vol de Vodal on estava destinat en Poul Kirke, en Peter va passar una hora a casa amb la seva esposa, l’Inge. Mentre li donava sandvitxos de mel i poma tallats en petits trossets, fantasiejava sobre com seria la vida domèstica amb la Tilde Jespersen. Es va imaginar que observava com la Tilde es preparava per sortir al vespre: com es rentava el cap i se l’eixugava vigorosament amb una tovallola, com s’asseia davant del tocador vestida només amb la roba interior per pintar-se les ungles, com es mirava al mirall mentre es lligava una bufanda de seda al voltant del coll. Es va adonar que anhelava estar amb una dona que pogués fer-se les coses ella sola.

Havia de deixar de pensar d’aquella manera. Era un home casat. El fet que l’esposa d’un home estigués malalta no era cap excusa per cometre adulteri. La Tilde era una companya de feina i una amiga, i mai no seria res més que allò per a ell.

Amb una sensació d’intranquil·litat i insatisfacció, va engegar la ràdio per escoltar les notícies mentre esperava que arribés la infermera de la nit. Els britànics havien llançat una nova ofensiva al nord d’Àfrica, havien creuat la frontera egípcia i havien entrat a Líbia amb una divisió de tancs en un intent per alliberar la ciutat de Tobruk del setge. Donava la impressió que es tractava d’una operació important, encara que l’emissora danesa censurada, òbviament, va predir que els canons antitancs alemanys delmarien les forces britàniques.

El telèfon va sonar i en Peter va creuar l’habitació per agafar-lo.

—Li parla Allan Forslund, Departament de Trànsit. —En Forslund era l’agent que tractava amb en Finn Jonk, el conductor borratxo que s’havia estavellat contra el cotxe d’en Peter—. Acaba de tancar-se el judici.

—Com ha acabat?

—A en Jonk li han caigut sis mesos.

—Sis mesos?

—Em sap greu…

La visió d’en Peter es va enterbolir. Va tenir la sensació que cauria i es va repenjar a la paret amb una mà per no perdre l’equilibri.

—Per destruir el cervell de la meva esposa i destrossar la meva vida? Sis mesos?

—El jutge ha dit que tot plegat havia estat un martiri per a ell i que hauria de viure la resta de la seva vida amb el sentiment de culpabilitat.

—I una merda!

—Ho sé.

—Em pensava que l’acusació demanaria una sentència dura de debò.

—Ho hem fet. Però l’advocat d’en Jonk ha estat molt persuasiu. Ha dit que el noi ha deixat de beure, que es desplaça amb bicicleta, que està estudiant arquitectura…

—Això ho pot dir qualsevol.

—Ho sé.

—No ho accepto! Em nego a acceptar-ho!

—No hi podem fer res…

—I una merda, no hi podem fer res!

—Peter, no prenguis cap decisió precipitada.

—És clar que no —va dir en Peter, intentant calmar-se.

—Estàs sol?

—Torno a la feina d’aquí a cinc minuts.

—La qüestió és que tinguis algú amb qui parlar.

—Sí. Gràcies per trucar, Allan.

—Em sap molt greu no haver-ho fet millor.

—No és culpa teva. Un advocat hàbil i un jutge estúpid. Ja ho hem vist abans, això.

Va penjar. S’havia controlat per semblar tranquil, però estava encès. Si en Jonk hagués estat en llibertat l’hauria pogut anar a buscar i matar-lo, però el noiet estava ben segur a la presó, encara que només fos per uns quants mesos. Se li va passar pel cap anar a trobar l’advocat defensor, detenir-lo amb qualsevol pretext i clavar-li una bona pallissa; però sabia que no ho faria. L’advocat no havia violat cap llei.

Va mirar l’Inge. Estava asseguda on l’havia deixada, mirant-lo amb el rostre impassible, esperant que tornés per donar-li el menjar. Es va adonar que una mica de poma mastegada li havia degotat de la boca sobre el cos del vestit. No acostumava a ser bruta menjant, malgrat la seva situació. Abans de l’accident havia estat summament delicada amb el seu aspecte. En veure-la amb menjar a la barbeta i taques a la roba va sentir unes ganes sobtades de plorar. El timbre de la porta el va salvar. Va asserenar-se ràpidament i va contestar. Era la infermera, acompanyada d’en Bent Conrad, que l’havia passat a recollir per anar fins a Vodal. Es va posar la jaqueta d’una revolada i va deixar que la infermera netegés l’Inge.

Hi van anar en dos Buicks negres estàndard de la policia. En Peter va pensar que l’exèrcit podria posar obstacles al seu objectiu, i havia demanat al general Braun que destaqués un oficial alemany per imposar autoritat si era necessari, de manera que un general de les SS, en Schwarz, del personal d’en Braun, anava al cotxe del davant.

El viatge va durar una hora i mitja. En Schwarz fumava un cigar enorme que inundava el cotxe de fum. En Peter intentava no pensar en la sentència escandalosament benèvola que li havia caigut a en Jonk. Li caldria conservar la calma a la base aèria i no volia tenir el seny encegat per la ràbia. Va intentar ofegar la fúria en flames, però aquesta va continuar fent brases sota una capa de calma falsa, coent-li els ulls pel fum, i també pel cigar d’en Schwarz.

Vodal era un aeròdrom de gespa amb un seguit d’edificis baixos escampats a un costat. La seguretat era mínima —era una escola de formació, o sigui que no hi passava res de remotament secret— i hi havia un únic guarda a l’entrada, el qual els va deixar passar sense donar-los importància ni demanar què hi anaven a fer. Hi havia mitja dotzena de Tiger Moths aparcats en línia, com ocells sobre una tanca. També hi havia alguns planadors i dos Messerschmitt Me-109.

Quan va baixar del cotxe, en Peter va identificar l’Arne Olufsen, el seu rival d’infància a Sande, passejant pel mig de l’aparcament de vehicles amb el seu uniforme marró tan elegant de l’exèr­cit. En Peter va notar el gust amarg del ressentiment a la boca.

En Peter i l’Arne havien estat amics durant tota la infància, fins que les seves famílies es van barallar ara feia dotze anys. Tot va començar quan l’Axel Flemming, el pare d’en Peter, va ser acusat de frau fiscal. L’Axel va considerar que l’acusació era ultratjant: només havia fet allò que feia tota la resta, és a dir, reduir els beneficis inflant els costos. El van declarar culpable i va haver de pagar una multa important corresponent al total dels impostos endarrerits.

Havia convençut tots els seus amics i veïns perquè veiessin el cas com un assumpte relacionat amb una qüestió tècnica de comptabilitat, en lloc d’una acusació de frau. Aleshores hi va intervenir el pastor Olufsen.

Hi havia una norma eclesiàstica que deia que qualsevol membre de la congregació que cometés un delicte n’havia de ser expulsat. El pecador podia tornar a unir-se a la comunitat el diumenge següent, si ho volia, però durant una setmana se’n mantindria al marge. El procediment no s’invocava en delictes trivials com ara excedir els límits de velocitat, i l’Axel va defensar que la transgressió que havia comès pertanyia a aquella mateixa categoria. El pastor Olufsen pensava el contrari.

Aquella humiliació havia estat molt pitjor per a l’Axel que la multa amb què l’havia castigat el tribunal. Van llegir el seu nom a la congregació, el van obligar a deixar el seu lloc i a seure al fons de l’església durant tota la cerimònia i, per acabar d’arrodonir tota aquella mortificació, el pastor va pronunciar un sermó sobre el text «Doneu al Cèsar allò que és del Cèsar».

En Peter feia una ganyota de dolor cada vegada que ho recordava. L’Axel estava molt orgullós de la seva situació com a empresari pròsper i líder de la comunitat, i no hi podia haver un càstig més gran per a ell que perdre el respecte dels seus veïns. Per a en Peter havia estat una tortura veure com el seu pare era amonestat públicament per un pedant presumit i farisaic com l’Olufsen. Ell creia que el seu pare es mereixia la sanció, però no la humiliació a l’església. Llavors va jurar que, si cap dels membres de la família Olufsen violava la llei, no hi hauria compassió.

Amb prou feines s’atrevia a desitjar que l’Arne estigués implicat en la xarxa d’espionatge. Seria una revenja molt dolça.

L’Arne el va descobrir.

—Peter! —va exclamar; semblava sorprès, però no espantat.

—És aquí on treballes? —va preguntar en Peter.

—Quan tenim feina. —L’Arne continuava sent tan afable i tranquil com sempre. Si hi havia res que l’hagués de fer sentir culpable, ho amagava bé.

—Naturalment, ets pilot.

—Això és una escola de formació, però no tenim gaires alumnes. Anem al gra, què hi fas aquí? —L’Arne es va quedar mirant el general amb uniforme alemany que hi havia darrere en Peter—. Algú ha tret les escombraries quan no tocava? O és que a algú se li ha acudit circular en bicicleta sense llums passada la posta de sol?

En Peter no va trobar divertida la burla de l’Arne.

—Investigació rutinària —va replicar secament—. On puc trobar el vostre comandant?

L’Arne va assenyalar un dels edificis baixos.

—Al quarter general de la base. Has de demanar pel cap d’esquadró Renthe.

En Peter se’n va anar i va entrar a l’edifici. En Renthe era un home llargarut amb els bigotis estarrufats i una expressió rància. En Peter es va presentar.

—He vingut a entrevistar un dels seus homes —va dir—, un tinent de vol, en Poul Kirke.

El cap d’esquadró Renthe va mirar intencionadament el general Schwarz i va preguntar:

—Que hi ha cap problema?

La resposta «No li importa una punyetera merda» va estar a punt de sortir de la boca d’en Peter, però estava decidit a mostrar-se serè i va respondre amb una mentida educada.

—Ha estat comerciant amb objectes robats.

—Quan «se sospita» que hi ha militars implicats en delictes, ens estimem més investigar l’assumpte nosaltres mateixos.

—Per descomptat que sí. Tanmateix… —Va fer un gest en direcció a en Schwarz—. Els nostres amics alemanys volen que se’n faci càrrec la policia, o sigui que les seves «preferències» són irrellevants. És a la base, en Kirke, en aquest moment? —va demanar a l’Arne.

—Ara mateix està volant.

—Em pensava que teníeu prohibit enlairar els avions —va dir en Peter alçant les celles.

—En efecte, aquesta és la norma, però hi ha excepcions. Estem esperant la visita d’un grup de la Luftwaffe i volen pujar als nostres avions d’aprenentatge, o sigui que avui tenim permís per fer vols de prova per assegurar-nos que els aparells estan preparats. En Kirke hauria d’aterrar d’aquí a uns minuts.

—Mentrestant escorcollaré la seva habitació. On dorm?

—Dormitori A, a l’altre costat de la pista —va respondre en Renthe a contracor, després d’un moment de dubte.

—Té un despatx, o un armari, o qualsevol altre lloc on pugui guardar coses?

—Té un despatx petit tres portes més enllà en aquest mateix passadís.

—Començaré per aquí. Tilde, vine amb mi. Conrad, ves a fora a l’aeròdrom per dur en Kirke quan torni: no vull que se’ns escapi. Dresler i Eliegard, escorcolleu el dormitori A. Cap d’esquadró, li agraeixo la seva ajuda… —En Peter va veure com els ulls del comandant es desviaven cap al telèfon de damunt la taula, i va afegir—: No faci cap trucada en els propers minuts. Si tenia la intenció d’advertir algú de la nostra presència, estaria obstruint la justícia. L’hauria de ficar a la presó i tot plegat no seria gaire beneficiós per a l’exèrcit, oi que no?

En Renthe no va contestar.

En Peter, la Tilde i en Schwarz van avançar pel passadís fins a una porta on hi deia INSTRUCTOR DE VOL EN CAP. Hi havia una taula i un arxivador encaixats en una habitació petita sense finestres. En Peter i la Tilde van començar a escorcollar-lo i en Schwarz va encendre un altre cigar. L’arxivador contenia informes dels alumnes. En Peter i la Tilde van estudiar amb paciència tots i cadascun dels fulls. L’habitació no tenia ventilació, i el perfum esmunyedís de la Tilde es perdia en el fum del cigar d’en Schwarz.

Al cap d’un quart d’hora, la Tilde va deixar anar una exclamació de sorpresa.

—Que estrany —va dir.

En Peter va alçar la mirada dels resultats de l’examen d’un estudiant que es deia Keld Hansen i que havia suspès la prova de navegació.

La Tilde li va allargar un full de paper. En Peter el va estudiar, arrufant el front. Hi havia dibuixat un esquema molt acurat d’una mena d’aparell que no sabia reconèixer: una antena quadrada enorme sobre un peu, envoltada per un mur. Un segon dibuix del mateix aparell sense la paret incloïa més detalls del peu, que semblava que pogués ser giratori.

La Tilde observava per damunt de la seva espatlla.

—Què creus que pot ser?

En Peter era plenament conscient de la seva proximitat.

—Mai no havia vist res de semblant, però posaria la mà al foc que és secret. Hi ha res més en aquest expedient?

—No —va dir, i li va ensenyar una carpeta marcada amb el nom «Andersen H. C.».

En Peter va grunyir.

—Hans Christian Andersen, això ja és sospitós. —Va girar el full. A l’altra banda hi havia traçat el mapa d’una illa, la forma allargada i prima de la qual en Peter coneixia tant com el mapa de Dinamarca—. Això és Sande, on viu el meu pare! —va exclamar.

Mirant-ho amb més deteniment, va descobrir que en el mapa hi havia indicada la nova base alemanya i la zona de la platja d’accés prohibit.

—Justa la fusta! —va dir en veu baixa.

Els ulls blaus de la Tilde lluïen d’emoció.

—Hem enxampat un espia, oi?

—Encara no —va dir en Peter—. Però estem a punt de fer-ho.

Van sortir de l’edifici seguits pel silenciós Schwarz. El sol s’havia post, però s’hi veien amb claredat gràcies a la llum suau del llarg capvespre estival escandinau.

Van anar fins a l’aeròdrom i es van situar al costat d’en Conrad, a prop d’on hi havia estacionats els avions. Ara que s’acostava la nit enretiraven els aparells. Un el duien rodant fins a l’hangar, dos homes empenyien les ales i un tercer n’aixecava la cua de terra.

En Conrad va assenyalar un avió que s’acostava en direcció al camp d’aviació.

—Crec que aquell és el nostre home —va dir.

Era un altre Tiger Moth. A mesura que descendia sobre un circuit d’aprenentatge i que girava a favor del vent per aterrar, en Peter va reflexionar l’evidència que en Poul Kirke era un espia. N’hi havia prou amb la prova que havien trobat a l’arxivador per penjar-lo. Però abans que això passés, en Peter li havia de fer moltes preguntes. Era només un informador, com l’Ingemar Gammel? Havia viatjat ell mateix fins a Sande per analitzar la base aèria i realitzar un esquema de l’aparell misteriós? O tenia el paper més important de coordinador, recollint informació i enviant-la a Anglaterra en missatges codificats? Si en Kirke era el contacte central, qui havia anat fins a Sande per fer l’esquema? Podria haver estat l’Arne Olufsen? Era possible, però l’Arne no havia mostrat cap senyal de culpabilitat quan en Peter havia arribat inesperadament una hora abans a la base. Tot i així, valdria la pena posar l’Arne sota vigilància.

En el moment en què l’avió va tocar a terra fent batzegades sobre la gespa, un dels Buicks de la policia va arrencar a una velocitat vertiginosa des de l’extrem oposat de la pista en sentit contrari al vent. Va relliscar fins a aturar-se i en va saltar en Dresler amb una cosa groga lluent a les mans.

En Peter li va clavar una mirada nerviosa. No volia cap mena de merder que pogués posar en guàrdia en Poul Kirke. Donant un cop d’ull al seu voltant, es va adonar que havia abaixat la guàrdia uns segons i no havia advertit que la comitiva que s’esperava al costat de la pista d’aterratge semblava una mica estranya: ell amb un vestit negre, en Schwarz amb uniforme alemany fumant un cigar, una dona i un home que, en aquell instant, saltava d’un vehicle amb una pressa evident. Semblaven un comitè de recepció i l’escena podria fer saltar les sirenes d’alarma al cap d’en Kirke.

En Dresler es va dirigir a en Peter brandant nerviós un objecte groc, un llibre amb una sobrecoberta de colors brillants.

—Tinc el seu llibre de codis! —va anunciar.

Allò volia dir que en Kirke era l’home clau. En Peter va mirar cap al petit avió que havia sortit de la pista abans d’arribar a l’altura del grup que l’esperava i que just en aquell moment es dirigia circulant sobre les rodes cap a la zona d’estacionament.

—Fica’t el llibre sota l’abric, coi d’idiota —va urgir a en Dresler—. Si et veu brandant això, sabrà que anem darrere seu!

Va tornar a mirar el Tiger Moth. Va veure en Kirke a la cabina oberta, però no va poder llegir l’expressió que tenia a la cara darrere les ulleres d’aviador, la bufanda i el casc.

Tanmateix, no hi havia cap possibilitat d’interpretar malament el que va passar tot seguit.

De sobte, el motor va començar a brunzir més fort, a mesura que la vàlvula d’admissió s’obria del tot. L’avió va efectuar una volta, es va situar en direcció favorable al vent i es va dirigir de dret cap al petit grup que envoltava en Peter.

—Maleït sigui, pensa fugir! —va cridar en Peter.

L’avió va agafar velocitat i va anar directament cap a ells.

En Peter va treure la pistola.

Volia enxampar en Kirke amb vida i interrogar-lo, però s’estimava més enxampar-lo mort que no deixar-lo escapar. Aguantant la pistola amb totes dues mans, va apuntar cap a l’avió en marxa. Era pràcticament impossible fer caure un avió amb una pistola, però potser podria encertar el pilot amb un tret afortunat.

La cua del Tiger Moth es va alçar de terra, equilibrant el fuselatge i deixant el cap i les espatlles d’en Kirke a la vista. En Peter va apuntar amb precisió al casc de l’aviador i va prémer el gallet. L’avió es va aixecar de terra i en Peter va alçar el punt de mira i va buidar la recambra de set trets de la seva Walther PPK. Amb un desencís amarg va veure que havia apuntat massa amunt, ja que una sèrie de forats semblants a taques de tinta van aparèixer en el dipòsit de combustible que hi havia sobre el cap del pilot, i la benzina regalimava a l’interior de la cabina. L’avió no va vacil·lar.

Els altres es van llançar a terra.

Una ràbia suïcida es va apoderar d’en Peter a mesura que l’hèlix en moviment se li acostava a una velocitat de cent quilòmetres per hora. Al comandament, amb en Poul Kirke, hi havia tots els delinqüents que havien fugit de la justícia, inclòs en Finn Jonk, el conductor que havia fet mal a l’Inge. En Peter pensava impedir que en Kirke fugís encara que li anés la vida.

De cua d’ull va veure el cigar del general Schwarz cremant damunt l’herba, i la inspiració es va apoderar d’ell.

Mentre el biplà lliscava cap a ell amb intenció de matar-lo, es va ajupir, va recollir el cigar encès i el va llançar al pilot.

Tot seguit es va tirar a terra de costat.

Va notar el cop d’aire que va produir l’ala inferior en passar-li a uns quants centímetres del cap.

Va caure a terra, va rodolar sobre ell mateix i va alçar els ulls.

El Tiger Moth ascendia. Semblava que ni les bales ni el cigar encès no havien tingut cap efecte. En Peter havia fracassat.

Fugiria en Kirke? La Luftwaffe podia enviar els dos Messerschmitt a buscar-lo, però calien uns quants minuts, prou temps perquè el Tiger Moth desaparegués de la vista. El dipòsit de combustible d’en Kirke estava fet malbé, però els forats podien no estar localitzats a la part inferior del dipòsit; si aquest fos el cas podria conservar prou benzina per creuar les aigües fins a Suècia, que era tan sols a trenta quilòmetres. A més, es feia de nit.

En Kirke tenia una possibilitat, va concloure en Peter amb amargor.

Aleshores es va sentir l’esclat d’un foc sobtat i una única flama gegantina es va alçar a la cabina.

El foc es va escampar a una velocitat espantosa per tota la part visible del cap i de les espatlles del pilot, que devia tenir la roba xopa de benzina. Les flames avançaven enrere per tot el fuselatge, consumint ràpidament el teixit de fil.

Durant uns segons l’avió encara va ascendir, malgrat que el cap del pilot s’havia convertit en un monyó carbonitzat. Llavors el cos d’en Kirke va caure endavant i pel que semblava va empènyer la palanca de control, el Tiger Moth va abaixar el morro i va recórrer la curta distància que el separava del terra fins a clavar-se com una fletxa en una diana. El fuselatge va arrugar-se com un acordió.

Va seguir un silenci horrorós. Les flames continuaven devorant les ales i la cua, esquinçant el teixit, consumint els travessers de fusta de les ales i deixant al descobert els tubs d’acer quadrats del fuselatge com l’esquelet d’un màrtir immolat.

—Déu meu, és espantós, pobre home —va dir la Tilde tremolant.

En Peter la va abraçar.

—Sí —va comentar—. I el pitjor de tot és que ara no pot respondre preguntes.





SEGONA PART





1


El rètol de davant de l’edifici deia INSTITUT DANÈS DE LA CANÇÓ TRADICIONAL I LES DANSES REGIONALS, però allò només era per enganyar les autoritats. Escales avall, més enllà de la cortina doble que no deixava passar la llum, i a l’interior del soterrani sense finestres, hi havia un club de jazz.

La sala era petita i fosca. El terra humit de formigó estava cobert de burilles de cigarrets i enganxós a causa de la cervesa vessada. Hi havia unes quantes taules coixes i algunes cadires de fusta, però la major part del públic s’estava dret. Hi havia mariners i estibadors al costat de joves ben vestits i algun soldat alemany.

Sobre l’escenari minúscul hi havia una dona asseguda al piano que taral·lejava balades al micròfon. Potser era jazz, però no era la música que tant apassionava en Harald. Esperava en Mem­phis Johnny Madison, un home negre, que, malgrat el nom, havia viscut la major part de la seva vida a Copenhaguen i segurament no havia vist mai Memphis.

Eren les dues de la matinada. Aquell mateix vespre més d’hora, tan bon punt es van haver apagat els llums a l’escola, els Tres Guillats —en Harald, en Mads i en Tik— s’havien tornat a vestir, s’havien esmunyit de la residència i havien agafat el darrer tren cap a la ciutat. Era arriscat —tindrien greus problemes si els descobrien—, però valia la pena per veure en Memphis Johnny.

L’aquavit que prenia en Harald combinat amb glopets de cervesa el feia sentir encara més eufòric.

En el subconscient guardava el record tan emocionant de la conversa amb en Poul Kirke i el fet aterridor que en aquell moment formava part de la Resistència. Amb prou feines gosava pensar-hi, ja que era una cosa que no podia compartir ni tan sols amb en Mads ni en Tik. Havia proporcionat informació militar secreta a un espia.

Quan en Poul va admetre que hi havia una organització secreta, en Harald li va dir que estava disposat a fer el que fos per col·laborar. En Poul li va prometre que el faria servir com a observador. La seva tasca consistiria a recollir informació sobre les forces ocupants i passar-la a en Poul perquè la transmetessin a la Gran Bretanya. Estava orgullós de si mateix i ansiós per rebre el primer encàrrec. També estava espantat, però intentava no pensar què podria passar si l’enxampaven.

Encara odiava en Poul perquè sortia amb la Karen Duch­witz. Tenia el regust amarg de la gelosia a la boca de l’estómac cada vegada que pensava en ell. Però ofegava aquell sentiment en nom de la Resistència.

Li hauria agradat que la Karen fos allà. Hauria valorat la música.

Just en el moment en què pensava que faltava companyia femenina, va adonar-se d’una nova presència: una dona amb els cabells arrissats negres i un vestit vermell que seia en un tamboret al bar. No la podia veure amb gaire claredat —l’aire estava carregat de fum o potser li passava alguna cosa a la vista—, però semblava que estava sola.

—Ei, mireu —va dir als altres.

—Està bé si t’agraden les dones més grans que tu —va comentar en Mads.

—Per què?, quina edat té? —va preguntar en Harald, forçant la vista per intentar veure-la millor.

—Almenys n’ha de tenir trenta.

En Harald va arronsar les espatlles.

—Això no és el que se’n diu «gran». Em pregunto si li agradaria parlar amb algú.

En Tik, que no anava tan begut com els altres dos, va dir:

—Parlarà amb tu.

En Harald no estava segur de per què en Tik somreia com un ximple. Ignorant-lo, en Harald es va alçar i es va dirigir cap al taulell. A mesura que s’hi apropava, es va adonar que la dona estava bastant grassoneta i que duia el rostre arrodonit molt maquillat.

—Hola, nano —el va saludar, però el seu somriure era amistós.

—He vist que estaves sola.

—Fins ara.

—He pensat que t’agradaria parlar amb algú.

—No és ben bé al que em dedico.

—Ah, prefereixes escoltar la música. Jo soc un gran admirador del jazz, fa anys que en soc. Què en penses, de la cantant? No és americana, per descomptat, però…

—Odio la música.

—Aleshores per què… —En Harald estava perplex.

—Faig feinetes.

Semblava que creia que allò ho explicava tot, però ell anava perdut. La dona seguia somrient àmpliament, però ell tenia la sensació que hi havia un malentès.

—Feinetes —va repetir.

—Sí. Què et pensaves que feia?

Sentia inclinació a mostrar-se agradable amb ella, o sigui que li va dir:

—Em sembles una princesa.

Ella va riure.

—Com et dius? —li va preguntar.

—Betsy.

Era un nom poc corrent per a una noia danesa de classe obrera, i en Harald va suposar que l’hauria adoptat.

Al costat d’en Harald va aparèixer un home. En Harald es va sorprendre davant l’aparició del nouvingut: anava sense afaitar, lluïa unes dents podrides i tenia un ull mig tancat a causa d’un blau enorme. Duia un esmòquing tacat i una camisa sense coll. Tot i que era baixet i escanyolit, tenia un aspecte intimidatori.

—Au, va, fillet, decideix-te —va dir.

—Aquest és en Luther —va dir la Betsy a en Harald—. Deixa tranquil el noi, Lou. No fa cap mal.

—Està espantant altres clients.

En Harald es va adonar que no tenia la més remota idea de què passava i va decidir que devia anar més begut del que es pensava.

—Bé, penses cardar amb ella o no? —va deixar anar en Lu­ther.

—Si ni tan sols la conec —va respondre en Harald, atònit.

La Betsy va esclatar a riure.

—Són deu corones, m’ho pots pagar a mi —va dir en Luther.

Es va fer la llum. En Harald es va girar i va preguntar en veu alta, sorprès:

—Ets una prostituta?

—Exacte, no cal que cridis —va respondre ella, molesta.

En Luther va engrapar en Harald per la pitrera de la camisa i el va empènyer endavant. Tenia molta força i en Harald va vacil·lar.

—Ja us conec, a tota aquesta colla d’estudiantets —va escopir en Luther—. Us penseu que aquestes coses fan gràcia.

En Harald va ensumar el mal alè d’aquell tipus.

—No t’enfadis —va respondre—. Només volia parlar amb ella.

Un cambrer que duia un drap al voltant del cap es va inclinar per damunt del taulell i va dir:

—No muntis cap escàndol, Lou, si us plau. El noi no vol fer cap mal.

—Ah, no? Doncs jo penso que es riu de mi.

En Harald començava a preguntar-se amoïnat si en Luther duria un ganivet, quan l’encarregat del club va agafar el micròfon i va anunciar en Memphis Johnny Madison i van esclatar els aplaudiments.

En Luther va fer en Harald a un costat.

—Desapareix de la meva vista, abans que t’obri el coll de merda —li va etzibar, amenaçant-lo.

En Harald va tornar amb els altres. Sabia que l’havien humiliat, però anava massa begut per amoïnar-s’hi.

—He comès un error d’etiqueta —va anunciar.

En Memphis Johnny va sortir a l’escenari i en Harald es va oblidar d’en Luther a l’instant.

En Johnny va seure al piano i es va acostar al micròfon. Parlava un danès perfecte sense el més mínim accent estranger.

—Gràcies. M’agradaria començar amb una peça del més gran pianista de boogie-woogie de tots, Clarence «Pine Top» Smith.

Van tornar a rugir els aplaudiments i en Harald va cridar en anglès.

—Toca-la, Johnny!

A prop de la porta va produir-se un petit aldarull, però en Harald no se’n va adonar. En Johnny va tocar quatre compassos com a preludi, va aturar-se bruscament i va dir al micròfon:

—Heil Hitler, baby.

Un oficial alemany va pujar a l’escenari.

En Harald va mirar desconcertat al seu voltant. Un grup de la policia militar havia entrat al club. Detenien els soldats alemanys, però no els civils danesos.

L’oficial va arrencar el micròfon de davant d’en Johnny i va dir en danès:

—No es permeten els artistes de raça inferior. El club queda tancat.

—No! —va cridar consternat en Harald—. No ho pots fer, això, tros de nazi ignorant!

Per sort, la seva veu va quedar ofegada enmig de la cridòria de protesta.

—Val més que sortim abans no cometis més errors d’etiqueta —va dir en Tik agafant en Harald del braç.

En Harald s’hi va resistir.

—Au, va! —va cridar—. Deixa que toqui en Johnny!

L’oficial va emmanillar en Johnny i el va treure del local.

En Harald estava destrossat. Havia estat la seva primera oportunitat d’escoltar un autèntic pianista de boogie i els nazis havien aturat l’espectacle després d’uns quants acords.

—No hi tenen cap dret! —va udolar.

—És clar que no —va dir-li en Tik per tranquil·litzar-lo i el va estirar cap a la porta.

Els tres joves van pujar les escales fins al carrer. Era ple estiu i la curta nit escandinava ja havia passat. Havia despuntat el dia. El club estava situat davant del mar i l’ample canal d’aigua lluïa amb les primeres llums. Uns vaixells endormiscats suraven immòbils lligats a l’amarrador. Una brisa freda i salada venia del mar. En Harald va prendre aire i durant uns segons es va sentir marejat.

—També podríem anar cap a l’estació i esperar el primer tren que ens dugui a casa —va proposar en Tik. Tenien planejat ser al llit, fent veure que dormien, abans no es llevés ningú a l’escola.

Van dirigir-se al centre de la ciutat. A les cruïlles principals, els alemanys havien aixecat posts de guàrdia de formigó, de planta octagonal i d’un metre i mig d’alçada aproximadament, amb prou lloc al centre perquè hi pogués cabre un soldat dret, visible del pit en amunt. Durant la nit no hi havia vigilància. En Harald encara estava enrabiat pel tancament del club, però el cert és que l’enfurismaven aquells símbols de dominació nazi. En passar per davant d’un dels posts li va clavar una puntada de peu infantil.

—Diuen que els sentinelles que estan assignats a aquests posts duen pantalons de cuir perquè ningú no els pot veure les cames —va comentar en Mads provocant les rialles d’en Harald i en Tik.

Al cap d’un segon, van passar per una pila de runa que hi havia al davant d’una botiga que estaven reformant, i en Harald va advertir la presència d’un munt de llaunes de pintura al capdamunt. Aleshores se li va acudir una idea. Es va estirar per damunt dels enderrocs i va agafar una llauna.

—Es pot saber què dimonis fas? —va preguntar en Tik.

Al fons del pot, hi quedava una mica de pintura negra, encara líquida. D’entre els trossos estellats de fusta que hi havia a la pila, en Harald en va triar un d’un llistó d’uns dos centímetres d’amplada que li serviria de pinzell.

Sense fer cas de les preguntes perplexes d’en Tik i en Mads, va tornar enrere fins al post de guàrdia. S’hi va agenollar al davant amb la pintura i el tros de fusta.

En Tik li va dir alguna cosa en to d’advertència, però ell va fer com si no el sentís. Amb molta cura, va escriure amb pintura negra sobre la paret de formigó:

AQUEST NAZI

NO PORTA

PANTALONS



Va fer una passa enrere per admirar la seva obra. Les lletres eren ben grosses i es podien llegir les paraules des de certa distància. Aquell matí, més tard, milers de copenhaguesos de camí a la feina veurien l’acudit i somriurien.

—Què us sembla? —va preguntar. Va girar-se.

En Tik i en Mads no eren enlloc, però dos policies danesos uniformats s’esperaven just darrere seu.

—Molt divertit —va respondre un d’ells—. Estàs detingut.

Va passar el que quedava de nit al Politigaarden, a la cel·la dels borratxos, amb un home gran que s’havia pixat als pantalons i un noi de la seva mateixa edat que vomitava a terra. Estava massa fastiguejat d’ells i de si mateix per dormir. A mesura que passaven les hores li va agafar mal de cap i tenia una set espantosa.

Tot i això, la ressaca i la porqueria no eren les seves preocupacions més greus. L’amoïnava molt més que l’interroguessin sobre la Resistència. Què passaria si l’entregaven a la Gestapo i el torturaven? No sabia fins a quin punt podria suportar el dolor. Al final podia trair en Poul Kirke. I tot plegat per una broma estúpida! Li costava de creure la criaturada que havia fet. N’estava terriblement avergonyit.

A les vuit del matí, un policia uniformat va dur una safata amb tres tasses de succedani de te i pa negre sucat amb una miqueta de succedani de mantega. En Harald no va fer cas del pa —era incapaç de menjar en un lloc que semblava un lavabo—, però es va beure el te amb avidesa. Al cap de poc, el van treure de la cel·la per dur-lo a una sala d’interrogatoris. Va esperar durant uns quants minuts; aleshores va entrar un sergent amb una carpeta i un full de paper escrit a màquina.

—Dret! —va bordar el sergent, i en Harald es va aixecar d’un salt.

El sergent va seure davant la taula i va llegir l’informe.

—Un estudiant de Jansborg, eh? —va dir.

—Sí, senyor.

—Hauries de saber que aquestes coses no es fan, noi.

—Sí, senyor.

—D’on vas treure l’alcohol?

—D’un club de jazz.

—L’Institut Danès? —va preguntar-li, alçant la mirada del full escrit a màquina.

—Sí.

—Hi devies ser quan el van tancar els alemanyots.

—Sí. —En Harald estava confós per l’ús del mot col·loquial i lleument despectiu «alemanyot» per «alemany». Desentonava amb el to formal de l’interrogatori.

—T’emborratxes sovint?

—No, senyor. És la primera vegada.

—I aleshores vas veure el post de guàrdia i resulta que vas ensopegar amb un pot de pintura…

—Em sap molt de greu.

De sobte, el poli va dibuixar un gran somriure.

—Vaja, no cal que et sàpiga tant greu. Jo mateix he pensat que era força divertit. Sense pantalons! —va exclamar rient.

En Harald estava desorientat. L’home li havia semblat hostil, però en aquell moment participava de la broma. En Harald va preguntar:

—Què em passarà?

—Res. Som la policia, no la patrulla antibromes.

El sergent va esquinçar l’informe en dos i el va llençar a la paperera.

En Harald amb prou feines es podia creure la sort que tenia. De debò que el deixarien anar?

—Què… Què hauré de fer?

—Tornar a Jansborg.

—Gràcies!

En Harald es preguntava si podria esmunyir-se a l’interior de l’escola sense que no el veiés ningú, fins i tot a aquella hora. Ja tindria temps, al tren, de rumiar alguna excusa. Potser no caldria que mai se sabés res de tot allò. El sergent es va posar dret.

—Però escolta un consell. Allunya’t de l’alcohol.

—Ho faré —va prometre en Harald amb fervor. Si se’n podia sortir, de tot aquell enrenou, mai més no tornaria a tastar l’alcohol.

El sergent va obrir la porta i en Harald va patir un xoc espantós.

A fora hi havia en Peter Flemming.

En Harald i en Peter es van mirar mútuament durant una bona estona.

El sergent va dir:

—El puc servir en alguna cosa, inspector?

En Peter el va ignorar i va parlar directament amb en Ha­rald.

—Vaja, vaja —va dir amb el to satisfet d’un home que per fi ha vist demostrat que tenia raó—. Quan he vist el nom a la llista de detencions nocturnes, he dubtat. Podia en Harald Olufsen, escriptor de grafits i borratxo, ser en Harald Olufsen, fill del pastor de Sande? I aquí el tenim, ell en persona.

En Harald estava consternat. Just quan havia començat a tenir l’esperança que aquell incident terrible podria mantenir-se en secret, una persona plena de ressentiment contra tota la seva família havia descobert la veritat.

En Peter es va girar cap al sergent i va dir amb menyspreu:

—Molt bé, ara me n’encarrego.

El sergent semblava ressentit.

—No hi ha d’haver cap canvi, senyor. La decisió l’ha pres el superintendent.

—Ja en parlarem.

En Harald no es va posar a plorar per poc. Havia estat a punt de sortir-se’n. Semblava tan injust…

El sergent va dubtar. Semblava disposat a discutir, i en Peter va dir amb fermesa:

—No hi ha res més a dir.

—Molt bé, senyor —va accedir el sergent, i se’n va anar.

En Peter es va quedar mirant en Harald, sense dir res, fins que el noi li va preguntar:

—Què penses fer?

—Em penso que et duré de tornada a l’escola —va respondre en Peter somrient.

Van entrar als jardins de la Jansborg Skole amb un Buick de la policia conduït per un oficial uniformat i en Harald al darrere com si fos un presoner.

El sol lluïa sobre els edificis de totxo vermell i la gespa, i en Harald va sentir una punyalada de penediment per la vida senzilla i segura que havia viscut allà durant els darrers set anys. Passés el que passés aleshores, aquell lloc tan familiar i tranquil·litzador ja no seria una llar per a ell durant gaire més temps.

La vista despertava sentiments diferents a en Peter Flemming, que murmurava amb amargor al conductor:

—Aquí és on crien els nostres futurs governants.

—Sí, senyor —va respondre el conductor en to curosament neutral.

Era l’hora de l’entrepà de mig matí i els nois eren a fora menjant, o sigui que la major part de l’escola va observar com el cotxe avançava fins a l’oficina principal i en sortia en Harald.

En Peter va mostrar la seva placa policíaca a la secretària de l’escola, i ell i en Harald van ser conduïts immediatament al despatx d’en Heis.

En Harald no sabia què pensar. Semblava que en Peter no pensava entregar-lo a la Gestapo, el seu pitjor malson. No volia permetre’s tenir esperances massa aviat, però tot indicava que en Peter el considerava un estudiant entremaliat i no un membre de la Resistència danesa. Per primera vegada, estava content que el tractessin com un noi en comptes de com un home.

Però, en aquest cas, què pensava fer en Peter?

Quan van entrar a l’estudi, en Heis va desenganxar la seva figura escardalenca de la taula i se’ls va quedar mirant amb certa preocupació des de darrere les ulleres suspeses sobre el nas ganxut. La seva veu sonava amable, però una lleu tremolor traïa el nerviosisme que tenia.

—Olufsen? Què vol dir tot això?

En Peter no va deixar a en Harald l’oportunitat de respondre la pregunta. Assenyalant-lo bruscament amb un polze, va dir a en Heis en un to irritant:

—Aquest és un dels seus?

L’amable Heis va retrocedir com si l’haguessin colpejat.

—L’Olufsen és un alumne nostre, sí.

—El van detenir ahir a la nit per haver fet malbé una instal·lació militar alemanya.

En Harald es va adonar que en Peter gaudia d’allò més humiliant en Heis i estava disposat a treure’n el màxim profit.

—Em sap molt de greu sentir això —va dir en Heis amb expressió mortificada.

—També anava begut.

—Mare de Déu.

—La policia ha de decidir què s’hi ha de fer.

—No crec que…

—Sincerament, ens estimaríem més no haver de jutjar un estudiant per una broma infantil.

—Vaja, em tranquil·litza sentir-ho…

—D’altra banda, no pot quedar sense càstig.

—És clar que no.

—A banda de qualsevol altra cosa, els nostres amics alemanys voldran saber que s’ha donat el tracte corresponent a l’autor del delicte.

—I tant, i tant.

En Harald ho sentia per en Heis, però al mateix temps també desitjava que no fos tan feble. Fins en aquell moment, no havia fet altra cosa que donar la raó al tirà d’en Peter, que va continuar:

—O sigui que el resultat depèn de vostè.

—Eh? En quin sentit?

—Si el deixem anar, l’expulsaran de l’escola?

En Harald va adonar-se immediatament de quina era la intenció d’en Peter. Tan sols volia assegurar-se que la seva transgressió fos del domini públic. L’únic que li importava era la vergonya de la família Olufsen.

La detenció d’un estudiant de Jansborg atrauria molts titulars. La vergonya que sentia en Heis en aquell moment només es veuria superada per la dels pares d’en Harald. El seu pare s’encendria com una mala cosa i la seva mare es voldria suïcidar.

Malgrat tot, en Harald se n’havia adonat, l’enemistat d’en Peter cap a la família Olufsen li havia anul·lat del tot l’instint policíac. Estava tan content per haver enxampat un Olufsen borratxo que li havia passat per alt un delicte molt pitjor. Ni tan sols s’havia plantejat si el rebuig que sentia en Harald pels nazis anava més enllà de pintar eslògans i arribava a l’espionatge. La malícia d’en Peter li havia salvat la pell.

En Heis va mostrar el primer signe d’oposició.

—Una expulsió sembla una mesura massa dura…

—No és tan dura com un judici i una possible condemna a presó.

—De fet, no.

En Harald no va voler intervenir en la discussió perquè no podia trobar cap solució que li permetés mantenir l’incident en secret. Es consolava pensant que s’havia escapat de la Gestapo. Qualsevol càstig li semblaria no res.

—Gairebé som al final de l’any acadèmic. No perdria gaires classes si l’expulséssim ara —va observar en Heis.

—Aleshores tampoc no li permetrà evitar gaire feina.

—Un formalisme, tenint en compte que només li queden un parell de setmanes per anar-se’n.

—Però satisfarà els alemanys.

—De debò? Ja és important, és clar.

—Si em pot garantir que l’expulsaran, puc deixar-lo en llibertat. Si no és així, me l’hauré de tornar a endur al Politigaarden.

En Heis va llançar una mirada de culpabilitat cap a en Harald.

—Sembla que l’escola no pot triar en aquest assumpte, m’equivoco?

—Així és, senyor.

En Heis es va quedar mirant en Peter.

—Molt bé, l’expulsaré.

En Peter va somriure satisfet.

—Estic content que haguem resolt aquest incident d’una manera tan raonable. —Es va aixecar—. En el futur intenta man­tenir-te allunyat dels problemes, Harald —va dir-li amb pompa.

En Harald va apartar la mirada.

En Peter va donar la mà a en Heis.

—Bé, gràcies, inspector —va dir en Heis per acomiadar-se.

—Encantat de servir-lo —va fer en Peter, i se’n va anar.

En Harald va sentir que se li relaxaven els músculs. Se n’havia sortit. Allò li sortiria caríssim a casa, és clar, però el que comptava era que la seva ximpleria no havia posat en un compromís en Poul Kirke ni la Resistència.

—Ha passat una cosa terrible, Olufsen —va anunciar en Heis.

—Ja sé que m’he comportat malament…

—No, no és això. Em penso que coneixes el cosí d’en Mads Kirke.

—En Poul, sí. —En Harald es va posar tens. Què passaria ara? Havia descobert en Heis d’alguna manera la implicació d’en Harald en la Resistència?—. Què passa amb en Poul?

—Ha tingut un accident d’avió.

—Déu meu! Si fa pocs dies vaig estar volant amb ell!

—Va passar ahir a la nit a l’escola d’aviació.

En Heis va dubtar.

—Què…?

—Em sap greu haver de dir-te que en Poul Kirke és mort.





2


Mort? —va repetir en Herbert Woodie fent un gall—. Com pot ser que sigui mort?

—Diuen que va tenir un accident amb el Tiger Moth —va respondre l’Hermia. Estava enrabiada i torbada.

—El molt idiota —va renegar insensible en Woodie—. Això podria espatllar-ho tot.

L’Hermia se’l va quedar mirant amb fàstic. Li hauria agradat bufetejar aquell rostre estúpid.

Eren al despatx d’en Woodie, a Bletchley Park, amb en Digby Hoare. L’Hermia havia enviat un missatge a en Poul Kirke, en què li donava instruccions que trobés un testimoni visual de la instal·lació de radar de l’illa de Sande.

—La resposta ens va arribar d’en Jens Toksvig, un dels col·laboradors d’en Poul —va explicar ella, esforçant-se per conservar la calma i anar al gra—. El va enviar per mitjà de la legació anglesa d’Estocolm, com sempre, però ni tan sols anava codificat (és evident que en Jens no coneix el codi). Deia que justificaven la col·lisió com un accident, però en realitat en Poul intentava escapar de la policia i van disparar a l’avió.

—Pobre home —va comentar en Digby.

—El missatge ha arribat aquest matí —va afegir l’Hermia—. Estava a punt de venir a dir-l’hi, senyor Woodie, quan m’ha fet cridar.

De fet, havia estat plorant. No plorava sovint, però la mort d’en Poul li havia arribat a l’ànima, tan jove, ben plantat i ple d’energia. Sabia, a més, que ella era la responsable que l’haguessin assassinat. Havia estat ella qui li havia demanat que fes d’espia per a la Gran Bretanya i la seva acceptació tan valenta l’havia dut de dret a la mort. Va pensar en els seus pares i el seu cosí Mads, i també va plorar per ells. Però, principalment, tenia ganes d’acabar la feina que en Poul havia començat, perquè els seus assassins no s’enduguessin la victòria final.

—Ho sento molt —va dir en Digby per consolar-la, i va passar un braç per damunt les espatlles de l’Hermia estrenyent-la amb compassió—. Moren molts homes, però fa mal quan és algú que coneixes.

Ella va assentir. Les paraules d’ell eren senzilles i previsibles, però li estava agraïda per la reflexió. Era molt bon home. Va sentir una onada d’emotivitat envers ell, però va recordar el seu promès i es va sentir culpable. Desitjava tornar a veure l’Arne. Parlar-hi i tocar-lo refermarien l’amor que sentia per ell i la farien immune a l’atractiu d’en Digby.

—I en quin punt ens trobem ara? —va preguntar en Woodie.

L’Hermia va ordenar els seus pensaments ràpidament.

—Segons en Jens, els Vigilants de la Nit han decidit mantenir-se inactius, almenys durant un temps i veure fins on arriba la policia amb les seves investigacions. O sigui que, en resposta a la seva pregunta, ens quedem sense cap font d’informació a Dinamarca.

—Ens fa semblar una refotuda trepa d’incompetents —va respondre en Woodie.

—Tant se val això —va replicar en Digby amb aspror—. Els nazis han desenvolupat una arma que els donarà la victòria. Ens pensàvem que els teníem a anys lluny en el desenvolupament del radar… i ara sabem que també el tenen, i que el seu és millor que el nostre! La veritat és que m’importa una merda el que sembleu. L’únic que importa ara és com saber-ne més coses.

En Woodie semblava ultratjat, però no va dir res. L’Hermia va preguntar:

—Què me’n dieu, d’altres fonts d’intel·ligència?

—Ho estem provant tot, és clar. Hem descobert una altra pista: la paraula Himmelbett ha aparegut en els missatges en clau de la Luftwaffe.

—Himmelbett? Això vol dir «llit al cel» —va observar en Woodie—. Què deu voler dir?

—És la paraula que fan servir per a un llit amb dosser —li va explicar l’Hermia.

—No té cap mena de lògica —va respondre en Woodie de mal humor, com si fos culpa d’ella.

—Hi ha cap context? —li va preguntar ella a en Digby.

—En realitat, no. Sembla que el seu radar funciona sobre un Himmelbett. No hi trobem la lògica.

L’Hermia va prendre una decisió.

—Hauré d’anar a Dinamarca jo mateixa —va anunciar.

—No siguis ridícula —va protestar en Woodie.

—No tenim cap agent a dins del país, o sigui que s’hi ha d’infiltrar algú —va explicar—. Conec el terreny més bé que ningú de l’MI6, per això soc cap de l’oficina de Dinamarca. A més, parlo l’idioma com una nadiua. Hi he d’anar.

—No enviem dones en missions com aquesta —va recalcar ell amb menyspreu.

—Sí que ho fem —va replicar en Digby, i es va girar cap a l’Hermia—. Marxaràs cap a Estocolm aquesta mateixa nit. Vindré amb tu.

—Per què ho vas dir, tot allò? —va preguntar l’Hermia a en Digby l’endemà mentre avançaven per la sala Daurada del Stadhuset, el famós ajuntament d’Estocolm.

En Digby es va aturar per observar un mosaic de la paret.

—Sabia que el primer ministre voldria que observés tan a prop com fos possible una missió tan important com aquesta.

—Ja ho entenc.

—I volia gaudir de l’oportunitat de tenir-te per a mi. Això és el que més s’assembla a un creuer de passeig fins a la Xina.

—Però ja saps que m’hauré de posar en contacte amb el meu promès. Ell és l’única persona en qui puc confiar perquè ens ajudi.

—Sí.

—I, per tant, segurament el veuré de seguida.

—Em sembla perfecte. No puc competir amb un home que es troba atrapat a centenars de quilòmetres, heroicament silenciós i imperceptible, que acapara els teus sentiments gràcies a uns lligams invisibles de lleialtat i culpabilitat. M’estimo més tenir un rival de carn i ossos amb defectes humans, algú que s’enfada amb tu, que duu caspa al coll de la jaqueta i que es grata el cul.

—Això no és cap competició —va replicar ella, exasperada—. Estimo l’Arne. M’hi casaré.

—Però encara no t’hi has casat.

L’Hermia va sacsejar el cap com si volgués donar per acabada aquella xerrada improcedent. Al principi, li havia agradat l’interès romàntic que en Digby sentia per ella, encara que l’assaltaven els sentiments de culpabilitat, però a hores d’ara només era una distracció. Era allà per a una cita. En Digby i ella eren allà fent veure que eren turistes que perdien el temps.

Van abandonar la sala Daurada, van baixar per l’ampla escalinata de marbre i van sortir al pati amb terra de llambordes. Van passar per sota d’una arcada de pilars de granit rosa i van arribar a un jardí orientat a les aigües grises del llac Malaren. Girant-se per alçar la mirada cap a la torre de noranta-un metres que s’alçava per damunt de l’edifici de totxana vermella, l’Hermia va comprovar que duien el policia enganxat al darrere.

Era un home d’aspecte avorrit amb un vestit gris i sabates gastades que no s’esforçava gaire a dissimular la seva presència. Quan en Digby i l’Hermia van sortir de la legació anglesa, en una limusina Volvo amb xofer que havia estat adaptada per funcionar amb carbó, els seguien dos homes en un Mercedes 230 negre. En aturar-se davant del Stadhuset, l’home del vestit gris els va seguir a dins.

Segons l’agregat aeri britànic, un grup d’agents alemanys s’encarregaven de vigilar constantment els ciutadans britànics a Suècia. Se’n podrien desempallegar, però no era assenyat. Si et perdien el rastre ho interpretaven com un senyal de culpabilitat. Homes que havien evitat la vigilància havien estat detinguts i acusats d’espionatge, i havien obligat les autoritats sueques a expulsar-los.

Per tant, l’Hermia havia d’escapolir-se sense que l’ombra se n’adonés.

Seguint un pla preestablert, l’Hermia i en Digby van passejar pel jardí i van tombar per la cantonada de l’edifici per anar a veure el cenotafi del fundador de la ciutat, Birger Jarl. El sarcòfag daurat reposava sobre una tomba guarnida amb un dosser de columnes de pedra a cada angle.

—Com un Himmelbett —va observar l’Hermia.

Oculta a la banda allunyada del cenotafi, hi havia una dona sueca de la mateixa alçada i complexió que l’Hermia, amb una cabellera fosca semblant a la seva.

L’Hermia va llançar una mirada interrogadora a la dona i aquesta va assentir amb decisió.

Durant uns segons, l’Hermia va tenir por. Fins aleshores mai no havia fet res d’il·legal. La seva visita a Suècia havia estat tan innocent com semblava. A partir d’aquell moment es trobaria a la banda oposada de la llei per primera vegada a la vida.

—De pressa —va instar la dona en anglès.

L’Hermia es va treure l’impermeable prim d’estiu i la boina vermella, i l’altra dona se’ls va posar. L’Hermia es va treure de la butxaca una bufanda fosca marró i se la va embolicar al cap, cobrint la seva cabellera característica i amagant una part del rostre.

La sueca va agafar en Digby del braç i tots dos van allunyar-se del cenotafi per tornar a passejar pels jardins a plena llum.

L’Hermia es va esperar un moment, fent veure que estudiava l’elaborada barana de ferro forjat que envoltava el monument, patint per si el vigilant sospitava i tornava a fer comprovacions. Però no va passar res.

Va sortir de darrere el cenotafi, mig esperant que se’l trobaria a l’aguait, però no hi havia ningú a la vora. Cobrint-se una mica més el rostre amb la bufanda, va tombar a la cantonada i va entrar al jardí.

Va veure que en Digby i l’esquer anaven cap a l’entrada, a l’altra banda. El policia els seguia. El pla funcionava.

L’Hermia va anar en la mateixa direcció, perseguint el perseguidor. Tal com havien acordat, en Digby i la dona van anar de dret cap al cotxe, que els esperava a la plaça. L’Hermia va veure com pujaven al Volvo i se n’anaven. L’espia els va seguir amb el Mercedes. El durien de tornada cap a la legació, i ell informaria que els dos visitants britànics havien passat la tarda com un parell de turistes innocents.

L’Hermia era lliure.

Va creuar el pont de Stadhusbron i es va dirigir cap a la plaça de Gustau Adolf, al centre de la ciutat, caminant de pressa, ansiosa per enllestir la seva tasca.

Tot plegat havia passat amb una rapidesa desconcertant durant les darreres vint-i-quatre hores. L’Hermia només havia tingut uns quants minuts per entaforar quatre draps dins d’una maleta, després els van dur a ella i al Digby amb un cotxe ràpid fins a Dundee, a Escòcia, on van enregistrar-se en un hotel uns minuts després de la mitjanit. Aquella mateixa matinada, a la sor­tida del sol, els van traslladar a l’aeròdrom de Leuchars, a la costa Fife, on un pilot de la RAF vestit amb un uniforme de la British Overseas Airways Corporation els va portar amb avió fins a Estocolm, en un viatge que va durar tres hores. Van dinar a la legació anglesa i després van posar en marxa el pla que havien dissenyat al cotxe entre Bletchley i Dundee.

Com que Suècia era neutral, es podia trucar o escriure des d’allà a persones que es trobessin a Dinamarca. L’Hermia havia d’intentar trucar al seu promès, l’Arne. Al costat danès els censors escoltaven les trucades i obrien les cartes, o sigui que hauria d’anar amb molt de compte amb les seves paraules. Havia d’enginyar una mentida que semblés innocent a qui escoltés la conversa, però que portés l’Arne a entrar en la Resistència.

L’any 1939, quan va organitzar els Vigilants de la Nit, n’havia exclòs l’Arne deliberadament. No era a causa de les seves idees: era tan antinazi com ella, encara que d’una manera menys apassionada; ell pensava que no eren cap altra cosa que uns pallassos estúpids, vestits amb uniformes ridículs, que volien aconseguir que la gent deixés de passar-s’ho bé. No, el problema era la seva naturalesa despreocupada i imprudent. Era massa obert i amable per encarregar-li missions il·legals. Potser tampoc no havia volgut posar-lo en perill, encara que en Poul havia estat d’acord amb ella respecte al caràcter poc adequat de l’Arne. Però en aquell moment estava desesperada. L’Arne continuava sent tan despreocupat com sempre, però no tenia ningú més.

A més, la percepció que tenia tothom del perill era diferent aleshores que quan va esclatar la guerra. Ja hi havia milers de bons homes que havien donat la seva vida. L’Arne era un militar: se suposava que havia d’assumir riscos pel seu país.

Tanmateix, el cor se li glaçava quan pensava en el que li anava a demanar que fes.

Va girar per enfilar Vasagatan, un carrer atrafegat en què hi havia diversos hotels, l’estació de ferrocarril central i l’oficina de correus principal. Allà a Suècia, els serveis telefònics sempre havien estat separats dels de correus i hi havia locutoris telefònics públics. L’Hermia es dirigia cap al que hi havia a l’estació.

Podria haver trucat des de la legació anglesa, però era gairebé segur que hauria despertat sospites. Al locutori no seria gens estrany el fet que una dona que parlava un suec insegur amb accent danès entrés en una cabina.

En Digby i ella havien comentat si les autoritats escoltarien la trucada. A totes les comunicacions telefòniques que es realitzaven a Dinamarca hi havia almenys una noia alemanya vestida d’uniforme que escoltava. Segurament no podien controlar totes les trucades, és clar. No obstant això, era molt més probable que paressin més atenció a les trucades internacionals i a les trucades a bases militars, o sigui que hi havia moltes probabilitats que se supervisés la conversa de l’Hermia amb l’Arne. Per comunicar-se, hauria de recórrer a indicis i dobles sentits. No hi hauria d’haver cap inconvenient. L’Arne i ella havien estat amants, de manera que hauria de ser capaç de fer-l’hi comprendre sense ser explícita.

L’estació estava construïda a l’estil d’un castell francès. El gran vestíbul de l’entrada tenia el sostre cassetonat i llums d’aranya. Va localitzar el locutori i es va afegir a la cua.

Quan va arribar al mostrador, va dir a l’empleada que volia fer una trucada directa a l’Arne Olufsen i va donar-li el número de l’escola de vol. Va esperar amb impaciència, plena d’aprensió, mentre l’operador intentava posar-se en contacte amb l’Arne. Ni tan sols sabia si l’Arne seria a Vodal just aquell dia. Podia ser que estigués volant, hagués sortit de la base a passar el vespre a fora o tingués permís. Podia ser que l’haguessin assignat a una altra base o que hagués renunciat a l’exèrcit.

No obstant això, intentaria seguir-li el rastre, fos on fos. Podia parlar amb el seu comandant i preguntar-li on havia anat, podia trucar als seus pares a Sande, i tenia els números de telèfon d’alguns dels seus amics de Copenhaguen. Tenia tota la tarda per perdre i una pila de diners per gastar en trucades.

Es faria estrany parlar amb ell; havia transcorregut més d’un any. Estava emocionada, però ansiosa. El que comptava era la missió, però no podia evitar turmentar-se sobre quins devien ser els sentiments de l’Arne cap a ella. Potser ja no l’estimava com ho havia fet en altres temps. Què passaria si es mostrava fred amb ella? Li trencaria el cor. Però podria haver conegut una altra persona. Al capdavall, ella s’havia divertit coquetejant amb en Digby. Fins a quin punt no era més fàcil que fos un home qui canviés els seus sentiments?

Va recordar quan esquiaven junts, lliscant pel vessant d’una muntanya il·luminada per la llum del sol, tots dos inclinant-se a un costat i després cap a l’altre en perfecta harmonia, suant en l’aire glaçat, rient amb la joia autèntica de ser vius. Tornarien mai, aquells dies?

Li van indicar que entrés en una cabina.

Va despenjar el telèfon i va preguntar:

—Hola?

—Qui és? —va preguntar l’Arne.

Havia oblidat la seva veu. Era greu i càlida, i sonava com si pogués esclatar a riure d’un moment a l’altre. Parlava un danès formal, amb la dicció acurada que li havien ensenyat a l’exèrcit i un deix d’accent de Jutlàndia, record de la seva infantesa.

Havia preparat la primera frase. Volia fer servir els noms afectuosos que es deien l’un a l’altre amb l’esperança que allò alertaria l’Arne sobre la necessitat de parlar amb discreció.

Però per uns segons no va poder dir res.

—Hola? —va fer ell—. Hi ha algú?

Va empassar-se la saliva i va recuperar la veu.

—Hola, Raspall de Dents, soc la teva Gateta Negra. —Ella li deia raspall de dents perquè aquesta era la sensació que feia el seu bigoti quan el besava. El motiu d’ella responia al color dels seus cabells.

Aleshores va ser ell qui es va quedar mut. Es va fer un silenci.

—Com estàs? —li va preguntar l’Hermia.

—Estic bé —va respondre finalment—. Déu meu, de debò que ets tu?

—Sí.

—Estàs bé?

—Sí. —De sobte, l’Hermia ja no va poder suportar més paraules buides i va dir abruptament—: Encara m’estimes?

No va respondre a l’instant. Allò li va fer pensar que els seus sentiments havien canviat.

L’Arne no l’hi respondria directament, va pensar ella; diria ambigüitats, posaria alguna excusa i diria que necessitaven replantejar-se la seva relació després de tot aquell temps, però ella sabria…

—T’estimo —va dir.

—De debò?

—Més que mai. T’he trobat a faltar moltíssim.

Va tancar els ulls. Va repenjar-se a la paret, marejada.

—Estic molt content que encara siguis viva —va conti­nuar—. Estic molt content de poder parlar amb tu.

—Jo també t’estimo —va dir.

—Què ha passat? Com estàs? Des d’on em truques?

Ella es va calmar.

—No soc gaire lluny.

Ell va adonar-se del to de precaució i va respondre en un to similar.

—Molt bé, ja ho entenc.

L’Hermia ja havia preparat la segona part.

—Recordes el castell?

A Dinamarca hi havia molts castells, però només un que fos especial per a ells.

—Vols dir les ruïnes? Com me’n podria oblidar?

—Podries venir a veure’m allà?

—Com hi podràs anar…? Tant se val. De debò?

—Sí.

—És molt lluny.

—És molt important.

—Aniria molt més lluny per veure’t. Estic imaginant com ho faré. Demanaré permís, però si hi ha cap problema hi aniré sense permís…

—No ho facis. —No volia que la policia militar li anés al darrere—. Quan tornes a tenir permís?

—Dissabte.

L’operador va irrompre a la línia per dir-los que només els quedaven deu segons.

Ràpidament, l’Hermia va dir:

—Hi seré dissabte…, espero. Si no ho aconsegueixes, hi tornaré a anar cada dia tot el temps que pugui.

—Faré el mateix.

—Ves amb compte. T’estimo.

—T’estimo…

Es va tallar la línia.

L’Hermia va subjectar l’auricular amb força contra l’orella com si així pogués estar en contacte amb ell una miqueta més. Aleshores l’operadora li va preguntar si volia fer alguna altra trucada; li va dir que no i va penjar.

Va pagar al mostrador i va sortir, atordida per la felicitat. Va aturar-se enmig del vestíbul de l’estació, sota el sostre corbat i alt, i enmig de la gent que passava atrafegada pel seu costat en totes direccions. Ell encara l’estimava. D’aquí a dos dies el veuria. Algú va ensopegar amb ella. Va refugiar-se de la multitud en un cafè i es va deixar caure en una cadira. Dos dies.

El castell en ruïnes al qual s’havien referit de manera tan enigmàtica era Hammershus, una atracció turística a l’illa d’estiueig danesa de Bornholm, a la mar Bàltica. Havien passat una setmana a l’illa l’any 1939 fingint que eren marit i muller, i havien fet l’amor entre les ruïnes una càlida tarda d’estiu. L’Arne agafaria el transbordador des de Copenhaguen, un viatge que durava entre set i vuit hores, o volaria des de Kastrup, amb la qual cosa trigava una hora. L’illa es trobava a cent seixanta quilòmetres de la península danesa, però només a trenta quilòmetres de la costa meridional sueca. L’Hermia hauria de trobar una barca de pesca que la dugués il·legalment a través d’aquella estreta mànega d’aigua.

Però era el perill que corria l’Arne, no ella, allò que l’amoïnava. Ell es trobaria clandestinament amb una agent del servei secret britànic. Ella li demanaria que es fes espia.

Si l’enxampaven, el càstig seria la mort.





3


En Harald va tornar a casa al cap de dos dies de la detenció.

En Heis li havia permès que es quedés a l’escola un parell de dies més per fer els dos darrers exàmens. Li permetrien que es gradués, encara que no podria assistir a la cerimònia, que se celebrava una setmana més tard. Però el que comptava era que tenia garantida la plaça a la universitat. Estudiaria física amb Niels Bohr…, si encara era viu.

Durant aquells dos dies s’havia assabentat, per mitjà d’en Mads Kirke, que la mort d’en Poul no havia estat un accident d’aviació normal. L’exèrcit es negava a donar-ne més detalls al·legant que encara ho estaven investigant, però altres pilots havien informat a la família que en el moment de l’accident la policia era a la base i que s’havien sentit trets. En Harald estava segur, encara que no ho podia dir a en Mads, que en Poul havia estat assassinat per la seva tasca a la Resistència.

Tanmateix, a mesura que s’acostava a casa tenia més por del seu pare que de la policia. Era un viatge avorrit que se sabia de memòria, en el qual creuava tota l’amplada de Dinamarca des de Jansborg, a l’est, fins a Sande, davant la costa oest. Coneixia les estacions de tren de tots els poblets i els molls de transbordadors empudegats de peix, i tota la planura verda que els separava. El viatge durava un dia sencer, a causa dels múltiples endarreriments ferroviaris, però aquesta vegada hauria volgut que fos més llarg.

Es passava l’estona imaginant la fúria del seu pare. Elaborava uns discursos indignats per justificar-se que fins i tot ell trobava poc convincents. Va provar una sèrie de disculpes més o menys humiliants, incapaç de trobar una fórmula que fos sincera però no menyspreable. Es va plantejar la possibilitat de dir als seus pares que estava agraït de ser viu, quan podria haver ensopegat amb el mateix destí que en Poul Kirke; però li va semblar que allò era fer un ús miserable d’una mort heroica.

Quan va arribar a Sande va endarrerir encara més el retrobament amb els pares prenent el camí de la platja fins a casa. La marea era baixa i amb prou feines es podia veure el mar a un quilòmetre i mig de distància, una franja estreta blau fosc esquitxada de taques inconstants d’escuma blanca, empresonada entre el blau brillant del cel i la sorra groga. Era el vespre i el sol es ponia. Uns quants estiuejants passejaven entre les dunes i un grup de nois d’entre dotze i tretze anys jugaven a futbol. Hauria estat una bonica estampa, si no hagués estat pels búnquers grisos, separats entre ells per una distància d’un quilòmetre i mig, que seguien la línia de la marea alta, amb l’artilleria a punt i ocupats per soldats amb cascos d’acer.

Va arribar a la base militar nova i va deixar la platja per fer un gran tomb al seu voltant, content d’endarrerir-se una mica més. Es preguntava si en Poul hauria aconseguit enviar l’esbós de l’equipament de ràdio als britànics. Si no era així, el devia haver trobat la policia. Es preguntarien qui l’havia dibuixat? Per sort, no hi havia res que el relacionés amb en Harald. Tanmateix, el pensament era aterridor. La policia encara no sabia que era un delinqüent, però ja sabien alguna cosa del seu delicte.

Finalment, va veure casa seva. Com l’església, la casa parroquial estava construïda a l’estil autòcton, amb totxos pintats de vermell i el sostre de palla que queia per davant de les finestres, com un barret abaixat fins als ulls per evitar la pluja. La llinda de la porta principal estava pintada amb ratlles obliqües negres, blanques i verdes, un costum local.

En Harald va anar cap al darrere i va mirar pel vidre en forma de diamant de la porta de la cuina. La seva mare estava sola. Se la va quedar mirant una estona, preguntant-se com devia haver estat quan tenia la seva edat. Des que ell podia recordar, se la veia cansada; però en altres temps segur que havia estat una dona bonica.

Segons la llegenda familiar, tothom es pensava que el pare d’en Harald, en Bruno, era un solter empedreït als trenta-set anys, completament dedicat a la tasca de la seva petita secta. Però va conèixer la Lisbeth, que era deu anys més jove, i li va robar el cor. N’estava tan bojament enamorat que es va posar una corbata de colors per fer els serveis a l’església en un intent de semblar romàntic i els diaques es van veure obligats a amonestar-lo per indumentària inapropiada.

Mentre observava la seva mare feinejant a l’aigüera, on rentava una olla, en Harald va intentar imaginar els cabells grisos tal com havien estat temps enrere, negres com el carbó i lluents, i els ulls de color avellana espurnejant amb alegria; les arrugues del rostre, esborrades, i el cos extenuat, ple d’energia. Devia haver estat irresistiblement atractiva, va suposar en Harald, per aconseguir que els pensaments del tot sagrats del seu pare es desviessin cap a les luxúries de la carn. Costava d’imaginar.

Va entrar, va deixar la maleta a terra i va fer un petó a la seva mare.

—El teu pare ha sortit —li va dir.

—On és?

—L’Ove Borking està malalt —va respondre; l’Ove era un pescador ancià i membre fervorós de la congregació.

En Harald es va alleujar. Qualsevol ajornament de la discussió era tranquil·litzador.

La mare semblava seriosa i plorosa. La seva expressió el va afectar.

—Em sap greu haver estat motiu d’aflicció, mare.

—El teu pare està avergonyit —li va dir—. L’Axel Flemming ha convocat una reunió urgent de la Junta de diaques per parlar de l’assumpte.

En Harald va assentir. Ja havia previst que els Flemming en traurien tot el profit que poguessin.

—Però… per què ho vas fer? —li va preguntar la mare entre gemecs.

No va trobar cap resposta.

Li va preparar un entrepà de pernil per sopar.

—Se’n sap res, de l’oncle Joachim? —va preguntar en Harald.

—Res. No rebem cap resposta a les nostres cartes.

Els problemes d’en Harald perdien tota importància quan pensava en la seva cosina Monika, que no tenia ni un ral i era perseguida, i ni tan sols sabia si el seu pare era viu o mort. Durant la infantesa d’en Harald, la visita anual dels cosins Goldstein havia estat l’esdeveniment de l’any. Durant dues setmanes, l’ambient monàstic de la casa parroquial es transformava i la casa s’omplia de gent i soroll. El pastor sentia per la seva germana i la seva família un orgull indulgent que no mostrava envers ningú més, ni tan sols envers els seus fills, i somreia amb benevolència quan cometien transgressions com ara comprar gelat un diumenge: això hauria estat motiu de càstig si ho haguessin fet en Harald o l’Arne. Per a en Harald, sentir la llengua alemanya era sinònim de rialles, entremaliadures i diversió. En aquell moment es va preguntar si els Goldstein tornarien a somriure mai més.

Va engegar la ràdio per escoltar les notícies sobre la guerra. Eren dolentes. Els britànics havien desistit de l’atac al nord d’Àfrica, un fracàs catastròfic; havien perdut la meitat dels tancs: o bé els havien abandonat espatllats al desert per causa d’avaries mecàniques, o bé els havien destruït els experimentats artillers antitanc alemanys. Les posicions de l’Eix al nord d’Àfrica es mantenien fermes. La ràdio danesa i la BBC deien bàsicament el mateix.

A mitjanit un esquadró de bombarders va passar per damunt la casa. En Harald va alçar la mirada i va veure que anaven en direcció est. Allò volia dir que eren britànics. L’única cosa que els quedava als britànics eren els bombarders.

Quan va tornar a dins, la seva mare va dir:

—Pot ser que el teu pare hagi de passar tota la nit a fora. Serà millor que te’n vagis a dormir.

Va continuar despert una bona estona. Es preguntava per què estava espantat. Era massa gran perquè el peguessin. La fúria del seu pare era formidable, però quina gravetat podria tenir una esbroncada? En Harald no es deixava intimidar amb facilitat. Més aviat a la inversa: tenia tendència a prendre’s malament els signes d’autoritat i a desafiar-la amb una rebel·lia innata.

Aquella nit tan curta es va acabar i, a l’alba, un rectangle de llum grisa va aparèixer al voltant de la cortina de la finestra, com si fos el marc d’un quadre. Es va adormir, esgotat. El seu darrer pensament va ser que potser el que temia no era patir dolor ell mateix, sinó el patiment del seu pare.

Una hora més tard es va despertar d’un sobresalt.

La porta es va obrir d’una revolada deixant passar la llum i el pastor es va quedar dret al costat del llit, completament vestit amb les mans als costats i la barbeta apuntant endavant.

—Com has pogut fer-ho? —va rugir.

En Harald va incorporar-se de cop, mirant astorat el seu pare, alt, calb, vestit de negre, amb els ulls clavats en ell i la mirada blava que aterria la congregació.

—En què pensaves? —el va renyar el seu pare—. Com se’t va acudir?

En Harald no volia quedar-se encongit al llit com una criatura. Va enretirar els llençols i es va posar dempeus. Com que feia calor havia dormit en calçotets.

—Tapa’t, noi —li va dir el seu pare—. Vas mig despullat.

La irracionalitat d’aquella crítica va fer replicar en Harald.

—Si la visió de la roba interior t’ofèn, no entris a les habitacions sense trucar a la porta.

—Trucar? No em diguis que he de trucar a les portes a casa meva!

En Harald va reviure aquella sensació familiar que el seu pare tenia resposta per a tot.

—Molt bé —va contestar de mal humor.

—Quin dimoni es va apoderar de tu? Com has pogut deshonrar d’aquesta manera a tu, la teva família, la teva escola i la teva església?

En Harald es va posar els pantalons i es va girar per mirar el seu pare a la cara.

—I? —va dir enrabiat el seu pare—. Penses contestar-me?

—Ho sento, em pensava que feies preguntes retòriques.

El mateix Harald estava sorprès del seu sarcasme fred.

—No intentis fer servir la teva educació per protegir-te de mi… Jo també vaig anar a Jansborg —va replicar el pare, exasperat.

—No m’estic protegint. Et pregunto si hi ha cap possibilitat que escoltis res del que et digui.

El pastor va alçar la mà com si volgués pegar-li. Hauria estat un alleujament, va pensar en Harald quan el seu pare va dubtar. Tant si rebia la bufetada passivament com si s’hi tornava, la violència hauria estat una mena de resolució.

Però el seu pare no pensava posar-li les coses tan fàcils. Va abaixar la mà i va dir:

—Bé, t’escolto. Què has de dir en la teva defensa?

En Harald va ordenar els seus pensaments. Durant el viatge havia assajat moltes versions del discurs, algunes d’elles més eloqüents, però en aquell moment va oblidar totes les floritures retòriques.

—Em sap greu haver malmès el post de guàrdia, perquè va ser un acte sense lògica, un acte infantil de desafiament.

—Això, com a mínim!

Durant uns instants va sospesar si havia d’explicar al seu pare la relació que tenia amb la Resistència, però ràpidament va decidir que no calia exposar-se a més burles. A més, ara que en Poul era mort, podia ser que la Resistència ja no existís.

En canvi, es va centrar en l’aspecte personal.

—Em sap greu haver deshonrat l’escola, perquè en Heis és un home bondadós. Em sap greu haver-me emborratxat, perquè em vaig trobar terriblement malament l’endemà. El més important és que em sap greu haver causat aflicció a la meva mare.

—I al teu pare?

En Harald va fer que no amb el cap.

—Estàs disgustat perquè l’Axel Flemming ho sap tot sobre aquest assumpte i pensa fregar-t’ho pels nassos. T’he ferit l’orgull, però no crec que estiguis amoïnat per mi en absolut.

—Orgull? —va rugir el pare—. Què té a veure l’orgull amb res de tot això? He intentat educar els meus fills perquè fossin persones com cal, formals, homes temorosos de Déu… i m’has decebut.

En Harald estava exasperat.

—Escolta, no és un deshonor tan gran. La majoria dels homes s’emborratxen…

—No pas els meus fills!

—… un cop a la vida, almenys.

—Però a tu et van detenir.

—Va ser mala sort.

—Va ser la mala conducta…

—Però no em van acusar. De fet, el sergent de la policia va trobar que el que havia fet era divertit. «No som la patrulla antibromes», em va dir. No m’haurien ni expulsat de l’escola si en Peter Flemming no hagués amenaçat en Heis.

—Mira, no provis de treure-hi importància. Cap membre d’aquesta família no havia estat mai a la presó per cap motiu. Ens has arrossegat a la misèria. —El rostre del pastor va canviar d’expressió de cop i volta. Per primera vegada, va mostrar tristesa en comptes de fúria—. I em sentiria igual de sorprès i desgraciat encara que jo fos l’única persona a tot el món que ho sabés.

En Harald va veure que el seu pare era sincer i aquell descobriment el va desconcertar. Era cert que l’orgull de l’home havia estat ferit, però no s’acabava allà. Patia de debò pel benestar espiritual del seu fill. En Harald va lamentar haver-se mostrat sarcàstic.

Però el seu pare no li va deixar cap oportunitat de ser conciliador.

—Encara no sabem què cal fer amb tu.

En Harald no acabava d’entendre què volia dir allò.

—Només he perdut uns dies d’escola —va contestar—. Puc dedicar-me a fer les lectures introductòries per a la universitat aquí a casa.

—No —va negar el seu pare—. No te’n sortiràs tan fàcilment.

En Harald va tenir un pressentiment espantós.

—Què vols dir? Què rumies?

—No aniràs a la universitat.

—Què dius? És clar que hi aniré.

De sobte el pànic es va apoderar d’en Harald.

—No penso enviar-te a Copenhaguen perquè la teva ànima es corrompi amb begudes alcohòliques i el jazz. Has demostrat que no ets prou madur per anar a la ciutat. Et quedaràs aquí, on pugui supervisar la teva evolució espiritual.

—Però no pots trucar a la universitat i dir: «No admeteu aquest noi». M’han concedit una plaça.

—Però no t’han donat diners.

En Harald estava glaçat.

—El meu avi va llegar uns diners per a la meva formació.

—Però me’ls va deixar a mi perquè els administrés. I no te’ls penso donar perquè te’ls gastis als clubs nocturns.

—No són els teus diners… No hi tens cap dret!

—Em penso molt que sí. Soc el teu pare.

En Harald estava perplex. Allò no se li havia passat pel cap. Era l’únic càstig que li podia fer mal. Consternat, va dir:

—Però sempre m’has dit que tenir cultura era el més important.

—Però tenir cultura no és el mateix que ser pietós.

—De tota manera…

El seu pare es va adonar que estava realment astorat i va suavitzar una mica la seva actitud.

—L’Ove Borking ha mort fa una hora. No tenia cap cultura de què valgués la pena parlar. Amb prou feines sabia escriure el seu nom. Va passar tota la seva vida feinejant a les barques d’altres homes i mai no va tenir prou per comprar una catifa perquè la seva dona la posés al terra de la sala. Però va educar tres nens temorosos de Déu i cada setmana donava a l’església una desena part dels seus ingressos exigus. Això és el que Déu considera una bona vida.

En Harald coneixia l’Ove. Li queia bé, i li sabia greu que hagués mort.

—Era un home senzill.

—No és res vergonyós, la senzillesa.

—Però si tots els homes fossin com l’Ove, encara pescaríem amb canoes.

—Potser sí, però tu aprendràs a imitar-lo abans de fer cap altra cosa.

—I això què vol dir?

—Vesteix-te. Posa’t la roba de l’escola i una camisa neta. Aniràs a treballar.

Dit allò, va sortir de l’habitació.

En Harald es va quedar mirant fixament la porta de l’habitació. I ara què l’esperava?

Es va rentar i afaitar atordit. Amb prou feines es podia creure el que succeïa.

Podia anar a la universitat sense l’ajuda del seu pare, per descomptat. Hauria de trobar una feina per mantenir-se i no podria permetre’s les classes particulars que la majoria de la gent considerava essencials per completar les lliçons gratuïtes. Però podria aconseguir tot el que volia en aquelles circumstàncies? No volia limitar-se a aprovar els exàmens. Volia arribar a ser un gran físic, el successor de Niels Bohr. Com podria fer-ho si no tenia diners per comprar llibres?

Necessitava temps per pensar. I mentre hi pensava hauria d’acceptar el que li havia preparat el seu pare, fos el que fos.

Va baixar a la cuina i va menjar desganat els flocs de civada que li havia preparat la mare.

El pare va ensellar el cavall, el Major, un cavall irlandès castrat amb el llom prou ample i fort per dur-los a tots dos. El pastor va muntar-hi i en Harald s’hi va enfilar al darrere.

Van cavalcar a través de l’illa. El Major va trigar més d’una hora a recórrer el trajecte. Quan van arribar al port, van abeurar el cavall al costat del moll i van esperar el transbordador. El pastor encara no havia dit a en Harald a on anaven.

Quan el transbordador va haver atracat, l’encarregat del vaixell va tocar-se la gorra per saludar el pastor.

—Aquest matí el Senyor ha cridat l’Ove Borking al seu costat.

—Ja m’ho esperava —va respondre l’home del transbordador.

—Era un bon home.

—En pau descansi.

—Amén.

Van creuar cap a terra ferma i van pujar la muntanya cap a la plaça de la ciutat. Les botigues encara no eren obertes, però el pastor va trucar a la porta de la merceria. Va obrir el propietari, l’Ot to Sejr, un diaca de l’església de Sande. Semblava que els esperava.

Van entrar i en Harald va mirar al seu voltant. Unes caixes de vidre mostraven troques de llana de colors. Les prestatgeries estaven atapeïdes de peces d’articles, roba de llana, cotó estampat i diverses sedes. Sota les prestatgeries hi havia calaixos, cadascun dels quals estava acuradament etiquetat: «cinta blanca», «cinta fantasia», «cinta elàstica», «botons de camisa», «botons de banya», «agulles de cap», «agulles de mitja».

Se sentia l’olor polsosa de les boles de naftalina i la lavanda, com a l’armari d’una senyora gran. El perfum va invocar un record d’infantesa d’en Harald, sobtadament vívid: estar-se allà dret quan era un nen, mentre la mare comprava setí negre per a les camises clericals del pare.

En aquell moment, la botiga tenia un aire ruïnós, probablement a causa de l’austeritat dels temps de guerra. Les prestatgeries més altes estaven buides i li feia la impressió que no hi havia la varietat tan sorprenent de colors de llana de fer mitja que recordava de la infantesa.

Però què hi feia allà?

El seu pare va respondre aviat aquella pregunta.

—El germà Sejr ha acceptat amablement donar-te feina —va anunciar—. L’ajudaràs a la botiga, atenent els clients i fent qualsevol cosa que puguis per ser útil.

En Harald es va quedar mirant el seu pare completament mut.

—La senyora Sejr està malament de salut i ja no pot treballar. La seva filla s’ha casat fa poc i ha anat a viure a Odense, de manera que necessita un ajudant —va continuar explicant el pastor com si fos allò el que calia aclarir.

En Sejr era un home esquifit i calb amb un bigoti petit. En Harald el coneixia de tota la vida. Era un individu pedant, mesquí i maliciós. El botiguer va agitar un dit gras i va dir:

—Treballa dur, para atenció i sigues obedient, i aprendràs una professió molt valuosa, jove Harald.

En Harald estava astorat. Havia estat pensant durant dos dies en la reacció que tindria el seu pare davant el delicte que havia comès, però allò ni tan sols s’ho havia ensumat. Era una sentència per a tota la vida.

El pare va donar la mà a en Sejr i li va agrair el que feia. Després es va adreçar a en Harald:

—Dinaràs aquí amb la família i tornaràs directament a casa quan s’acabi la jornada. Ens veurem aquesta nit.

Va quedar-se quiet un instant com si esperés una resposta, però en veure que en Harald no deia res se’n va anar.

—Molt bé —va dir en Sejr—. Tens el temps just per escombrar el terra abans d’obrir. Trobaràs una escombra a l’armari. Comença pel darrere i ves avançant cap al davant. Quan estiguis, obres la porta i treus la pols al carrer.

En Harald es va posar a treballar. En veure que escombrava amb una mà, en Sejr va cridar:

—Les dues mans a l’escombra, noi!

En Harald va obeir.

A les nou en punt, en Sejr va penjar el rètol d’OBERT a la porta.

—Quan vulgui que atenguis una clienta et diré «Endavant» i fas una passa endavant —va indicar-li—. Has de dir «Bon dia, en què puc servir-la?». Però primer para atenció en com atenc una o dues clientes.

En Harald va observar com en Sejr venia sis agulles de cosir subjectades en un cartró a una dona gran, la qual va comptar les monedes amb tanta cura que semblava que fossin d’or. La clienta següent va ser una dona molt elegant d’uns quaranta anys que va comprar tres metres de galó negre. Després va arribar el torn d’en Harald. La tercera clienta va ser una dona de llavis prims que li semblava coneguda. Va demanar una bobina de fil de cotó blanc.

En Sejr va indicar:

—A l’esquerra, el calaix de dalt.

En Harald va trobar el fil. El preu estava apuntat en llapis a l’extrem de fusta de la bobina. Va agafar els diners i va comptar el canvi.

Aleshores la dona va deixar anar:

—Així doncs, Harald Olufsen, he sentit a dir que has estat als locals de perdició de Babilònia.

En Harald va envermellir. No estava preparat per a una cosa així. És que tota la ciutat sabia què havia fet? No tenia la intenció de defensar-se dels tafaners. No va contestar.

—Aquí el jove Harald rebrà una influència més formal, senyora Jensen —va comentar en Sejr.

—Estic segura que li anirà bé.

En Harald es va adonar que tots dos gaudien d’allò més humiliant-lo.

—Vol alguna cosa més? —va preguntar.

—No, gràcies —va contestar la senyora Jensen, però no va fer cap gest per marxar—. De manera que no aniràs a la universitat?

En Harald es va girar i va demanar:

—On és el lavabo, senyor Sejr?

—Al fons, al pis de dalt.

Mentre s’allunyava va sentir com en Sejr deia en to de disculpa:

—Està avergonyit, per descomptat.

—No m’estranya —va respondre la dona.

En Harald va pujar les escales que duien al pis de dalt de la botiga. La senyora Sejr era a la cuina, vestida amb una bata embuatada rosa, rentant les tasses de l’esmorzar a la pica.

—Només tinc unes quantes arengades per dinar —va dir—. Espero que no mengis gaire.

Es va entretenir al lavabo i, quan va tornar a la botiga, va sentir-se alleujat en comprovar que la senyora Jensen se n’havia anat.

—Les persones tenen tendència a ser curioses… —va dir el botiguer—. Cal que siguis educat, diguin el que diguin.

—La meva vida no és assumpte de la senyora Jensen —va replicar enrabiat.

—Però és una clienta i el client sempre té raó.

El matí avançava amb una lentitud dolorosa. En Sejr va comprovar les existències, va escriure comandes, va emplenar els llibres i va fer unes quantes trucades, però se suposava que en Harald havia d’estar-se dret, esperant la propera persona que creués la porta per atendre-la. Disposava de molt de temps per valorar la seva situació. De debò hauria de passar-se la vida venent bobines de fil a mestresses de casa? Era impensable.

A mig matí, quan la senyora Sejr els va dur a ell i al seu marit una tassa de te, ja havia decidit que ni tan sols passaria l’estiu treballant allà.

A l’hora de dinar ja sabia que no acabaria ni la jornada.

Quan en Sejr va girar el cartell de la porta per deixar-lo de la banda on hi deia TANCAT, en Harald va dir:

—Vaig a fer un passeig.

En Sejr es va quedar sorprès.

—Però si la senyora Sejr ha preparat el dinar.

—M’ha dit que no tenia prou menjar —va respondre en Harald mentre obria la porta.

—Només tens una hora —va cridar l’home darrere seu—. No facis tard!

En Harald va baixar el turó i va pujar al transbordador.

Va travessar el mar cap a Sande i va caminar per la platja cap a la casa parroquial. Quan mirava les dunes, els quilòmetres de sorra humida i el mar interminable, tenia una sensació estranya i tibada al pit. El paisatge li era tan conegut com el seu reflex al mirall, però li produïa un sentiment de pèrdua dolorós. Gairebé tenia ganes de plorar i passada una estona va descobrir-ne el motiu.

Aquell mateix dia marxaria d’allà.

Primer va ser la descoberta, després el raonament. No havia de fer la feina que havien triat per a ell, de cap manera, però no podia continuar vivint a casa després d’haver desafiat el pare. Se n’hauria d’anar.

Mentre avançava per la sorra, al costat del mar, en Harald es va adonar que la idea de desobeir el pare ja no l’espantava. Ja no suposava cap drama. Quan havia tingut lloc aquell canvi? Havia estat quan el pastor va dir que retindria els diners que l’avi li havia deixat, va decidir en Harald. Aquella havia estat una traïció terrible que no podia deixar intacta la seva relació. En aquell moment, en Harald s’havia adonat que ja no podia confiar que el seu pare actués en benefici dels seus interessos. A partir d’aquell moment hauria de tenir cura de si mateix.

Aquella conclusió era estranyament decebedora. Era evident que hauria d’assumir la responsabilitat de la seva vida. Era com adonar-se que la Bíblia no era infal·lible: li costava trobar la raó per la qual havia estat tan confiat abans.

Quan va arribar a la casa parroquial, el cavall no era a la pastura. En Harald va imaginar que el seu pare havia tornat a casa dels Borking a fer els preparatius per a l’enterrament de l’Ove. Va entrar per la porta de la cuina. La seva mare seia davant de la taula pelant patates. Quan el va veure, un gest d’espant va dibuixar-se-li al rostre. En Harald li va fer un petó sense donar-li cap explicació.

Va anar a la seva habitació per preparar la maleta, com si hagués de tornar a l’escola. La mare va quedar-se dreta davant de la porta observant-lo, eixugant-se les mans amb una tovallola. Ell va fixar-se en el seu rostre, arrugat i trist, i ràpidament en va apartar la mirada. Al cap d’una estona, ella va preguntar:

—On aniràs?

—No ho sé.

Va pensar en el seu germà. Va anar a l’estudi del pare, va despenjar el telèfon i va trucar a l’escola de vol. Passats uns minuts, l’Arne va aparèixer a l’altre extrem de la línia. En Harald li va explicar el que havia passat.

—El vell s’ha passat de la ratlla —va comentar l’Arne—. Si t’hagués encomanat una feina dura, com ara netejar peix a la fàbrica d’enllaunats, t’hi hauries quedat només per demostrar la teva virilitat.

—Suposo que sí.

—Però mai no t’hauries quedat treballant en una refotuda botiga. El nostre pare pot arribar a ser un idiota, a vegades. On aniràs, ara?

Fins llavors, en Harald encara no havia pres cap decisió, però just en aquell instant va tenir un cop d’inspiració.

—A Kirstenslot —va dir—. A casa d’en Tik Duchwitz. Però no ho diguis al pare. No vull que em vingui a buscar.

—El patriarca Duchwitz podria dir-l’hi.

Era una bona observació, va reflexionar en Harald. El respectable pare d’en Tik podria sentir poca compassió per un fugitiu que tocava boogie i guixava eslògans. Però el monestir en ruïnes es feia servir com a residència per als temporers de la granja.

—Dormiré al vell monestir —va resoldre—. El pare d’en Tik ni tan sols sabrà que hi soc.

—Què menjaràs?

—Hauria de poder treballar a la granja. A l’estiu donen feina als estudiants.

—En Tik encara deu anar a l’escola, suposo.

—Però la seva germana em podrà donar un cop de mà.

—La conec, va sortir amb en Poul un parell de vegades. La Karen.

—Només un parell de vegades?

—Sí. Per què…? Potser t’interessa?

—Està fora del meu abast.

—Suposo que sí.

—Què li va passar a en Poul… exactament?

—Va ser en Peter Flemming.

—En Peter! —va exclamar; en Mads Kirke no coneixia aquell detall.

—Va arribar amb un cotxe carregat de policies, buscant en Poul. En Poul va mirar d’escapar amb el seu Tiger Moth i en Pe­ter li va disparar. L’avió va estavellar-se i es va cremar.

—Déu meu! Ho vas veure?

—No, però un dels meus aviadors sí.

—En Mads me n’havia explicat alguna cosa, però no sabia tot això. O sigui que en Peter Flemming va matar en Poul. Això és terrible.

—No en parlis gaire, d’això; podries ficar-te en algun embolic. Intenten fer-ho passar com un accident.

—Entesos.

En Harald es va adonar que l’Arne no li deia per què la policia havia anat a buscar en Poul. L’Arne també es devia haver adonat que en Harald no ho preguntava.

—Fes-me saber com et va per Kirstenslot. Truca’m si et fa falta res.

—Gràcies.

—Bona sort, noi.

Mentre en Harald penjava va entrar el seu pare.

—Què et penses que fas?

En Harald es va aixecar.

—Si vols que et pagui la trucada, demanes a en Sejr el meu sou del matí.

—No en vull, de diners. El que vull és saber per què no ets a la botiga.

—El meu destí no és en una merceria.

—Tu no saps quin és el teu destí.

—Potser no —va respondre en Harald sortint de l’habitació.

Va anar cap al taller i va engegar el calefactor de la motocicleta. Mentre esperava que generés vapor va carregar torba al sidecar. Com que no sabia quanta li’n faria falta per arribar fins a Kirstenslot, la va agafar tota. Va tornar a la casa a recollir la maleta.

El seu pare el va abordar a la cuina.

—On et penses que vas?

—M’estimo més no dir-t’ho.

—Et prohibeixo que te’n vagis.

—De debò que ja no em pots prohibir res, pare —va replicar en Harald tranquil·lament—. Ja no tens cap intenció d’ajudar-me. T’estàs esforçant al màxim a sabotejar la meva educació. Temo que has perdut el dret de dir-me què he de fer.

El pastor es va quedar perplex.

—M’has de dir on vas.

—No.

—Per què no?

—Si no saps on vaig, no podràs interferir en els meus plans.

El pastor semblava ferit de mort. En Harald va sentir el penediment com un dolor sobtat. No tenia set de venjança i no el satisfeia veure la consternació del seu pare; però tenia por que si es mostrava penedit, perdria la decisió que li calia per tirar endavant el seu projecte i permetria que l’obliguessin a quedar-se. De manera que va girar la cara i va sortir.

Va fermar la maleta al darrere de la motocicleta i la va treure del taller.

La seva mare va arribar corrent des de l’altra banda del jardí i li va posar un farcell a les mans.

—Menjar —li va dir plorant.

En Harald va guardar el menjar al sidecar junt amb la torba.

La mare el va abraçar quan anava a seure a la motocicleta.

—El teu pare t’estima, Harald. Ho entens, això?

—Sí, mare, em penso que sí.

Ella li va fer un petó.

—Fes-me saber que et va bé. Truca o envia una postal.

—D’acord.

—Promet-m’ho.

—T’ho prometo.

La mare va enretirar-se i en Harald se’n va anar.





4


En Peter Flemming despullava la seva esposa.

Ella s’estava immòbil davant del mirall, com l’estàtua de sang calenta d’una dona pàl·lida i bonica. Li va treure el rellotge de polsera i el collaret, i tot seguit va descordar-li pacientment els gafets del vestit; els dits maldestres d’en Peter ja n’eren experts després de tantes hores de pràctica. Duia una taca al costat, va observar arrugant les celles en senyal de desaprovació, com si hagués tocat alguna cosa enganxosa i després s’hagués eixugat la mà al maluc. Normalment no era bruta. Va treure-li el vestit pel cap amb compte de no despentinar-la.

L’Inge era igual de preciosa ara que quan l’havia vista per primera vegada en roba interior. Però llavors havia somrigut, li havia dit paraules tendres, amb una expressió al rostre que indicava impaciència i un vestigi d’aprensió. En aquell moment, tenia el rostre impassible.

Va penjar el vestit a l’armari i li va treure els sostenidors. Tenia els pits grossos i rodons amb els mugrons d’un color tan clar que gairebé no es distingien. Va respirar fons, intentant no mirar-los. La va fer seure al tamboret del tocador, li va treure les sabates, li va deslligar les mitges, les hi va abaixar i li va treure el portalligacames. La va tornar a fer aixecar per treure-li les calces. El desig va créixer dins seu a mesura que deixava al descobert els rínxols daurats d’entre les seves cames. Va sentir fàstic de si mateix.

Sabia que podia penetrar-la si ho volia. Ella jauria immòbil i ho acceptaria amb passivitat absent, com tot el que li passava. Però no podia fer-ho. Ho havia intentat en una ocasió, al cap de poc d’haver tornat de l’hospital, dient-se a si mateix que potser allò revifaria en ella la guspira de la consciència; però va sentir repugnància pel que feia i ho va deixar estar passats uns segons. Tornava a sentir el desig i havia d’ofegar-lo, encara que sabia que cedir-hi no li aportaria cap alleujament.

Va llançar la roba interior al cistell de la roba bruta amb un gest enrabiat. Ella no es va moure quan en Peter va obrir un calaix i en va treure una camisola de cotó blanca amb unes floretes brodades, un regal que la seva mare havia fet a l’Inge. Era innocent en la seva nuesa i desitjar-la semblava que estigués tan malament com desitjar un nen. Li va posar la camisola pel cap, li va fer passar els braços i li va abaixar per l’esquena. La va contemplar al mirall per damunt de l’espatlla d’ella. Les flors li esqueien, estava bonica. Li va semblar que veia que un somriure fugisser li passava pels llavis, però segurament era cosa de la seva imaginació.

La va dur al lavabo i després la va ficar al llit. Mentre es despullava va mirar el seu cos al mirall. Una cicatriu llarga li creuava l’estómac, record d’una baralla de carrer que havia dissolt un dissabte a la nit quan era un policia novell. Ja no tenia el físic atlètic de quan era jove, però encara estava en forma. Es va preguntar quant de temps passaria fins que una dona tornés a acariciar la seva pell amb mans anheloses.

Es va posar el pijama, però no tenia son. Va decidir tornar a la sala a fer un altre cigarret. Va mirar l’Inge. Jeia immòbil amb els ulls oberts. Sentiria si es movia. Normalment sabia quan li calia alguna cosa. El que faria seria aixecar-se i esperar, com si no pogués esbrinar què havia de fer a continuació, i ell hauria d’endevinar què volia: un got d’aigua, el lavabo, un xal per no passar fred o alguna cosa més complicada. De tant en tant, passejava pel pis, aparentment a l’atzar, però aviat s’aturava, potser al costat de la finestra o mirant amb impotència una porta tancada, o senzillament enmig de la sala.

Va sortir de l’habitació i va creuar el petit passadís que duia al menjador, deixant obertes totes dues portes. Va agafar els cigarrets i després, seguint un impuls, va treure de l’armari una ampolla d’aquavit mig buida i se’n va servir un got. Mentre prenia glops de la beguda i fumava, va pensar en la setmana que havia passat.

Havia començat bé i havia acabat malament. Havia començat enxampant dos espies, l’Ingemar Gammel i en Poul Kirke. Encara millor, no eren com els seus objectius habituals, sindicalistes que intimidaven els esquirols, o comunistes que enviaven cartes en clau a Moscou dient que Jutlàndia estava preparada per a la revolució. No, en Gammel i en Kirke eren espies autèntics, i els esquemes que la Tilde Jespersen havia descobert al despatx d’en Kirke eren informació militar important.

Semblava que l’estrella d’en Peter estava en plena ascensió. Alguns dels seus companys havien començat a mostrar-se freds amb ell en senyal de desaprovació per la seva cooperació entusiasta amb els ocupants alemanys, però això per a ell no tenia cap rellevància. El general Braun l’havia fet cridar per dir-li que creia que ell havia de ser el cap del Departament de Seguretat. No li va dir què passaria amb en Frederik Juel. Però sí que havia deixat clar que la feina seria per a en Peter si aconseguia desentrellar aquell cas.

Era una llàstima que en Poul Kirke hagués mort. Viu, hauria pogut revelar qui eren els seus col·laboradors, d’on rebia les ordres i com feia arribar la informació als britànics. En Gammel encara era viu i havia estat lliurat a la Gestapo per sotmetre’l a un «interrogatori en profunditat», però no els havia revelat res més, segurament perquè no en sabia més.

En Peter havia dut la investigació amb l’energia i la decisió habituals. Havia interrogat el comandant d’en Poul, l’arrogant cap d’esquadró Renthe. Havia interrogat els pares d’en Poul, els seus amics i fins i tot el seu germà Mads, i no els havia pogut treure res. Havia assignat detectius al seguiment de la xicota d’en Poul, la Karen Duchwitz, però fins en aquell moment semblava que era simplement una alumna aplicada a l’escola de ballet. En Peter també tenia sota vigilància el millor amic d’en Poul, l’Arne Olufsen. L’Arne era la possibilitat més plausible, ja que fàcilment hauria pogut dibuixar els esquemes de la base militar de Sande. Però l’Arne havia passat la setmana complint innocentment amb les seves obligacions. Era divendres, i havia agafat un tren per anar a Copenhaguen, però no hi havia res d’estrany.

Després d’un començament espectacular, semblava que el cas era un cul-de-sac.

El triomf menor de la setmana havia estat la humiliació del germà de l’Arne, en Harald. Tanmateix, en Peter estava convençut que en Harald no estava implicat en espionatge. Un home que arriscava la seva vida fent d’espia no es dedicava a pintar eslògans idiotes.

En Peter es preguntava com havia de reconduir la investigació quan de sobte algú va trucar a la porta.

Va mirar el rellotge que hi havia damunt la xemeneia. Eren dos quarts d’onze; no era escandalosament tard però sí una hora poc convenient per a visites inesperades. Òbviament, el visitant no hauria de sorprendre’s de trobar-lo en pijama. Va anar fins al rebedor i va obrir la porta. A fora hi havia la Tilde Jespersen; duia una boina blau cel que li tapava els cabells rossos arrissats.

—Hi ha novetats —va anunciar—. He pensat que n’havíem de parlar.

—I tant. Passa. Hauràs de perdonar la meva indumentària.

Es va quedar mirant l’estampat del pijama amb un somriure.

—Elefants —va dir mentre passava al menjador—. No ho hauria dit mai.

Ell va sentir vergonya i va desitjar haver-se posat una bata al damunt, encara que feia massa calor. La Tilde va seure.

—On és l’Inge?

—Al llit. Vols una mica d’aquavit?

—Gràcies.

Va anar a buscar un got fred i va servir beguda per a tots dos.

Ella va encreuar les cames. Tenia els genolls rodons i el tou de les cames ple, molt diferents de les de l’Inge.

—L’Arne Olufsen ha comprat un bitllet per al transbordador que va demà a Bornholm.

En Peter es va quedar glaçat amb el got a mig camí dels llavis.

—Bornholm —va repetir en veu baixa.

L’illa d’estiueig danesa estava seductorament a prop de la costa sueca. Podria ser que aquella fos l’oportunitat que esperava?

Ella va treure un cigarret i ell l’hi va encendre. Traient el fum va dir:

—Naturalment, pot ser que tingui uns dies lliures i hagi decidit fer unes vacances…

—Sí, és clar. D’altra banda, podria ser que estigués planejant fugir a Suècia.

—Això és el que he pensat.

En Peter es va empassar la beguda d’un glop i es va sentir satisfet.

—Qui el vigila ara?

—En Dresler. Me n’ha informat fa tot just un quart d’hora. He vingut de dret aquí.

En Peter es va forçar a ser escèptic. Era molt fàcil que, en una investigació, un es deixés influenciar per les il·lusions.

—Per què hauria de voler marxar del país, l’Olufsen?

—Podria estar espantat pel que ha passat amb en Poul Kirke.

—No ha actuat com si estigués espantat. Fins avui ha estat fent la seva feina, aparentment sense cap problema.

—Potser és que s’ha adonat de la vigilància.

En Peter va assentir.

—Abans o després, sempre passa.

—Una altra possibilitat és que vagi a Bornholm per espiar. Els britànics l’hi podrien haver ordenat.

En Peter va fer un gest de dubte.

—Què hi ha a Bornholm?

La Tilde va arronsar les espatlles.

—Potser és aquesta la resposta que volen obtenir els britànics. O potser es tracta d’una cita. Recorda que si es pot anar de Bornholm a Suècia, segurament el viatge en l’altre sentit sigui igual de fàcil.

—Bona observació.

Va pensar que la Tilde era molt perspicaç. No perdia de vista cap possibilitat. Va mirar aquell rostre intel·ligent i els ulls blau clar. Li va observar els llavis mentre parlava.

Pel que semblava, ella no era conscient de l’escrutini.

—Segurament la mort d’en Kirke ha trencat la línia habitual de comunicació. Podria ser que aquest fos un pla d’emergència.

—No n’estic convençut…, però només hi ha una manera d’esbrinar-ho.

—Continuar vigilant l’Olufsen?

—Sí. Digues a en Dresler que pugi al transbordador amb ell.

—L’Olufsen té una bicicleta. Dic a en Dresler que n’agafi una?

—Sí. Després reserva un bitllet per a tu i un per a mi al vol que va demà a Bornholm. Hi arribarem primer.

La Tilde va apagar el cigarret i es va aixecar.

—Molt bé.

En Peter no volia que se n’anés. Notava l’aquavit calent a l’estómac, estava relaxat i li agradava tenir una dona atractiva amb qui parlar. Però no se li va acudir cap excusa per retenir-la.

La va acompanyar al rebedor.

—Ens veurem a l’aeroport —li va dir ella.

—Sí. —Va posar la mà al pom de la porta però no va obrir—. Tilde…

Ella se’l va quedar mirant amb una expressió neutra.

—Sí?

—Gràcies per tot. Bona feina.

Ella li va tocar la galta.

—Que dormis bé —li va desitjar, però no es va fer enrere.

Ell se la va quedar mirant. Un vestigi de somriure li il·luminava els llavis, però no sabia distingir si era provocador o burleta. Es va inclinar endavant i de sobte es va trobar que l’estava besant.

Ella va respondre amb una passió ferotge. El va agafar de sorpresa. Va acostar suaument el seu cap més a prop d’ella i va separar-li els llavis amb la llengua. Després d’uns instants de xoc, en Peter va reaccionar. Li va engrapar els pits suaus i els va estrènyer barroerament. Ella va gemegar profundament i va llançar les natges contra el seu cos.

De cua d’ull, en Peter va veure que alguna cosa es movia. Va deixar de besar-la i va girar el cap.

L’Inge s’estava dreta a la porta de l’habitació, com un fantasma amb la seva camisola clara. Al rostre tenia la perpètua expressió impassible de sempre, però els mirava fixament. En Peter va sentir que se li escapava un gemec.

La Tilde es va esmunyir dels seus braços. Ell es va girar per dir-li alguna cosa, però no va poder dir res. Va obrir la porta del pis i va sortir. En un tancar i obrir d’ulls havia marxat.

La porta es va tancar de cop.

El vol diari que enllaçava Copenhaguen i Bornholm el cobria la companyia aèria danesa, la DDL. Sortia a les nou del matí i trigava una hora. L’avió aterrava sobre una pista a un quilòmetre i mig aproximadament de la ciutat més important de Bornholm, Ronne. El cap de policia local va anar a rebre en Peter i la Tilde i els va deixar prestat un cotxe com si diposités a les seves mans les joies reials.

Van anar fins a la ciutat. Era un lloc endormiscat amb més cavalls que cotxes. Les cases d’entramat de fusta estaven pintades amb colors cridaners: mostassa fosc, rosa totxo, verd bosc i vermell rovellat. Dos soldats alemanys que feien guàrdia a la plaça principal fumaven i xerraven amb els vianants. Des de

la plaça sortia un carrer de llambordes que baixava fins al port. Al dic hi havia amarrat un torpediner Kriegsmarine i un grup de nens s’arremolinaven al moll. En Peter va localitzar l’amarrador del transbordador a l’altra banda de la duana de totxo; era l’edifici més gran de la ciutat.

En Peter i la Tilde van anar voltant amb el cotxe per la ciutat per familiaritzar-se amb els carrers, i a la tarda van tornar al port per rebre el transbordador. Cap dels dos no va esmentar el petó de la nit anterior, però en Peter era intensament conscient de la presència física d’ella: l’evasiu perfum floral, els seus ulls blaus a l’aguait, els llavis que l’havien besat amb aquella passió urgent. Al mateix temps, no podia oblidar l’Inge dreta a la porta de l’habitació, el seu rostre blanc impassible com un retret més turmentador que cap acusació explícita.

Mentre el vaixell entrava a port, la Tilde va dir:

—Espero que tinguem raó i que l’Arne sigui un espia.

—No has perdut l’entusiasme per aquesta feina?

—Què t’ho fa dir, això? —va respondre amb sequedat.

—La discussió que vam tenir sobre els jueus.

—Oh, això —va dir, traient-hi importància—. Tenies raó, no? Ho vas demostrar. Vam escorcollar la sinagoga i vam arribar fins a en Gammel.

—És que em preguntava si la mort d’en Kirke no havia estat massa espantosa…

—El meu marit va morir —va replicar ella bruscament—. No em fa res veure com mor un delinqüent.

Era molt més dura del que ell s’havia pensat. En Peter va ocultar un somriure complagut.

—O sigui que continuaràs a la policia.

—No veig que em quedi cap altra opció. A més, podria ser la primera dona que fos ascendida a sergent.

En Peter dubtava que allò arribés a passar mai. Implicaria que els homes haurien de rebre ordres d’una dona, i allò era una cosa que semblava anar més enllà dels límits del que era possible. Però no ho va dir.

—En Braun pràcticament m’ha promès que m’ascendiria si puc acorralar aquesta xarxa d’espies.

—Ascendir-te a què?

—A cap del departament. La feina d’en Juel.

Un home que fos cap del Departament de Seguretat als trenta anys podria arribar perfectament a ser cap de tota la Policia de Copenhaguen, va pensar. Se li va accelerar el cor en imaginar les mesures enèrgiques que imposaria amb el suport dels nazis.

La Tilde va dibuixar un somriure sincer. Posant una mà sobre el seu braç, va dir:

—Així doncs, val més que ens assegurem que els enxampem a tots.

El vaixell va amarrar i van començar a desembarcar els passatgers. Mentre els observaven, la Tilde va comentar:

—Coneixes l’Arne des que eres un nen… És del tipus de persona que es dedicaria a l’espionatge?

—Diria que no —va respondre en Peter, pensarós—. És massa despreocupat.

—Oh —va fer la Tilde; semblava trista.

—De fet, l’hauria descartat com a sospitós, si no hagués estat perquè la seva promesa és britànica.

—Això el fa directament susceptible de participar-hi —va concloure somrient.

—No sé si encara estan promesos. Ella va tornar a Anglaterra ràpidament quan van arribar els alemanys. Però n’hi ha prou amb la possibilitat.

Van desembarcar un centenar de passatgers, alguns a peu, uns quants amb cotxe i bastants amb bicicleta. L’illa només feia uns trenta-dos quilòmetres de punta a punta i anar amb bicicleta era la manera més fàcil de desplaçar-s’hi.

—Allà —va assenyalar la Tilde.

En Peter va veure desembarcar l’Arne Olufsen amb l’uniforme de l’exèrcit empenyent la bicicleta.

—On és en Dresler?

—Quatre persones enrere.

—Ja el veig.

En Peter es va posar unes ulleres fosques i un barret que li arribava als ulls. Després va engegar el motor. L’Arne va pujar pel carrer de llambordes en direcció al centre de la ciutat i en Dresler el va imitar. En Peter i la Tilde els seguien lentament amb el cotxe.

L’Arne va sortir de la ciutat cap al nord. En Peter va començar a sospitar. Hi havia molt pocs cotxes a la carretera i havia d’avançar a poc a poc per mantenir la distància amb les bicicletes. Ben aviat es va veure obligat a quedar-se enrere i desaparèixer de la vista per por de ser descobert. Passats uns minuts, va accelerar fins que va veure en Dresler; aleshores va tornar a reduir velocitat. Els van avançar dos soldats alemanys amb una motocicleta proveïda de sidecar, i en Peter va desitjar haver demanat una motocicleta en comptes d’un cotxe.

Uns quants quilòmetres als afores de la ciutat, eren les úniques persones que quedaven a la carretera.

—Això és impossible —va comentar ansiosament la Tilde en veu alta—. Ens ha de veure per nassos.

En Peter va assentir. Tenia raó, però va tenir una idea.

—I quan ho faci, la seva reacció serà força reveladora.

Ella li va clavar una mirada interrogadora, però ell no es va explicar.

Va augmentar la velocitat. Seguint un revolt va veure com en Dresler s’ajupia entre els arbres del costat de la carretera i, uns metres més enllà, l’Arne assegut sobre un mur fumant un cigarret. A en Peter no li quedava cap altra opció que continuar endavant. Va seguir encara uns quilòmetres més i després va fer marxa enrere en un camí particular.

—Comprovava si el seguíem, o només descansava? —va preguntar la Tilde.

En Peter va arronsar les espatlles.

Uns minuts més tard va passar l’Arne per davant d’ells, seguit per en Dresler. En Peter va tornar a sortir a la carretera.

La llum del dia començava a esvair-se. Cinc quilòmetres més enllà van arribar a una cruïlla de carreteres. En Dresler estava aturat allà amb un gest de desconcert al rostre.

No hi havia ni rastre de l’Arne.

En Dresler es va acostar a la finestreta del cotxe amb aspecte d’estar molt alterat.

—Ho sento, cap. S’ha posat a córrer de sobte i m’ha deixat enrere. L’he perdut de vista i no sé per on ha tirat en aquesta cruïlla.

—Ostres. Ho devia tenir planejat. És evident que coneix la carretera —va observar la Tilde.

—Ho sento —va dir en Dresler, tornant-se a disculpar.

—Ja et pots acomiadar de l’ascens… i jo també —va dir tranquil·lament la Tilde.

—No siguis tan pessimista —va replicar en Peter—. Això són bones notícies.

La Tilde estava perplexa.

—Què vols dir?

—Si un home innocent creu que el segueixen, què fa? S’atura, fa mitja volta i et diu: «Qui dimonis et penses que ets, seguint-me pertot arreu?». Només una persona culpable es desfà a propòsit d’un equip de seguiment. No ho entens? Això vol dir que teníem raó: l’Arne Olufsen és un espia.

—Però l’hem perdut.

—Oh, no t’hi amoïnis, ja el tornarem a trobar.

Van passar la nit en un hotel al costat del mar on al final de cada passadís hi havia un lavabo. A mitjanit, en Peter es va posar una bata sobre el pijama i va trucar a la porta de l’habitació de la Tilde.

—Passa —va dir ella.

Hi va entrar. Estava asseguda al llit individual amb una camisa de dormir de seda blava; llegia una novel·la americana amb el títol Allò que el vent s’endugué.

—No has preguntat qui era —li va dir.

—Ja ho sabia.

La seva ment de detectiu va percebre que s’havia pintat els llavis, duia els cabells acuradament pentinats i el perfum floral s’ensumava en l’aire, com si s’hagués arreglat per a una cita. La va besar als llavis i ella li va acariciar el clatell. Passats uns segons, ell va mirar cap a la porta per assegurar-se que l’havia tancat.

—No hi és —va dir la Tilde.

—Qui?

—L’Inge.

Ell la va tornar a besar, però al cap d’un moment es va adonar que no s’excitava. Va enretirar-se i va seure a la vora del llit.

—Em passa el mateix —va confessar la Tilde.

—Què?

—No deixo de pensar en l’Oskar.

—Ell és mort.

—L’Inge és com si ho fos.

Ell va fer una ganyota de dolor.

—Em sap greu. Però és veritat. Jo penso en el meu marit i tu penses en la teva dona, però cap dels dos no compta.

—Ahir a la nit al meu pis no va anar així.

—No vam tenir temps de pensar.

Allò era ridícul. Durant la seva joventut havia estat un seductor confiat, capaç de convèncer moltes dones que se li entreguessin i havia deixat la majoria d’elles ben satisfetes. És que havia perdut la pràctica?

Es va treure la bata i es va ficar al llit al costat d’ella. Era càlida i acollidora, i el seu cos ple de corbes sota la camisa de dormir era suau al tacte. Ella va tancar el llum. La va besar, però no va poder revifar la passió de la nit anterior.

Van jeure l’un al costat de l’altre en la foscor.

—No hi fa res —va dir ella—. Has de deixar enrere el passat. És difícil per a tu.

La va tornar a besar, breument, es va aixecar i se’n va tornar a la seva habitació.





5


La vida d’en Harald estava destrossada. Se li havien esguerrat tots els seus projectes i no tenia cap futur. Tanmateix, en comptes de turmentar-se pel seu destí, intentava reprendre la seva coneixença amb la Karen Duchwitz. Recordava la seva pell blanca, aquells cabells rojos tan cridaners i la manera com caminava a través de la sala com si ballés, i res no semblava més important que tornar-la a veure.

Dinamarca era un país petit i bonic, però a trenta quilòmetres per hora semblava un desert interminable. La motocicleta impulsada per combustió de torba d’en Harald va trigar un dia i mig a anar des de casa seva fins a Sande, creuant tota l’amplada del país fins a Kirstenslot.

L’avanç de la motocicleta pel paisatge monòton i ondulat encara es va veure més alentit per les avaries. Va tenir una punxa­da quan encara no s’havia allunyat quaranta quilòmetres de casa. Després, sobre el pont llarguíssim que unia la península de Jutlàndia amb l’illa central de Fiònia, se li va trencar la cadena. La motocicleta Nymbus original tenia un arbre motor, però era difícil de connectar a un motor de vapor, o sigui que en Harald havia tret la cadena i les rodes dentades d’un tallagespa abandonat. Li va tocar empènyer la motocicleta durant uns quants quilòmetres fins a un taller i demanar que li reparessin la cadena. Quan va aconseguir creuar Fiònia, ja havia sortit el darrer transbordador que anava a l’illa de Selàndia. Va aparcar la motocicleta i va menjar les provisions que li havia donat la mare —tres llesques gruixudes de pernil i un tall de pastís— i va passar la nit congelant-se mentre esperava al costat del moll. Quan, l’endemà al matí, estava a punt d’engegar el calefactor, va descobrir que s’havia foradat la vàlvula de seguretat, però va aconseguir arreglar-la amb una mica de xiclet i esparadrap.

Va arribar a Kirstenslot a darrera hora del vespre de dissabte. Encara que estava impacient per veure la Karen, no va anar directament al castell. Va passar per davant del monestir en ruïnes i l’entrada als jardins del castell, va travessar el poble amb l’església, la taverna i l’estació de ferrocarril, i va localitzar la granja que havia visitat amb en Tik. Estava segur que hi podria trobar feina. Era l’estació de l’any adient i ell era jove i fort.

Hi havia una granja enorme envoltada per un pati net i endreçat. Dues nenes petites van observar com aparcava la motocicleta; es va imaginar que eren netes de l’avi Nielsen, l’home dels cabells blancs que havia vist allunyant-se de l’església amb el carro.

Va trobar el granger al darrere de la casa vestit amb uns pantalons de pana enfangats i una camisa sense coll, repenjat sobre una tanca mentre fumava amb pipa.

—Bona tarda, senyor Nielsen —el va saludar.

—Hola, jove —va respondre en Nielsen amb cautela—. Què puc fer per tu?

—Em dic Harald Olufsen. Necessito treballar i en Josef Duchwitz em va dir que contractàveu temporers ara a l’estiu.

—No pas enguany, fill.

En Harald es va desanimar. Ni tan sols li havia passat pel cap la possibilitat que el rebutgessin.

—Soc molt treballador…

—No ho dubto i sembles prou fort, però no contracto personal.

—Per què no?

En Nielsen va alçar una cella.

—Et podria dir que no és assumpte teu, noiet, però jo també vaig ser un jove descarat en altre temps, o sigui que et diré que els temps són durs, els alemanys compren la major part del que produeixo al preu que ells decideixen i no tinc diners per pagar treballadors temporals.

—Treballaré a canvi de menjar —va proposar desesperat en Harald; no podia tornar a Sande.

En Nielsen se’l va quedar mirant fixament.

—Deus estar ficat en alguna mena d’embolic. Però no puc contractar-te en aquestes condicions. Tindria problemes amb el sindicat.

Semblava que no hi havia cap esperança. En Harald pensava en una alternativa. Podria buscar feina a Copenhaguen, però on viuria? Ni tan sols podia anar amb el seu germà, ja que vivia en una base militar i allà no es permetia tenir convidats nocturns.

En Nielsen va percebre l’angoixa d’en Harald i li va dir:

—Ho sento, fill. —Amb la pipa va donar uns copets a la barana de la tanca—. Au, vinga, t’acompanyaré fins a la sortida de la finca.

Segurament el granger creia que estava prou desesperat per robar, va pensar en Harald. Van fer la volta a la casa fins a arribar al pati del davant.

—Què dimonis és això? —va exclamar en Nielsen en veure la motocicleta amb el calefactor que deixava escapar vapor lentament.

—Només és una motocicleta normal, però l’he modificat perquè pugui funcionar amb torba.

—D’on vens?

—De Morlunde.

—Déu del cel! Sembla que estigui a punt d’esclatar en qualsevol moment.

En Harald es va ofendre.

—És completament segura —va replicar amb indignació—. Hi entenc, en motors. De fet, vaig arreglar un dels seus tractors, ara fa unes quantes setmanes.

Durant uns segons en Harald es va preguntar si en Nielsen el contractaria com a mostra d’agraïment, però tot seguit es va increpar a ell mateix per haver estat tan innocent. La gratitud no pagava sous.

—Tenia una fuita en el conducte del combustible.

En Nielsen va arrugar el front.

—Què vols dir?

En Harald va llançar una altra palada de torba als fogons.

—Vaig venir a passar el cap de setmana a Kirstenslot. En Josef i jo ens vam trobar amb un dels seus homes, en Frederik, que intentava engegar un tractor.

—Ja me’n recordo. O sigui que tu ets aquell noi?

—Sí —va dir enfilant-se a la motocicleta.

—Espera un segon. Potser sí que et puc contractar.

En Harald se’l va quedar mirant, amb prou feines gosava tenir esperances.

—No em puc permetre pagar temporers, però un mecànic és una altra cosa. Coneixes tota mena de maquinària?

En Harald va decidir que no era un bon moment per fer-se el modest.

—Normalment puc arreglar qualsevol cosa que tingui a veure amb un motor.

—Tinc mitja dotzena de màquines inútils perquè em falten peces de recanvi. Creus que les podries fer funcionar?

—Sí.

En Nielsen es va quedar mirant la motocicleta.

—Si ets capaç de fer això, potser pots reparar la meva sembradora.

—No veig per què no n’hauria de ser capaç.

—Molt bé —va dir el granger amb decisió—. Et donaré una oportunitat.

—Gràcies, senyor Nielsen!

—Demà és diumenge, o sigui que no cal que vinguis fins dilluns a les sis del matí. Els grangers comencem a treballar d’hora.

—Aquí estaré.

—No facis tard.

En Harald va obrir el regulador per deixar passar el vapor dins el cilindre i se’n va anar amb la motocicleta abans que en Nielsen pogués canviar d’idea.

Tan bon punt va estar fora de la vista de l’home, va deixar anar un crit de triomf. Tenia feina —una de molt més interessant que no pas atendre clientes en una merceria— i ho havia aconseguit per si mateix. Se sentia molt segur. Estava sol, però era jove, fort i intel·ligent. No li passaria res.

La llum del dia començava a esvair-se a mesura que tornava al poble. Amb prou feines va veure un home amb l’uniforme de policia que s’estava dret enmig del camí i li feia senyals perquè s’aturés. Va frenar en sec en el darrer moment i el calefactor va deixar escapar un núvol de vapor per la vàlvula de seguretat.

Va reconèixer el policia; era en Per Hansen, el nazi del poble.

—Es pot saber què dimonis és això? —va preguntar en Hansen, assenyalant la motocicleta.

—És una Nymbus, transformada perquè funcioni amb vapor —li va explicar en Harald.

—Sembla perillosa.

En Harald tenia poca paciència amb aquesta mena de manefles inoportuns, però es va esforçar a respondre amb educació.

—Li asseguro, agent, que és completament segura. Fa alguna investigació oficial o només satisfà la seva curiositat?

—Passaré per alt la teva insolència, noi. T’he vist abans, oi?

En Harald es va dir a si mateix que li convenia estar del costat de la justícia. Aquella setmana ja havia passat una nit a la presó.

—Em dic Harald Olufsen.

—Ets amic dels jueus del castell.

En Harald va perdre la calma.

—No és assumpte seu qui són els meus amics.

—Eps! Vols dir que no? —En Hansen semblava satisfet, com si hagués obtingut el resultat que s’esperava—. Ja sé de quin peu calces, jovenet —va dir maliciosament—. Caldrà que et tingui ben vigilat. Au, vinga, ves.

En Harald se’n va anar. Va maleir la seva poca paciència. Acabava de crear-se un enemic a la policia local, només per un comentari sense solta sobre els jueus. Quan aprendria a mantenir-se allunyat dels problemes?

Quan es trobava a uns quatre-cents metres de les portes de Kirstenslot, va sortir de la carretera i va prendre el camí de carro que travessava el bosc fins a la part posterior del monestir. No el podien veure des de la casa i estava convençut que no hi hauria ningú treballant al jardí un dissabte al vespre.

Va aturar la motocicleta a la banda oest de l’església abandonada, després va avançar pels claustres i va entrar a l’església per una porta lateral. Al principi només podia distingir siluetes fantasmagòriques a la llum pàl·lida del capvespre que arribava des de les finestres elevades. A mesura que els ulls se li van anar acostumant a la foscor, va distingir el Rolls-Royce sota la lona enquitranada, les caixes de joguines velles i el biplà Hornet Moth amb les ales plegades. Tenia la sensació que ningú no havia trepitjat el recinte des de la darrera vegada que hi havia estat ell.

Va obrir la gran porta principal, va entrar la motocicleta i va tancar la porta.

Es va permetre uns segons de satisfacció així que va apagar el motor de vapor. Havia travessat el país amb la seva motocicleta improvisada, havia trobat una feina per si mateix i tenia un lloc per dormir. Tret que tingués mala sort, el seu pare no podria esbrinar on s’estava; però si hi hagués cap novetat familiar important, el seu germà sabia com posar-se en contacte amb ell. El millor de tot és que hi havia moltes possibilitats de veure la Karen Duchwitz. Recordava que li agradava fumar un cigarret després de sopar a la terrassa. Va decidir anar-hi i intentar trobar-la. Era arriscat —podia descobrir-lo el senyor Duchwitz—, però se sentia afortunat.

En un racó de l’església, al costat del banc de treball i les perxes de les eines, hi havia una pica amb una aixeta d’aigua freda. Feia dos dies que en Harald no s’havia rentat. Es va treure la camisa i es va rentar tan bé com va poder sense sabó. Va esbandir la camisa, la va penjar d’un clau perquè s’assequés i es va posar la muda que duia a la maleta.

Hi havia un camí recte d’uns vuit-cents metres de longitud que duia des de les portes principals fins al castell, però era massa arriscat, i en Harald va prendre una drecera per acostar-se al lloc a través dels boscos. Va passar pel costat de la quadra, va creuar el jardí de la cuina i va estudiar la part del darrere de la casa refugiat en un cedre. Va poder identificar el saló gràcies als porticons que estaven oberts a la terrassa. Al costat hi havia el menjador, va recordar. Les cortines que ocultaven l’interior no estaven corregudes perquè els llums elèctrics encara no s’havien encès, però podia veure la llum tremolosa d’una espelma.

Va imaginar que la família devia estar sopant. En Tik devia ser a l’escola —els alumnes de Jansborg tenien permès d’anar a casa un cop cada quinze dies i aquell cap de setmana tocava quedar-se al centre—, per la qual cosa el grup de sopar consistiria en la Karen i els seus pares, tret que tinguessin convidats. Va decidir arriscar-se per donar un cop d’ull de més a prop.

Va travessar l’extensió de gespa i es va acostar silenciosament a la casa. Va sentir un locutor de la BBC que informava que les forces franceses de Vichy havien abandonat Damasc en mans d’un exèrcit de britànics, de la Commonwealth i les tropes de De Gaulle. Era una novetat agradable sentir que hi havia hagut una victòria britànica, però veia difícil que una bona notícia a Síria pogués ajudar la seva cosina Monika d’Hamburg. Espiant a dins a través de la finestra del menjador va descobrir que ja havien acabat de sopar i que una serventa desparava la taula.

Un segon més tard, una veu darrere d’ell va dir:

—Què et penses que fas?

Va fer mitja volta.

La Karen creuava la terrassa en direcció a ell. La seva pell blanca resplendia sota la llum de la lluna. Duia un vestit llarg de seda d’una tonalitat aquosa de blau verdós. Els seus aires de ballarina feien que semblés que lliscava sobre el terra. Era com un fantasma.

—Calla! —li va dir.

No el va reconèixer a la llum esmorteïda.

—Que calli? —va replicar amb indignació. No hi havia res de fantasmagòric en el seu to provocador—. Descobreixo un intrús espiant per una finestra a casa meva i em diu que calli?

A dins es va sentir un lladruc.

En Harald no sabia dir si la Karen estava ofesa de debò o només es divertia.

—No vull que el teu pare sàpiga que soc aquí! —va dir en una veu baixa imperiosa.

—T’hauria de preocupar la policia, no el meu pare.

El vell setter vermell, el Thor, va aparèixer d’un salt a fora, preparat per atacar un lladre, però en reconèixer en Harald li va llepar la mà.

—Soc en Harald Olufsen, vaig ser aquí fa dues setmanes.

—Oh, el noi del boogie-woogie! Què fas ajupit a la terrassa? Has tornat per robar a la casa?

En Harald es va espantar en veure que el senyor Duchwitz s’acostava al porticó i mirava a fora:

—Karen? —va dir—. Hi ha algú a fora?

En Harald va contenir la respiració. Si la Karen el traïa, podia engegar-ho tot a rodar.

Al cap d’uns instants, va respondre:

—No passa res, pare… Només és un amic.

El senyor Duchwitz va mirar en direcció a en Harald en la foscor, però no va semblar que el reconegués. Passats uns segons, va rondinar alguna cosa i va tornar a dins.

—Gràcies —va respirar en Harald.

La Karen va seure sobre un mur baix i va encendre un cigarret.

—De res. Però m’hauràs d’explicar de què va tot això.

El vestit li feia joc amb els ulls verds, els quals brillaven en el seu rostre com si estiguessin encesos.

Ell també va seure al mur de cara a la Karen.

—M’he barallat amb el meu pare i me n’he anat de casa.

—Per què has vingut aquí?

La mateixa Karen n’era la raó, però va decidir que no calia dir-ho.

—El granger Nielsen m’ha donat feina: repararé els tractors i les màquines.

—Ets decidit. On vius?

—Mmm… Al vell monestir.

—Agosarat, també.

—Ja ho sé.

—He de suposar que has dut mantes i coses.

—De fet, no.

—La nit pot ser molt freda.

—Sobreviuré.

—Mmm. —Va continuar fumant en silenci durant una estona, observant com la foscor queia sobre el jardí talment una boira. En Harald l’estudiava, hipnotitzat per la llum del capvespre sobre les ombres del seu rostre, la boca ampla, el nas lleugerament corbat i el manyoc de cabells arrissats que, d’alguna manera, es combinaven per embruixar-lo. Va observar els seus llavis molsuts mentre exhalaven el fum. Finalment, va llançar el cigarret dins una mola de flors, es va alçar i va dir:

—Bé, doncs bona sort.

Després va tornar a la casa tancant el porticó darrere seu.

Havia estat brusca, va pensar en Harald. Es va sentir desinflat. Es va quedar assegut al mur durant un minut. Hauria estat molt feliç si hagués pogut parlar amb ella tota la nit, però al cap de cinc minuts l’havia avorrit la seva companyia. Es va recordar que durant el cap de setmana que havia estat allà, l’havia fet sentir acceptat i rebutjat al mateix temps. Potser era un joc que li agradava jugar. O potser era un reflex dels seus propis sentiments vacil·lants. Li agradava pensar que podia tenir sentiments envers ell, encara que fossin inestables.

Va tornar al monestir. L’aire de la nit ja es refredava. La Karen tenia raó: faria molt de fred. El terra enrajolat de l’església semblava fred. Es va lamentar per no haver dut una manta de casa.

Va mirar al seu voltant buscant un llit. La llum dels estels que entrava per les finestres il·luminava tènuement l’interior de l’església. A la banda est, una paret corbada havia contingut l’altar en altres temps. En un costat hi havia una lleixa encastada a la paret, damunt de la qual s’alçava un baldaquí enrajolat; en Harald es va imaginar que devia haver contingut algun objecte de veneració, potser una relíquia sagrada, un calze enjoiat o un quadre de la Verge. Tanmateix, a hores d’ara s’assemblava més a un llit que no pas cap altra cosa que hi havia per allà, i s’hi va ajeure.

Per una finestra sense vidre podia veure les copes dels arbres i el cel blau del ple de la nit esquitxat d’estels. Pensava en la Karen. Va imaginar que ella li acariciava els cabells amb un gest afectuós, que els seus llavis fregaven els d’ell, que l’envoltava amb els braços i l’estrenyia. Aquelles imatges eren diferents de les escenes que s’havia imaginat amb la Birgit Claussen, la noia de Morlunde que havia conegut per Pasqua. Quan la Birgit protagonitzava les seves fantasies sempre apareixia traient-se els sostenidors o rodolant sobre un llit, o li estripava la camisa encegada per l’afany de posseir-lo. La Karen tenia un paper més subtil, més amorós que luxuriós, encara que sempre hi havia la promesa del sexe en el fons de la seva mirada.

Tenia fred. Es va alçar. Potser podria dormir a l’avió. Furgant en la foscor va aconseguir trobar la maneta de la porta. Però, en obrir-la, va sentir soroll de corredisses i va recordar que els ratolins havien niat a la tapisseria. No li feien por les criatures fugisseres, però se sentia incapaç de dormir amb elles.

Va pensar en el Rolls-Royce. Podria dormir arraulit al seient del darrere. Devia ser més gran que el Hornet Moth. Potser trigaria una mica a treure’n la funda de lona en la foscor, però si més no valia la pena. No sabia si les portes estarien tancades amb clau.

Furgava la funda, intentant trobar alguna mena de fermall que pogués desfer, quan va sentir un soroll esmorteït de passes. Es va quedar glaçat. Al cap d’un segon, el raig d’una llanterna elèctrica va passar per davant de la finestra. És que potser els Duchwitz tenien un guarda de seguretat durant la nit?

Va mirar per la porta que duia als claustres. La llanterna s’acostava. Es va quedar dret amb l’esquena arrambada a la paret, intentant no respirar. Aleshores va sentir una veu:

—Harald?

El cor li va fer un salt d’alegria.

—Karen?

—On ets?

—A l’església.

El raig de llum el va enfocar i ella el va apuntar cap al sostre per aconseguir una il·luminació general. Es va adonar que duia un farcell.

—T’he dut unes mantes.

Ell va somriure. Agraïa molt l’escalfor, però encara li agradava molt més saber que la Karen s’amoïnava per ell.

—Estava pensant dormir dins el cotxe.

—Ets massa alt.

En desplegar les mantes va descobrir que hi havia alguna cosa a dins.

—He pensat que devies tenir gana —li va explicar.

A la llum de la llanterna va veure mitja barra de pa, un cistellet amb maduixes i un tros de salsitxa. També hi havia un termos. En va descargolar la tapa i va sentir l’olor del cafè acabat de fer.

Es va adonar que estava afamat. Va saltar damunt del menjar intentant no semblar una hiena morta de gana. Va sentir un miol i va aparèixer un gat en el cercle de llum. Era el mascle blanc i negre escanyolit que havia vist la primera vegada que havia estat a l’església. Va llançar un tros de salsitxa a terra. El gat va ensumar-la, la va fer girar amb una pota i després va començar a menjar delicadament.

—Com es diu? —li va preguntar a la Karen.

—No crec que tingui cap nom. És un gat de carrer.

A la part del darrere del cap tenia un floc de pèl semblant a una piràmide.

—Em penso que li posaré Pinetop —va dir en Harald—. Com el meu pianista preferit.

—És un nom molt bonic.

Va acabar-s’ho tot.

—Ostres, ha estat perfecte. Gràcies.

—N’hauria d’haver dut més. Quant feia que no menjaves?

—Des d’ahir.

—Com has arribat fins aquí?

—Amb la motocicleta —va respondre assenyalant a l’altra banda de l’església, on l’havia aparcada—. Però és lenta, perquè funciona amb torba, o sigui que he trigat dos dies per arribar fins aquí des de Sande.

—Tens un caràcter decidit, Harald Olufsen.

—Tu creus? —No estava segur de si allò era un compliment.

—Sí. De fet, mai no havia conegut ningú com tu.

Ben mirat, allò era bo, va pensar.

—Vaja, si t’he de ser sincer, penso el mateix de tu.

—Au, vinga. El món és ple de nenes riques malcriades que volen ser ballarines, però quanta gent ha travessat Dinamarca dalt d’una motocicleta que consumeix torba?

Va riure complagut. Van quedar en silenci uns quants segons.

—Em va saber molt greu això d’en Poul —va dir, finalment, en Harald—. Deu haver estat terrible per a tu.

—Em vaig enfonsar del tot. Em vaig passar tot el dia plorant.

—Estàveu molt units?

—Només havíem sortit tres vegades i no n’estava enamorada, però, tot i això, va ser horrorós. —Se li van negar els ulls de llàgrimes i va empassar-se les ganes de plorar.

En Harald estava vergonyosament content de saber que no havia estat enamorada d’en Poul.

—És molt trist —va dir, sentint-se hipòcrita.

—Quan la meva àvia va morir ho vaig passar molt malament, però d’alguna manera això ha estat pitjor. L’àvia era gran i estava malalta, però en Poul estava tan ple d’energia i era tan divertit, tan ben plantat i sa…

—Saps com va passar? —va preguntar en Harald, temptejant el terreny.

—L’exèrcit s’ha mostrat estúpidament reservat sobre l’assumpte —va contestar la noia, i una ombra d’irritació va aparèixer a la seva veu—. Només diuen que va estavellar-se amb l’avió i que els detalls no es poden divulgar.

—Potser intenten ocultar alguna cosa.

—Com ara què? —va replicar tallant.

En Harald es va adonar que no podia dir-li què pensava sense posar-la al corrent de la seva relació amb la Resistència.

—La seva pròpia incompetència? —va improvisar—. Potser l’avió tenia alguna avaria.

—No podrien fer servir l’excusa del secret militar per amagar una cosa semblant.

—I tant que sí. Qui ho descobriria?

—No em puc creure que els nostres militars puguin ser tan deshonrosos —va replicar amb rigidesa.

En Harald es va adonar que l’havia ofès com la primera vegada que la va veure, i de la mateixa manera: mostrant menyspreu per la seva credulitat.

—Espero que tinguis raó —va afegir ràpidament. No era veritat: estava convençut que ella s’equivocava. Però no volia barallar-s’hi.

La Karen es va aixecar.

—He de tornar abans no tanquin —va dir en un to de veu fred.

—Gràcies pel menjar i les mantes… Ets un àngel.

—No és el meu paper habitual —va respondre amb menys fredor.

—Potser et podré veure demà?

—Potser. Bona nit.

—Bona nit.

Tot seguit, se’n va anar.





6


L’Hermia va dormir malament. En el seu somni parlava amb un policia danès. La conversa era amistosa, encara que estava molt nerviosa per por de delatar-se; però, al cap d’una estona, es va adonar que parlaven en anglès. L’home va continuar parlant com si no hagués passat res, mentre ella tremolava i esperava que la detingués en qualsevol moment.

Es va despertar i va veure que es trobava al llit estret d’una casa d’hostes a l’illa de Bornholm. Es va sentir alleujada en comprovar que la conversa amb el policia havia estat un somni; però no hi havia res d’irreal en el perill amb què s’enfrontava ara que s’havia despertat. Es trobava en territori ocupat amb documentació falsa, fent veure que era una secretària que estava de vacances, i si la descobrien, la penjarien per espia.

A Estocolm, en Digby i ella havien tornat a despistar els seus seguidors alemanys amb substituts i un cop se’ls van treure de sobre van agafar un tren que els va dur a la costa sud. Al minúscul poble de pescadors de Kalvsby van trobar un barquer disposat a dur-la a Bornholm, creuant els trenta-set quilòmetres de mar que els separaven de l’illa. Es va acomiadar d’en Digby —que segurament no hauria passat per danès— i va pujar a la barca. Ell faria una visita d’un dia a Londres per informar Churchill, però tornaria immediatament amb avió i l’estaria esperant a l’escullera de Kalvsby quan tornés. Si tornava.

La matinada del dia abans, el pescador l’havia deixat a terra amb la bicicleta en una platja solitària. L’home li havia promès que tornaria al mateix lloc quatre dies més tard a la mateixa hora. Per assegurar-se que tornaria, l’Hermia li va prometre el doble del que li havia pagat pel viatge d’anada.

Va anar amb bicicleta fins a Hammershus, el castell en ruïnes on havia quedat amb l’Arne, i l’havia estat esperant allà tot el dia. Però ell no hi havia anat.

Es va dir a si mateixa que no s’havia de sorprendre. L’Arne havia treballat el dia abans i suposava que no havia pogut sortir prou d’hora per agafar el transbordador del vespre. Segurament havia pujat al vaixell de dissabte al matí i havia arribat a Bornholm massa tard per arribar a Hammershus abans de fer-se fosc. En aquelles circumstàncies, buscaria algun lloc per passar la nit i aniria al lloc convingut a primera hora de l’endemà.

Això és el que pensava en els moments optimistes. Però en el seu subconscient tenia el temor constant que l’haguessin detingut. Era completament inútil que es preguntés per què l’haurien d’haver arrestat o dir-se que encara no havia comès cap delicte, ja que allò només la duia a imaginar-se escenaris extravagants en els quals ell havia confiat en un amic traïdor, ho havia escrit tot en un diari o s’havia confessat amb un capellà.

Més tard, va desistir d’esperar més l’Arne i va anar amb bicicleta fins al poble més proper. A l’estiu molts illencs oferien habitació i esmorzar als turistes, i no li va costar gaire trobar un lloc per dormir. Va caure al llit nerviosa i afamada, i va tenir malsons.

Mentre es vestia recordava l’estiu que l’Arne i ella havien passat en aquella illa, enregistrant-se a l’hotel com a senyor i senyora Olufsen. Aquells van ser els dies que es va sentir més unida amb ell. A l’Arne li encantava jugar i feia apostes amb ella a canvi de favors sexuals: «Si el vaixell vermell entra a port primer, demà aniràs tot el dia sense calces, i si guanya el vaixell blau, aquesta nit et toca a sobre». «Tindràs el que vulguis, amor meu —va pensar en aquell moment—, si vens avui».

Va decidir que aquell matí esmorzaria abans de tornar amb bicicleta a Hammershus. Potser li tocaria esperar tot el dia i no volia desmaiar-se de fam. Es va vestir amb la roba barata que havia comprat a Estocolm —la roba anglesa podria delatar-la— i va anar al pis de sota.

Quan va entrar al menjador familiar es va posar nerviosa. Feia més d’un any que no parlava danès habitualment. Des que havia arribat a terra el dia anterior, tan sols havia hagut d’intercanviar unes quantes paraules. Ara hauria d’enraonar una mica.

Hi havia un altre hoste a la sala, un home de mitjana edat amb un somriure amable, que li va dir:

—Bon dia. Soc l’Sven Fromer.

L’Hermia es va obligar a relaxar-se.

—Agnes Ricks —va respondre, donant el nom que apareixia a la documentació falsa—. Fa bon dia.

No havia de témer res, es va dir a si mateixa. Parlava danès amb l’accent de la burgesia metropolitana, i els danesos no sabien mai que era anglesa fins que no els ho deia. Es va servir un grapat de flocs de civada, s’hi va abocar llet freda i va començar a esmorzar. Estava tan tensa que li costava empassar-s’ho.

L’Sven va somriure.

—A l’estil anglès —va comentar.

Ella se’l va quedar mirant horroritzada. Com l’havia pogut descobrir tan ràpid?

—Què vol dir?

—La manera com menja la civada.

Ell tenia un got ple de llet i n’anava prenent glopets entre una cullerada i una altra de flocs. Els danesos menjaven els flocs d’aquella manera, allò ho sabia a la perfecció. Va maleir el seu descuit i va intentar justificar-ho.

—M’agraden més així —va dir, traient-hi importància—. La llet refreda els flocs i pots menjar més ràpid.

—Una noia amb presses. D’on és?

—De Copenhaguen.

—Jo també.

L’Hermia no volia encetar una conversa sobre on exactament de Copenhaguen vivia cadascun d’ells. Podria caure fàcilment en més errors. El més segur era que ella formulés les preguntes. Mai no havia conegut cap home que no li agradés parlar de si mateix.

—Està de vacances?

—Per desgràcia, no. Soc topògraf, treballo per al govern. Però ja he acabat la feina i no cal que torni a casa fins demà, o sigui que avui em passaré el dia fent voltes amb el cotxe i agafaré el transbordador d’aquest vespre.

—Va amb cotxe?

—Em fa falta per a la feina.

La mestressa de la casa va dur carn fumada i pa negre. Quan va haver sortit del menjador, l’Sven va dir:

—Si està sola, m’agradaria acompanyar-la i ensenyar-li l’illa.

—Estic promesa i m’he de casar —va respondre l’Hermia, decidida.

Ell va somriure amb tristesa.

—El seu promès és un home de sort. Tot i així, m’agradaria gaudir de la seva companyia.

—Si us plau, no voldria ofendre’l, però m’agradaria estar sola.

—Me’n faig càrrec. Espero que no l’hagi molestat el meu oferiment.

Ella li va oferir el seu somriure més encantador.

—Ben al contrari, em sento afalagada.

L’Sven es va servir una altra tassa de xicoira i semblava que tenia intenció de quedar-se encara una estona. L’Hermia va començar a tranquil·litzar-se. Fins en aquell moment no havia desvetllat sospites.

Va arribar un altre hoste, un home d’aproximadament l’edat de l’Hermia, molt ben empolainat amb un vestit. Els va adreçar una salutació tot encarcarat i se’ls va dirigir en danès amb accent alemany.

—Bon dia. Soc Helmut Mueller.

El cor de l’Hermia es va accelerar.

—Bon dia —el va saludar—. Agnes Ricks.

En Mueller es va girar cap a l’Sven amb expressió expectant, però aquest es va aixecar sense fer cas del nouvingut i va sortir del menjador.

En Mueller va seure amb aspecte ferit.

—Gràcies per la seva cortesia —va agrair a l’Hermia.

L’Hermia intentava comportar-se amb normalitat. S’agafava les mans per evitar la tremolor.

—D’on és, Herr Mueller?

—Vaig néixer a Lübeck.

Es preguntava què podia dir-li un danès amable a un alemany en una xerrada breu.

—Parla bé la nostra llengua.

—Quan era petit veníem sovint amb la meva família a Bornholm a passar les vacances.

L’Hermia va veure que en Muller no sospitava res, i es va sentir animada a fer-li una pregunta menys superficial.

—Digui’m, hi ha gaire gent que es negui a parlar amb vostè?

—La grolleria que ha mostrat el nostre company hoste no és gens freqüent. En les circumstàncies actuals, els alemanys i els danesos hem de conviure, i la majoria dels danesos es mostren amables. —La va mirar amb curiositat—. Però això ja ho deu haver observat…, tret que hagi estat darrerament en un altre país.

Es va adonar que havia comès una altra equivocació.

—No, no —es va afanyar a respondre intentant ocultar la relliscada—. Jo soc de Copenhaguen, on, com vostè diu, convivim tan bé com podem. Només em preguntava si les coses eren diferents aquí a Bornholm.

—No, són molt semblants.

Es va adonar que qualsevol conversa podia ser perillosa. Es va alçar.

—Bé, espero que gaudeixi del seu esmorzar.

—Gràcies.

—I que passi un bon dia al nostre país.

—Igualment.

Va marxar del menjador dubtant si no havia estat massa amable. L’excés de simpatia podia desvetllar sospites amb la mateixa facilitat que l’hostilitat. Però ell no havia mostrat cap indici de desconfiança.

Mentre sortia amb la bicicleta va veure que l’Sven ficava l’equipatge al cotxe. Era un Volvo PV444 amb la part del darrere inclinada, un model suec molt conegut que es podia veure sovint a Dinamarca. Va observar que duia el seient del darrere abatut per tenir més lloc per a l’equip: els trípodes, el teodolit i altres eines, algunes endreçades en un seguit de maletes de pell, d’altres embolicades amb mantes per protegir-les.

—Li prego que em disculpi per l’escena —li va dir—. No tenia intenció de mostrar-me groller amb vostè.

—Tant se val. —Va veure que encara estava enrabiat—. És evident que té les idees molt clares.

—Provinc d’una família militar. Em costa acceptar que ens rendíssim tan ràpidament. Crec que hauríem d’haver lluitat. Ara mateix hauríem d’estar lluitant! —Va fer un gest de frustració, com si llancés alguna cosa a una banda—. No hauria de parlar així, l’estic incomodant.

Ella li va posar una mà al braç.

—No s’ha de disculpar per res.

—Gràcies.

Se’n va anar amb la bicicleta.

Churchill passejava per la gespa del camp de criquet de Chequers, la residència de camp oficial del primer ministre britànic. Redactava un discurs mentalment: en Digby en coneixia els senyals. Els convidats del cap de setmana eren l’ambaixador americà, en John Winant, i el ministre d’Afers Estrangers, l’An­thony Eden, amb les seves esposes; però cap d’ells no era per allà. En Digby pressentia que hi havia alguna mena de crisi, però ningú no li n’havia dit res. El secretari personal de Churchill, el senyor Colville, va fer un gest cap al reflexiu president. En Digby es va acostar a Churchill caminant sobre la gespa suau.

El president va aixecar el cap cot.

—Ah, Hoare —va saludar, deixant de caminar—. Hitler ha envaït la Unió Soviètica.

—Déu meu! —va exclamar en Digby Hoare. Va sentir la necessitat de seure, però no hi havia cadires—. Déu meu! —va repetir.

En el passat, Hitler i Stalin havien estat aliats, amb la seva amistat erigida sobre el pacte nazi-soviètic de l’any 1939. En aquell moment estaven en guerra.

—Quan ha passat?

—Aquest matí —va contestar Churchill, tot pensarós—. El general Dill acaba de venir a informar-me dels detalls.

Sir John Dill era el cap de l’Estat Major imperial, per la qual cosa era l’home amb més autoritat a l’Exèrcit.

—Les primeres estimacions de la intel·ligència apunten que l’exèrcit invasor disposa d’uns tres milions d’homes.

—Tres milions?

—Han atacat al llarg d’un front de més de tres-cents mil quilòmetres. Hi ha un grup al nord que va en direcció a Leningrad, un al centre que va cap a Moscou i un altre al sud que es dirigeix a Ucraïna.

En Digby estava atordit.

—Oh, Déu meu. Això és el final, senyor?

Churchill va xuclar el cigarret.

—Podria ser. La major part de la gent creu que els russos no poden guanyar. No es mobilitzaran amb rapidesa. Amb la col·laboració dels efectius aeris pesants de la Luftwaffe, els tancs de Hitler poden esborrar l’Exèrcit Roig de la faç de la Terra en cosa de setmanes.

En Digby no havia vist mai el seu cap amb un aspecte tan derrotat. Davant de les males notícies, Churchill normalment es tornava més batallador, sempre amb la voluntat de respondre a una derrota amb un atac. Però just aleshores semblava esgotat.

—Queda cap esperança? —va preguntar en Digby.

—Sí. Si els rojos sobreviuen fins al final de l’estiu, podria canviar la història. L’hivern rus va derrotar Napoleó i podria ser que desfés Hitler. Els propers tres o quatre mesos seran decisius.

—Què farà?

—Aquesta nit a les nou aniré a la BBC.

—I dirà…?

—Que hem de donar tota l’ajuda que puguem a Rússia i als russos.

En Digby va alçar les celles.

—Una cosa molt difícil de proposar, tractant-se d’un anticomunista aferrissat.

—Estimat Hoare, si Hitler envaís l’infern, el mínim que faria és elogiar el diable a la Casa dels Comuns.

En Digby va somriure preguntant-se si es plantejava la inclusió d’aquella frase en el discurs d’aquella nit.

—Però hi ha alguna ajuda que puguem brindar?

—Stalin m’ha demanat que intensifiquem la campanya de bombardejos contra Alemanya. Té l’esperança que això obligarà Hitler a tornar avions a casa per defensar la pàtria. Això podria afeblir l’exèrcit invasor i proporcionar als russos la possibilitat de guanyar o de perdre.

—Ho farà?

—No tinc cap alternativa. He ordenat un atac de bombarders per a la propera lluna plena. Serà l’operació aèria més important de la guerra fins al moment, la qual cosa vol dir la més important en la història de la humanitat. Hi haurà més de cinc-cents bombarders, més de la meitat de totes les nostres forces.

En Digby es va preguntar si el seu germà participaria en la incursió.

—Però si pateixen la mateixa quantitat de pèrdues que hem estat experimentant…

—Ens destrossaran. Per això t’he fet cridar. Tens cap resposta per a mi?

—Ahir vaig infiltrar una agent a Dinamarca. Té ordres de tornar amb fotografies de la instal·lació de radar que hi ha a Sande. Això respondrà la seva pregunta.

—Serà millor que sigui així. S’ha programat l’atac de bombarders d’aquí a setze dies. Quan creus que tindràs les fotografies?

—D’aquí a una setmana.

—Bé —va fer Churchill, indicant-li amb el seu to que ja podia anar-se’n.

—Gràcies, primer ministre —va dir en Digby, i va fer mitja volta.

—No em fallis —va dir Churchill.

Hammershus estava situat a l’extrem més septentrional de Bornholm. El castell s’alçava damunt d’un pujol que mirava cap a Suècia a través del mar i en altres temps havia servit per protegir l’illa contra la invasió del país veí. L’Hermia pedalejava amb la bicicleta seguint el camí ple de revolts que s’enfilava pels vessants rocosos, preguntant-se si aquell dia seria tan infructuós com la vigília. El sol lluïa i tenia calor a causa de l’esforç d’anar amb bicicleta.

El castell s’havia construït amb una barreja de totxos i pedra. En quedaven parets solitàries amb una disposició que suggeria malenconiosament la vida familiar: grans xemeneies brutes de sutge exposades al cel, freds soterranis de pedra per emmagatzemar-hi pomes i cervesa, escales trencades que no duien enlloc, finestres estretes a través de les quals infants pensarosos devien haver mirat el mar algun dia.

L’Hermia arribava d’hora i el lloc estava desert. Si passava com el dia abans el tindria per a ella sola durant una hora o més. Mentre empenyia la bicicleta per sota d’arcades en ruïnes i damunt de terres esberlats per les herbes es va preguntar com seria la trobada amb l’Arne.

A Copenhaguen, abans de la invasió, l’Arne i ella havien estat una parella encantadora, el centre d’un grup social de joves militars i noies boniques amb contactes al govern, que passaven el temps celebrant festes i berenars, anaven a ballar i practicaven esports, navegaven, cavalcaven i anaven a la platja. Ara que aquells dies s’havien acabat, la reconeixeria l’Arne com una part del seu passat? Per telèfon, li havia dit que encara l’estimava…, però feia més d’un any que no la veia. La trobaria igual, o canvia­da? Encara li agradaria l’olor dels seus cabells i el sabor dels seus llavis? Va començar a posar-se nerviosa.

S’havia passat tot el dia abans mirant les ruïnes, i ja no tenien cap mena d’interès per a ella. Va acostar-se a la banda del mar, va repenjar la bicicleta contra un mur baix de pedra i va mirar cap a la platja llunyana.

Una veu coneguda li va dir:

—Hola, Hermia.

Es va tombar ràpidament i va veure que l’Arne s’acostava cap a ella, somrient amb els braços oberts. L’havia estat esperant darrere una torre. Els nervis es van esvair. Va anar corrents als seus braços i el va abraçar amb prou força per fer-li mal.

—Què passa? —li va preguntar ell—. Per què plores?

Es va adonar que plorava amb el pit agitat pels gemecs i que les llàgrimes li rodolaven galtes avall.

—Soc molt feliç —va contestar ella.

Ell li va besar les galtes humides. Ella mantenia el seu rostre entre les mans, notant els ossos sota els dits per comprovar que era real, que no era una d’aquelles trobades imaginàries que havia somiat tan sovint. Li va ensorrar el nas al coll, respirant la seva olor, el sabó de l’exèrcit, la brillantina i el combustible d’avió. En els seus somnis no hi havia olors.

L’Hermia estava aclaparada per l’emoció, però aquella sensació va canviar lentament de l’excitació i la felicitat a una altra cosa. Els petons tendres es van tornar insaciables i afamats, les carícies suaus es van convertir en exigents amb urgència. En notar que se li afeblien els genolls va deixar-se caure damunt la gespa i el va estirar cap a ella. L’Hermia li va llepar el coll, li va xuclar el llavi i li va mossegar el lòbul de l’orella. Notava l’erecció de l’Arne contra la seva cuixa. Va furgar els botons dels pantalons de l’uniforme i li va obrir la cremallera de manera que el pogués sentir millor. Ell li va apujar la faldilla del vestit i va fer lliscar la mà sota la goma elàstica de la roba interior. Durant uns segons va sentir una tímida vergonya en ser conscient de la seva humitat, però de seguida se’n va oblidar enmig d’una onada de plaer. Amb impaciència, va trencar l’abraçada el temps just per treure’s les calces i llençar-les a un costat, després el va fer posar damunt seu. Li va passar pel cap que estaven completament a la vista dels turistes matiners que anessin a visitar les ruïnes, però tant li feia. Sabia que més tard, quan la bogeria s’esvaís, tremolaria aterrida davant el perill que havia assumit, però no es podia fer enrere. Va gemegar en sentir com la penetrava, després se li va aferrar amb braços i cames, prement la seva panxa contra la d’ell, els seus pits contra el tòrax d’ell, el seu rostre contra el seu coll, anhelant insaciable el tacte del seu cos. Aleshores tot plegat també va passar: va sentir un vèrtex de plaer molt intens que s’iniciava petit i càlid, com una estrella llunyana, i que anava augmentant amb constància, posseint cada vegada més i més el seu cos, fins que va explotar.

Després van jaure quiets una estona. Li agradava sentir el pes d’ell damunt seu, la sensació d’ofec que li donava, la lenta pèrdua de força d’ell. Aleshores els va caure una ombra al damunt. Només era un núvol que passava per davant del sol, però li va fer recordar que les ruïnes estaven obertes al públic i que podria aparèixer algú en qualsevol moment.

—Encara estem sols? —va murmurar ella.

Ell va aixecar el cap per mirar al seu voltant.

—Sí.

—Val més que ens aixequem abans no comencin a arribar turistes.

—D’acord.

L’Hermia el va estirar cap a ella quan l’Arne començava a apartar-se’n.

—Un altre petó.

La va besar suaument i es va alçar.

L’Hermia va trobar les calces i se les va posar ràpidament, es va aixecar i es va espolsar els brins d’herba del vestit. Ara que estava presentable la va abandonar la sensació d’urgència i va notar tots els músculs del cos plaentment cansats, com a vegades els sentia quan jeia al llit un diumenge al matí escoltant endormiscada les campanes de l’església.

Va repenjar-se a la paret mirant al mar, i l’Arne li va passar un braç per la cintura. Era difícil desviar els seus pensaments cap a la guerra, l’engany i el secret.

—Treballo per al servei secret d’intel·ligència britànic —va dir abruptament.

—Ho temia —va respondre ell, assentint.

—Ho temies? Per què?

—Perquè això vol dir que corres més perill que si només haguessis vingut aquí per veure’m.

Li va agradar que el seu primer pensament fos sobre el risc que corria. L’estimava de debò. Però va afegir-hi més preocupació.

—Ara tu també corres perill, només per estar amb mi.

—Val més que m’ho expliquis.

L’Hermia va seure sobre el mur intentant ordenar els seus pensaments. No havia aconseguit inventar una versió censurada de la història en què només apareguessin els fets que eren absolutament necessaris que conegués. Independentment de per on tallés, una veritat a mitges no tenia cap lògica, de manera que l’hi havia d’explicar tot. Li volia demanar que arrisqués la seva vida i havia de saber per què.

Li va parlar dels Vigilants de la Nit, les detencions a l’aeròdrom de Kastrup, el ritme devastador de pèrdues de bombarders, la instal·lació de radar a la seva illa natal de Sande, la pista del Himmelbett i la implicació d’en Poul Kirke en tot plegat. A mesura que li parlava, a ell li anava canviant el rostre. L’alegria li va desaparèixer dels ulls i el seu somriure perenne va ser substituït per un gest d’ansietat. Ella es preguntava si acceptaria aquella missió.

Si fos un covard, de ben segur que no hauria triat pilotar els aparells, tan poc sòlids, fets de fusta i roba, de les tropes d’aviació de l’exèrcit. D’altra banda, la seva professió com a pilot formava part de la seva imatge d’home ben plantat. I sovint anteposava el plaer a la feina. Era un dels motius pels quals l’estimava: ella era massa seriosa i ell la feia gaudir de la vida. Quin era l’autèntic Arne, l’hedonista o l’aviador? Fins llavors mai no havia hagut de triar.

—He vingut a demanar-te que facis el que hauria hagut de fer en Poul, si hagués viscut: anar a Sande, entrar a la base i examinar la instal·lació de radar.

L’Arne va assentir amb un gest solemne.

—Ens calen fotografies, i bones. —Es va inclinar sobre la bicicleta, va obrir la bossa del darrere i en va treure una càmera petita de trenta-cinc mil·límetres, una Leica IIIa de fabricació alemanya. Havia dubtat entre aquella i una Minox Riga, que era més fàcil d’amagar, però al final havia optat per la lent de la Leica—. Segurament aquesta és la tasca més important que se’t demanarà mai que facis. Quan puguem saber com funciona el sistema de radar de l’enemic, podrem planejar maneres de vence’l, i això salvarà les vides de milers d’aviadors.

—Ja ho entenc.

—Però si t’enxampen, t’executaran, t’afusellaran o et penjaran, per ser un espia —va declarar, i li va allargar la càmera.

D’una banda, desitjava que rebutgés la missió, ja que amb prou feines podia suportar pensar en el perill que correria si l’acceptava. De l’altra, però, si s’hi negava, podria tornar a respectar-lo?

L’Arne no va agafar la càmera.

—En Poul era el cap dels Vigilants de la Nit.

Ella va assentir.

—He de suposar que la majoria dels nostres amics hi estaven ficats.

—És millor que no ho sàpigues…

—Tothom tret de mi.

Ella va assentir. Tenia por del que s’acostava.

—Creus que soc un covard.

—No ho semblaves pas…

—Perquè m’agraden les festes i faig bromes, i coquetejo amb noies, vas creure que no tenia prou estómac per encarregar-me de missions secretes. —Ella no deia res, però ell insistia—. Contesta’m.

L’Hermia va assentir amb tristesa.

—En aquest cas, t’hauré de demostrar que t’equivocaves. —Va agafar la càmera.

No sabia si havia d’estar contenta o trista.

—Gràcies —va dir, contenint les llàgrimes—. Aniràs amb compte, oi?

—Sí. Només hi ha un problema. M’han seguit fins a Bornholm.

—Ostres, merda. —Allò no ho havia previst—. N’estàs segur?

—Sí. Em vaig adonar que hi havia un parell de persones voltant per la base, un home i una dona jove. Ella anava al tren de Copenhaguen, després ell va pujar al transbordador. Quan venia cap aquí, ell em seguia amb una bicicleta i, darrere seu, un cotxe. Me’ls he tret del damunt uns quilòmetres abans de Ronne.

—Deuen sospitar que treballaves amb en Poul.

—Irònicament, no era així.

—Qui creus que són?

—Policia danesa, que segueix ordres dels alemanys.

—Ara que els has despistat deuen estar completament convençuts que ets culpable. Encara et deuen buscar.

—No poden escorcollar totes les cases de Bornholm.

—No, però tindran agents vigilant l’amarrador del transbordador i l’aeròdrom.

—No hi havia pensat. I com tornaré a Copenhaguen?

L’Hermia es va adonar que encara no pensava com un espia.

—Haurem de trobar una manera que pugis al transbordador d’amagat.

—I després on aniré? No puc tornar a l’escola de vol. És el primer lloc que comprovaran.

—T’hauràs d’estar amb en Jens Toksvig.

El rostre de l’Arne es va enfosquir.

—O sigui que és un dels Vigilants de la Nit.

—Sí, viu a…

—Ja sé on viu —va deixar anar l’Arne—. Era amic meu abans de ser un Vigilant de la Nit.

—Pot ser que es mostri esmunyedís pel que li va passar a en Poul.

—No em deixarà de banda.

L’Hermia intentava fer veure que no s’adonava de la fúria de l’Arne.

—Suposem que agafes el transbordador d’aquesta nit. Quant trigaries a arribar a Sande?

—Primer parlaré amb el meu germà, en Harald. Hi va treballar com a mà d’obra quan construïen la base, o sigui que me’n podrà donar la disposició. Aleshores s’ha de comptar un dia sencer per arribar a Jutlàndia, perquè els trens van sempre amb retard. Hi podria arribar dimarts cap al tard, esmunyir-me a la base dimecres i tornar a Copenhaguen dijous. Després, com em podré posar en contacte amb tu?

—Torna aquí divendres. Si la policia encara vigila el transbordador, hauràs d’empescar-te alguna mena de disfressa. T’esperaré aquí mateix. Creuarem cap a Suècia amb el pescador que m’ha dut. Després et proporcionarem documentació falsa a la legació britànica i et portarem a Anglaterra amb avió.

Ell va assentir amb gest sever.

—Si tot això surt bé, podríem tornar a estar junts, i lliures, d’aquí a una setmana —va dir ella.

—Sembla que sigui esperar molt —va respondre ell, som­rient.

L’estimava, va decidir l’Hermia, tot i que encara se sentia ferit pel fet que els Vigilants de la Nit l’haguessin deixat de banda. Tot i així, en el fons del seu cor, encara no estava segura que tingués el coratge que demanava aquella tasca. Però, sens dubte, no trigaria gaire a saber-ho.

Mentre passejaven, van arribar els primers turistes i ja hi havia un grapat de persones voltant entre les ruïnes, estudiant els soterranis i acariciant les pedres antigues.

—Anem-nos-en d’aquí —va dir l’Hermia—. Has vingut amb bicicleta?

—És al darrere d’aquella torre.

L’Arne va recollir la bicicleta i van marxar del castell. Duia ulleres de sol i una gorra perquè no el poguessin reconèixer fàcilment. La disfressa no superaria un estudi acurat dels passatgers que embarquen en un transbordador, però el podia protegir si es creuava amb els seus perseguidors a la carretera.

L’Hermia reflexionava l’inconvenient de fugir mentre es deixaven dur per les bicicletes muntanya avall. Podia trobar una disfressa millor per a l’Arne? No tenia perruques ni vestits, ni cap maquillatge tret del pintallavis i el coloret imprescindibles que feia servir. Necessitava semblar una altra persona, per a la qual cosa li calia ajuda professional. De ben segur que la podria trobar a Copenhaguen, però no pas allí.

Als peus de la muntanya va albirar l’altre hoste de l’hostal, l’Sven Fromer, que sortia del Volvo. No volia que veiés l’Arne i esperava poder passar per davant seu sense que la reconegués, però no va tenir sort. La va veure, la va saludar i es va quedar a esperar-la al costat del camí. Hauria estat sospitosament groller no fer-li cas, o sigui que es va sentir obligada a aturar-se.

—Ens tornem a trobar —li va dir—. Aquest deu ser el seu promès.

No corria cap perill amb l’Sven, es va dir a si mateixa. No hi havia res de sospitós en el que feia i, al capdavall, l’Sven era antialemany.

—Li presento l’Oluf Arnesen —va respondre, invertint el nom de l’Arne—. Oluf, et presento l’Sven Fromer. Ens hem allotjat a la mateixa casa aquesta nit.

Els dos homes es van donar la mà. L’Arne va encetar la conversa:

—Fa gaire que és aquí?

—Una setmana. Me’n vaig aquesta nit.

Un pensament va creuar la ment de l’Hermia com un llampec.

—Sven —va dir—. Aquest matí m’ha dit que hauríem de lluitar contra els alemanys.

—Parlo massa. Hauria d’anar més amb compte amb el que dic.

—Si li brindés l’oportunitat d’ajudar els britànics, assumiria el risc?

Ell se la va quedar mirant.

—Vostè? —va preguntar—. Però com…? Vol dir que és…?

—Hi accediria? —el va pressionar.

—Això no és cap truc, oi?

—Haurà de confiar en mi. Sí o no?

—Sí —va decidir—. Què vol que faci?

—Es podria amagar un home al maleter del seu cotxe?

—I tant. El podria ocultar sota el meu equipatge. No hi estaria còmode, però hi ha espai de sobres.

—Estaria disposat a passar algú il·legalment aquesta nit amb el transbordador?

L’Sven va mirar el seu cotxe i tot seguit l’Arne.

—Vostè?

L’Arne va assentir.

L’Sven va somriure.

—Collons, sí —va acceptar.





7


El primer dia de feina d’en Harald a la granja dels Nielsen va anar molt millor del que s’hauria imaginat mai. El vell Nielsen tenia un petit taller amb prou material perquè en Harald pogués reparar qualsevol cosa. Va adobar la bomba d’aigua d’una arada, va soldar una frontissa a un tractor eruga i va descobrir el curtcircuit que feia que cada nit es fonguessin els llums de la granja. Va seure amb els treballadors del camp a menjar un dinar copiós d’arengades.

Al vespre va estar-se un parell d’hores a la taverna del poble amb en Karl, el fill més jove del granger, tot i que només va prendre un parell de gotets de cervesa; tenia ben present el ridícul que havia fet a causa de l’alcohol feia tot just una setmana. Tothom parlava de la invasió de la Unió Soviètica iniciada per Hitler. Les notícies eren dolentes. La Luftwaffe afirmava haver abatut mil vuit-cents avions soviètics a terra, en atacs sorpresa. A la taverna, tothom pensava que Moscou cauria abans de l’hivern, tret del comunista local, però fins i tot ell semblava amoïnat.

En Harald se’n va anar d’hora perquè la Karen li havia dit que podia anar-lo a veure abans de sopar. Mentre tornava cap al vell monestir, se sentia esgotat però satisfet de si mateix. Quan va entrar a l’edifici en ruïnes es va quedar palplantat en descobrir que el seu germà era a l’església, observant l’avió abandonat.

—Un Hornet Moth —va dir l’Arne—. El carruatge aeri dels cavallers.

—Està destrossat —va dir en Harald.

—No ben bé. El tren d’aterratge està una mica tort.

—Com creus que va passar?

—En aterrar. L’extrem posterior d’un Hornet té tendència a oscil·lar fora de control perquè les rodes principals estan massa endavant. Però els tubs dels eixos no estan dissenyats per suportar una pressió lateral, de manera que si efectues un viratge violent poden torçar-se.

En Harald es va adonar que l’Arne tenia un aspecte espantós. En comptes de l’uniforme de l’exèrcit duia el que semblava la roba vella d’una altra persona, una jaqueta de llana usada i uns pantalons de pana descolorits. S’havia afaitat el bigoti i duia els cabells arrissats amagats sota una gorra greixosa. A les mans sostenia una petita càmera de trenta-cinc mil·límetres. Se li veia una certa tensió al rostre en comptes del seu habitual somriure despreocupat.

—Què t’ha passat? —li va preguntar nerviós en Harald.

—Tinc problemes. Tens alguna cosa per menjar?

—Ni una engruna. Podem anar a la taverna…

—No puc mostrar el meu rostre. Soc un home buscat. —L’Arne va intentar esbossar un somriure irònic que va acabar sent una ganyota—. Tots els policies de Dinamarca tenen la meva fotografia i hi ha cartells amb la meva cara a tot Copenhaguen. M’ha perseguit un policia per tot l’Stroget i me n’acabo de desfer.

—Estàs a la Resistència?

L’Arne va dubtar, va arronsar les espatlles i, finalment, va dir:

—Sí.

En Harald estava emocionat. Va seure damunt la lleixa que feia servir de llit i l’Arne va acomodar-se al seu costat. El Pinetop, el gat, va aparèixer i va fregar el cap contra la cama d’en Harald.

—O sigui que treballaves per a ells quan t’ho vaig preguntar, a casa, fa tres setmanes?

—No, llavors encara no. De bon principi em van descartar. Sembla que van pensar que no era la persona adequada per a missions secretes. Per Déu, tenien raó! Però ara estan desesperats, i hi estic ficat. He de fer unes fotografies d’una màquina que hi ha a la base militar de Sande.

En Harald va assentir.

—Vaig dibuixar-ne un esquema per a en Poul —va explicar.

—Fins i tot tu hi estaves ficat abans que jo —va comentar amargament l’Arne—. Vaja, vaja.

—En Poul em va dir que no t’ho digués.

—Sembla que tothom pensava que soc un covard.

—Podria tornar a fer els dibuixos…, encara que només seria de memòria.

L’Arne va moure el cap.

—Necessiten fotografies precises. He vingut a preguntar-te si hi ha alguna manera d’entrar d’amagat a l’interior de la base.

En Harald sentia que aquella xerrada sobre espionatge era emocionant, però el molestava el fet que l’Arne no dugués cap pla meticulosament traçat.

—Hi ha un punt en què la tanca queda coberta per uns arbres… Sí, però com penses arribar a Sande si la policia t’està buscant?

—He canviat el meu aspecte.

—No gaire. Quina documentació portes?

—La meva… Com en podria trobar una altra?

—De manera que si la policia es fixa en tu per qualsevol motiu, només trigaran uns deu segons a descobrir que ets l’home que busquen.

—Si fa no fa.

En Harald va moure el cap.

—És una bogeria.

—S’ha de fer. Aquest equipament permet als alemanys detectar els bombarders quan encara es troben a quilòmetres de distància. Tenen prou temps per reunir els seus caces.

—Deu fer servir ones radiofòniques —va comentar en Harald amb una excitació nerviosa.

—Els britànics disposen d’un sistema similar, però sembla que els alemanys l’han perfeccionat i abaten més o menys la mei­tat dels aparells en cada atac. La RAF està desesperada per descobrir com ho estan aconseguint. Val la pena arriscar-hi la vida.

—No inútilment. Si t’enxampen no podràs passar la informació als britànics.

—Ho he de provar.

En Harald va respirar fons.

—Per què no hi vaig jo?

—Sabia que ho diries.

—A mi no em busca ningú. Conec el lloc. Ja he saltat la tanca una vegada, un dia vaig fer drecera. I sé més coses sobre ràdio que tu, o sigui que tindré una idea més clara del que s’ha de fotografiar.

En Harald va pensar que la lògica del seu argument era irresistible.

—Si t’enxampen, et mataran per espia.

—A tu et passaria el mateix, però és gairebé segur que a tu t’enxamparan, mentre que jo segurament me’n podré sortir.

—La policia podria haver trobat els esbossos que vas fer quan van anar a buscar en Poul. Si és així, els alemanys deuen saber que hi ha algú interessat en la base de Sande i segurament deuen haver intensificat la vigilància. Saltar la tanca no deu ser tan fàcil com abans.

—Tot i això, encara tinc més possibilitats que tu.

—No et puc enviar de cap al perill. Què passaria si t’enxampessin? Què li diria a la mare?

—Li dius que he mort lluitant per la llibertat. Tinc els mateixos drets que tu a assumir aquest risc. Dona’m la maleïda càmera.

Abans que l’Arne pogués replicar, va entrar la Karen.

Va avançar lentament i va aparèixer sense avisar, o sigui que l’Arne no va tenir cap possibilitat d’amagar-se; va tenir el reflex d’alçar-se, però es va aturar.

—Qui ets? —va preguntar la Karen amb la seva franquesa habitual—. Ah! Hola, Arne. T’has afaitat el bigoti… M’imagino que és per tots els cartells que he vist avui a Copenhaguen. Per què ets un proscrit?

Va seure sobre el capó cobert del Rolls-Royce, encreuant aquelles cames tan llargues com una model de passarel·la.

L’Arne va dubtar, i a continuació va dir:

—No t’ho puc dir.

L’àgil ment de la Karen va accelerar-se, lligant caps a una velocitat vertiginosa.

—Déu meu, estàs a la Resistència. També hi estava en Poul? És per això que va morir?

L’Arne va assentir.

—No va estavellar l’avió. Intentava escapar de la policia i li van disparar.

—Pobre Poul. —Va apartar la mirada durant uns segons—. Així que tu comences on ell ho va deixar. Però ara la policia et busca. Algú t’ha d’oferir refugi… Segurament en Jens Toksvig, era el millor amic d’en Poul després de tu.

L’Arne va arronsar les espatlles i va assentir.

—Però no pots anar voltant com si res. Corres el risc que et detinguin, i… —Va mirar en Harald, i quan va tornar a parlar ho va fer en veu baixa—. Ara hi estàs ficat, Harald.

En Harald es va quedar sorprès en veure-la amoïnada, com si patís per ell. Li agradava que estigués preocupada.

Va mirar l’Arne.

—Què? Hi estic ficat?

L’Arne va sospirar i li va donar la càmera.

En Harald va arribar a Morlunde l’endemà cap al tard. Va deixar la motocicleta de vapor en un aparcament proper al moll del transbordador, ja que va tenir el pressentiment que a Sande cridaria massa l’atenció. No tenia res per cobrir-la ni cap manera de blocar-la, però confiava que un lladre inexpert no podria imaginar com funcionava.

Va arribar a temps per agafar el darrer transbordador del dia. Mentre esperava al costat del dic, el capvespre va caure lentament i van aparèixer els estels com els llums d’un vaixell allunyat sobre un mar fosc.

Un illenc begut se li va acostar fent tentines pel moll, va mirar en Harald amb duresa i va murmurar «Ah, el jove Olufsen»; després va seure sobre un cabrestant que hi havia a certa distància i va intentar encendre una pipa.

El vaixell va arribar i en va baixar un grapat de gent. Per a sorpresa d’en Harald, al principi de la passarel·la hi havia un policia danès i un soldat alemany. Quan el borratxo va anar a pujar li van demanar el carnet d’identitat. Va semblar com si el pols d’en Harald s’estronqués. Va dubtar un moment, espantat, sense saber si havia d’embarcar. Només havien intensificat la vigilància després d’haver trobat els esquemes que havia fet, com havia previst l’Arne? O potser buscaven l’Arne? Sabrien que en Harald era el germà de l’home buscat? Olufsen era un nom corrent, però podrien haver rebut informació de la família. Duia una càmera fotogràfica força cara dins la bossa de viatge. Era una marca alemanya molt coneguda, però, tot i així, podria desvetllar sospites.

Va intentar calmar-se i sospesar les opcions que tenia. Hi havia altres maneres d’arribar a Sande. No estava segur de si podria nedar tres quilòmetres i mig a mar obert, però potser sí que podria demanar o robar un bot petit. Tanmateix, si el veien arribant a Sande amb el bot ningú no li estalviaria un interrogatori. Seria molt millor que actués com si fos innocent.

Va embarcar al transbordador.

El policia li va preguntar:

—Per quin motiu vol anar a Sande?

En Harald va ofegar el sentiment d’ultratge davant el fet que una persona s’atrevís a fer-li aquella pregunta.

—Visc allí —va contestar—, amb els meus pares.

El policia el va mirar a la cara.

—No recordo haver-te vist abans i fa quatre dies que soc aquí.

—He estat a l’escola.

—Dimarts és un dia estrany per tornar a casa.

—Som al final del trimestre.

El policia va grunyir, aparentment satisfet. Va comprovar l’adreça del carnet d’en Harald i el va ensenyar al soldat, que va assentir i el va deixar embarcar.

Es va dirigir a l’altra punta del vaixell i es va quedar allà dret mirant el mar, esperant que el cor se li tranquil·litzés. Estava alleujat per haver superat el control, però enrabiat d’haver-se de justificar davant d’un policia quan es desplaçava pel seu propi país. Li semblava una reacció estúpida, quan hi pensava seguint una lògica, però no podia evitar sentir-se ultratjat.

El vaixell va abandonar el moll a mitjanit.

No hi havia lluna. A la llum de les estrelles, la planura de l’illa de Sande era com una elevació fosca semblant a qualsevol altra ona retallada contra l’horitzó. En Harald no havia esperat tornar tan aviat. De fet, quan havia marxat divendres s’havia plantejat si mai més tornaria a veure aquell indret. A hores d’ara tornava com a espia, amb una càmera a la bossa i la missió de fotografiar l’arma secreta dels nazis. Recordava vagament quan imaginava com d’emocionant seria formar part de la Resistència. A la pràctica, no era gens divertit. Ben al contrari: estava mort de por.

Encara va sentir-se pitjor quan va desembarcar en aquell moll tan familiar i va mirar a l’altra banda del carrer, en direcció a l’oficina de correus i la botiga de verdures, les quals no havien canviat gens des que ell podia recordar. La seva vida havia transcorregut segura i estable durant els primers divuit anys. En aquell moment tenia la sensació que mai més no es tornaria a sentir segur.

Es va dirigir a la platja i va començar a caminar cap al sud. La sorra humida lluïa platejada sota la llum de les estrelles. Va sentir una rialla de noia procedent d’un punt invisible d’entre les dunes i va experimentar un cop de gelosia. Faria riure la Karen d’aquella manera algun dia?

Pràcticament havia arribat l’alba quan va albirar la base. Podia discernir les posts de la tanca. Els arbres i els matolls de dins semblaven taques negres sobre les dunes. Es va adonar que, si ell hi veia, els guàrdies també. Va deixar-se caure de genolls a terra i va començar a avançar de quatre grapes.

Un minut més tard va felicitar-se per la seva precaució. Va distingir dos guàrdies fent la ronda dins la tanca, l’un al costat de l’altre, amb un gos.

Allò era nou. Abans no patrullaven en parella, i no duien gossos.

Va estirar-se tot pla a terra. Els dos homes no semblaven estar especialment alerta. Passejaven, no pas marxaven. El que portava el gos agafat parlava animadament mentre l’altre fumava. A mesura que s’acostaven, en Harald va poder sentir la seva veu per damunt del so de les onades que trencaven a la platja. A l’escola havia après alemany, com tots els nens danesos. L’home explicava una història jactanciosa sobre una dona que es deia Margareta.

En Harald es trobava a uns cinquanta metres de la tanca. Quan els guàrdies es van acostar al punt que estava més a prop seu, el gos va ensumar l’aire. Segurament podia ensumar en Harald, però no sabia on era. Va bordar amb inseguretat. El guàrdia que subjectava la corretja no estava tan ben entrenat com el gos i va dir a l’animal que callés; tot seguit va continuar explicant com va aconseguir que la Margareta es trobés amb ell al llenyer. En Harald jeia completament immòbil. El gos va tornar a bordar i un dels guàrdies va engegar una llanterna potent. En Harald va enterrar el rostre a la sorra. El raig de la llanterna dansava damunt les dunes, però va passar per sobre seu sense aturar-se.

El guàrdia va continuar:

—Aleshores ella va dir: «Molt bé, però l’has de treure al darrer moment».

Van continuar caminant, i el gos es va calmar i no va tornar a bordar.

En Harald va restar ajagut immòbil fins que els va perdre de vista. Aleshores es va posar a caminar cap a l’interior de l’illa i va acostar-se a la part on la vegetació cobria la tanca. Tenia por que els soldats haguessin talat els arbres, però el bosquet encara hi era. Va avançar de quatre grapes entre els matolls fins a arribar a la tanca i es va posar dret.

Va dubtar. En aquell moment encara podia fer-se enrere sense haver infringit cap llei. Podia tornar a Kirstenslot i concentrar-se en la seva nova feina, passant els vespres a la taverna i les nits somiant la Karen. Podia concloure que la guerra i la política no eren cosa seva, que era just el que pensaven molts altres danesos. Però fins i tot mentre considerava aquella possibilitat, va sentir repugnància. S’imaginava explicant la seva decisió a l’Arne i a la Karen, o a l’oncle Joachim i la seva cosina Monika, i va sentir vergonya només de pensar-hi.

La tanca era la mateixa: un metre vuitanta de xarxa amb dues línies de filferro espinós al capdamunt. En Harald es va penjar la bossa a l’esquena, per evitar que l’entorpís, va enfilar-se a la tanca, va passar amb molt de compte per damunt del filferro espinós i va saltar a terra a la banda interior.

Ja hi estava compromès. Estava dins d’una base militar amb una càmera fotogràfica. Si l’enxampaven, el matarien.

Va avançar ràpidament, trepitjant amb suavitat, mantenint-­se al costat dels matolls i els arbres, mirant constantment al seu voltant. Va deixar enrere la torre del projector i va pensar amb agitació que estaria completament desprotegit si a algú se li acudia engegar aquells rajos de llum tan potents. Va escoltar atentament per si sentia passes de guàrdies fent la ronda, però només va sentir la remor escumosa constant de les onades. Passats uns minuts va baixar per un pendent suau i va introduir-se en un grup de coníferes que li oferien un bon amagatall. Durant uns segons es va preguntar per què els guàrdies no havien pensat a talar els arbres, per a més seguretat; aleshores es va adonar que servien per evitar que ulls tafaners poguessin veure l’equipament de ràdio secret.

Al cap de no res va arribar al seu destí. Ara que ja sabia què buscava, podia distingir amb claredat el mur circular i l’enorme graella rectangular que s’alçava des del seu centre buit, amb l’antena girant lentament com un ull mecànic gegantí que escrutava el fosc horitzó. Va tornar a sentir el brunzit fluixet del motor elèctric. A cada banda de l’estructura, hi va distingir les dues siluetes més petites i, a la llum de les estrelles, va veure que eren versions en miniatura de la gran antena giratòria.

O sigui que hi havia tres màquines. No entenia per què. Explicava allò d’alguna manera la superioritat indiscutible del radar alemany? Observant de més a prop les antenes petites, va passar-li pel cap que tenien una construcció diferent. Li caldria donar-hi un altre cop d’ull a la llum del dia, però li va semblar que, a més de girar, podien inclinar-se. Per què devia ser? Sobretot havia de fer unes bones fotografies de tots tres aparells.

La primera vegada que havia estat allà, l’espant de sentir l’estossec d’un soldat a prop l’havia empès a saltar per damunt del mur circular. Ara que tenia temps per pensar, estava segur que hi devia haver una manera més senzilla d’entrar-hi. Les parets eren necessàries per protegir l’equipament de qualsevol dany accidental, però de ben segur que els enginyers necessitaven entrar-hi per fer-hi les tasques de manteniment. Va caminar seguint el cercle, estudiant les totxanes a la tènue llum i va arribar a una porta de fusta. No estava tancada amb clau i va travessar-la, i després la va tancar silenciosament darrere seu.

Es va sentir una mica més segur. Des de fora no el podia veure ningú. Els enginyers no es dedicarien a les tasques de manteniment a aquelles hores de la nit, tret d’un cas d’emergència. Si hi entrava algú, tindria el temps just de saltar el mur abans que el descobrissin.

Va alçar la mirada cap a l’enorme graella giratòria. Va suposar que devia captar les ones de ràdio que reflectien els avions. L’antena devia actuar com una lent, concentrant els senyals que percebia. El cable que sortia de la base transportava les dades fins als edificis nous que en Harald havia ajudat a construir l’estiu passat. Allà, teòricament, hi havia uns monitors on es visualitzaven els resultats i els operaris estaven preparats per alertar la Luftwaffe.

En la penombra, amb la maquinària brunzidora planant damunt seu i l’olor d’ozó de l’electricitat als narius, va tenir la sensació que es trobava al centre neuràlgic de la màquina de guerra. La batalla entre científics i enginyers a ambdues bandes podia ser tan important com el xoc de tancs i metralladores al camp de batalla. I ell ja en formava part.

Va sentir un avió. No hi havia lluna, de manera que no era probable que fos un bombarder. Podia ser un caça alemany en un vol local o un transport de civils que s’hagués extraviat. Es va preguntar si l’antena grossa n’havia detectat l’acostament una hora abans i si les antenes petites l’apuntaven. Va decidir sortir i donar-hi una ullada.

Una de les antenes petites mirava al mar en la direcció en què s’acostava l’avió. L’altra apuntava terra endins. Però totes dues estaven inclinades en angles diferents dels d’abans, va pensar. A mesura que l’avió rugia cada vegada més a prop, va veure que la primera antena s’inclinava més, com si el seguís. L’altra es continuava movent, encara que no podia endevinar en resposta a què.

L’avió va travessar el cel de Sande i va dirigir-se terra endins, el plat de l’antena el va seguir tota l’estona fins que el so es va esvair confonent-se amb el silenci. En Harald va tornar al seu amagatall a dins del mur circular, meditant el que havia vist.

El cel canviava del negre al gris. En aquella època de l’any, el dia es desvetllava abans de les tres de la matinada. Al cap d’una hora sortiria el sol.

Va treure la càmera fotogràfica de dins la bossa. L’Arne li havia ensenyat com l’havia de fer servir. A mesura que la llum del dia es feia més intensa, ell s’anava movent silenciosament dins el recinte, triant els millors angles per fotografiar de manera que s’apreciessin tots els detalls de la maquinària.

L’Arne i ell havien decidit que faria les fotografies aproximadament a tres quarts de cinc. El sol s’hauria alçat, però no il·luminaria la instal·lació per damunt del mur amb tota la seva intensitat. No calia llum solar perquè la pel·lícula que hi havia a la càmera era prou sensible per enregistrar el més petit detall.

A mesura que passava el temps, els pensaments d’en Harald es van concentrar ansiosament en la fugida. Havia arribat de nit i havia penetrat a la base encobert per la foscor, però no podia esperar fins l’endemà a la nit per anar-se’n. Era pràcticament segur que un enginyer devia fer una inspecció rutinària de l’equipament almenys una vegada al dia, encara que no hi hagués cap incidència. De manera que en Harald havia de fugir d’allà tan bon punt hagués fet les fotografies (i que seria a plena llum del dia). La sortida seria molt més perillosa que l’arribada.

Va reflexionar la direcció que havia d’agafar. Al sud d’on es trobava, en direcció a casa dels seus pares, la tanca era només a uns dos-cents metres, però el camí passava per damunt de dunes descobertes sense arbres ni matolls. En direcció nord, desfent les seves passes, amb la vegetació protegint-lo gran part del camí, trigaria més però seria més segur.

Es preguntava com s’enfrontaria amb un esquadró d’execució. Mantindria la calma i l’orgull, aconseguint controlar el terror, o s’ensorraria i es convertiria en un miserable que implorava el perdó balbucejant i es pixava a sobre?

Es va obligar a esperar amb calma. La llum va guanyar intensitat i la maneta del rellotge avançava fent voltes dins l’esfera del rellotge. No va sentir més sorolls a fora. La jornada d’un soldat començava d’hora, però esperava que no hi hagués gaire activitat abans de les sis del matí, i en aquella hora, va pensar, ell ja no hi seria.

Finalment, va arribar l’hora de fer les fotografies. No hi havia ni un sol núvol al cel i la llum del matí era clara. Podia veure tots els reblons i els terminals del complex aparell que tenia al davant. Enfocant la lent amb molta cura, va fer fotografies de la base giratòria de la màquina, els cables i la graella de l’antena. Va desplegar un regle d’un metre que havia agafat de la lleixa de les eines del monestir i el va col·locar en algunes de les fotografies per mostrar l’escala; allò seria la seva brillant aportació.

Després havia de sortir a la banda exterior del mur.

Va dubtar. A dins se sentia segur. Però havia de fotografiar les dues antenes més petites.

Va entreobrir la porta, només un dit. Tot estava tranquil. Pel soroll de les onades podia dir que la marea estava pujant. La base estava submergida en la llum aquosa d’un matí al costat del mar. Ni un senyal de vida. Era l’hora que els homes dormen profundament i fins i tot els gossos tenen somnis.

Va fer fotografies acurades de les antenes més petites que tan sols comptaven amb la protecció de murs baixos. Pensant en quina funció devien acomplir es va adonar que una d’elles havia seguit el rastre d’un avió que es trobava dins el camp de visió. Havia cregut que l’única funció d’aquell aparell era detectar els bombarders abans que apareguessin en el camp visual. Suposadament, l’altra antena petita captava els senyals d’un altre avió.

Mentre feia fotografies, va plantejar-se la qüestió des d’un altre punt de vista. Com podien tres dispositius treballar en conjunt per augmentar l’índex de mortalitat dels caces de la Luftwaffe? Potser l’antena gran advertia per endavant de l’acostament d’un bombarder i la petita seguia el curs del bombarder en l’espai aeri alemany. Però, llavors, què feia la segona antena petita?

Li va passar pel cap que hi podia haver un altre avió al cel: el caça que havien cridat per atacar el bombarder. Podia ser que la Luftwaffe fes servir la segona antena per seguir els seus propis avions? Semblava una bogeria, però quan va fer una passa enrere per fotografiar juntes les tres antenes i mostrar la posició relativa entre elles, es va adonar que era perfectament lògic. Si un controlador de la Luftwaffe coneixia les posicions del bombarder i del caça, podia dirigir el caça per ràdio fins que tingués el bombarder en el seu camp visual.

Va començar a entreveure com devia funcionar la Luftwaffe. L’antena gran avisava per endavant d’un atac, de tal manera que els caces es podien preparar a temps. Una de les antenes petites triava un dels bombarders a mesura que s’acostava. L’altre seguia el rumb d’un caça i així permetia que el controlador dirigís el pilot directament cap a la localització del bombarder. Després d’això, era com disparar a peixos dins d’una peixera fent servir una escopeta.

Aquell pensament va fer veure a en Harald el perill que corria: estava dret a plena llum del dia, en una base militar fotografiant equipament confidencial en extrem. El pànic se li va escampar per les venes com si fos verí. Va intentar calmar-se i fer les darreres fotografies que havia previst, mostrant les tres antenes des de diferents angles, però estava massa aterrit. Almenys havia fet vint fotografies. «N’hi ha d’haver prou», es va dir.

Va entaforar la càmera dins la bossa i va començar a allunyar-se ràpidament. Oblidant la decisió de prendre la ruta més llarga, però més segura, en direcció nord, va marxar en direcció sud, creuant les dunes descobertes. En aquella direcció es podia veure la tanca, just darrere del vell cobert amb què havia topat la darrera vegada. Aquell dia la deixaria enrere passant entre ella i el mar, al mateix temps que l’ocultaria a la vista durant unes quantes passes.

Mentre s’hi acostava, un gos va bordar.

Va mirar al seu voltant embogit, però no va veure ni soldats ni gos. Aleshores es va adonar que el soroll procedia del cobert. Els soldats devien fer servir l’edifici abandonat com a gosseres. Un segon gos va afegir els seus lladrucs als del primer.

En Harald va arrencar a córrer.

Els gossos s’excitaven els uns als altres, s’hi van afegir més, i el soroll es va convertir en una cridòria histèrica. En Harald va arribar a l’edifici i després va girar en direcció al costat del mar, intentant mantenir el cobert entre ell i els edificis principals mentre arrencava a córrer cap a la tanca. La por el feia anar més de pressa. Cada segon que passava esperava sentir l’espetec d’un tret.

Va arribar a la tanca, sense saber si l’havien vist o no. S’hi va enfilar com un mico i va passar per damunt del filferro espinós. Es va deixar caure a l’altra banda i va anar a parar en unes aigües poc profundes. Es va aixecar i va mirar enrere cap a la tanca. Més enllà del cobert, parcialment enfosquit per arbres i matolls, podia albirar els edificis principals, però no s’hi veien soldats. Va fer mitja volta i va arrencar a córrer. Va continuar corrent sense sortir de les aigües poc profundes durant uns cent metres perquè els gossos no poguessin seguir-li el rastre, després va girar cap a l’interior. Darrere seu es veien unes petjades suaus sobre la sorra dura, però sabia que la marea, que avançava amb rapidesa, les cobriria al cap d’un minut o dos. Va arribar a les dunes, on ja no deixava cap rastre visible.

Uns minuts més ja era al camí de terra. Va mirar enrere i

va comprovar que no el seguia ningú. Respirant feixugament va anar cap a la casa parroquial. Va passar corrent pel costat de l’església cap a la porta de la cuina.

Era oberta. Els seus pares sempre es llevaven d’hora.

Hi va entrar. La seva mare estava davant dels fogons, amb una bata d’anar per casa, i preparava el te. Quan el va veure se li va escapar un crit de sorpresa i li va caure la tetera de fang, que va picar contra el terra enrajolat i es va trencar pel broc. En Harald en va recollir els dos trossos.

—Sento haver-te espantat —va dir.

—Harald!

Ell li va fer un petó a la galta i la va abraçar.

—El pare, és a casa?

—És a l’església. Ahir a la nit no hi va haver temps per recollir, o sigui que ha anat a endreçar les cadires.

—Què va passar ahir a la nit? —va preguntar, conscient que no hi havia cap servei un dilluns al vespre.

—La junta de diaques es va reunir per debatre el teu cas. Llegiran el teu nom diumenge vinent.

—La revenja dels Flemming. —En Harald va trobar estrany que en altres temps hagués considerat importants aquella mena de coses.

A hores d’ara, els guàrdies ja devien haver sortit a buscar què era el que havia alterat els gossos. Si eren conscienciosos, escorcollarien les cases properes i buscarien el fugitiu als coberts i graners.

—Mare —va dir—, si venen els soldats els diràs que m’he estat tota la nit al llit?

—Què ha passat? —va preguntar temorosa.

—Ja t’ho explicaré més tard. —Semblaria molt més natural si encara era al llit, va pensar—. Els dius que encara estic dormint, ho faràs?

—Molt bé.

Va sortir de la cuina i va pujar a la seva habitació. Va penjar la bossa al respatller de la cadira. En va treure la càmera i la va guardar en un calaix. Va pensar que podia amagar-la, però no tenia temps i una càmera amagada era una prova de culpabilitat. Va treure’s la roba ràpidament, es va posar el pijama i es va ficar al llit. Va sentir la veu del seu pare a la cuina.

Va sortir del llit i es va acostar al replà de les escales per escoltar.

—Què hi fa aquí? —va preguntar el pastor.

—S’amaga dels soldats —va respondre la mare.

—Per l’amor de Déu, en quin embolic s’ha ficat ara aquest noi?

—No ho sé, però…

La seva mare va callar en sentir un truc fort a la porta. La veu d’un home jove va preguntar en alemany:

—Bon dia. Estem buscant una persona. Han vist algun desconegut durant les darreres hores?

—No, absolutament ningú.

Els nervis que es percebien en la veu de la seva mare eren tan evidents que el soldat ho devia haver notat, però potser estava acostumat que la gent s’espantés de la seva presència.

—I vostè, senyor?

—No —va respondre decididament el seu pare.

—Hi ha algú més en aquesta casa?

—El meu fill. Encara dorm —va respondre la mare d’en Harald.

—He d’escorcollar la casa. —La veu era educada, però feia una afirmació, no demanava permís.

—Ja l’acompanyo —va dir el pastor.

En Harald va tornar a ficar-se al llit amb el cor accelerat. Va sentir passes de botes sobre les rajoles del terra del pis de sota, i també el so d’obrir i tancar portes. Després les botes van pujar l’escala de fusta. Van entrar a l’habitació del seu pare, després

a l’antiga habitació de l’Arne i, finalment, es van acostar a la seva. Va sentir com girava el pom de la porta.

Va tancar els ulls, fingint que dormia i intentant que la seva respiració sonés tranquil·la i regular.

La veu en alemany va dir:

—El seu fill.

—Sí.

Es va fer una pausa.

—Ha estat aquí tota la nit?

En Harald va contenir la respiració. Mai no havia sentit el seu pare dir ni tan sols una mentida pietosa.

Aleshores va sentir:

—Sí. Tota la nit.

Estava astorat. El seu pare havia mentit per ell. El vell tirà amb el cor de pedra, coll encarcarat i farisaic havia violat les seves pròpies normes. Al capdavall era humà. En Harald va notar que les llàgrimes se li acumulaven darrere les parpelles tancades.

Les botes van recular pel passadís i escales avall, i en Harald va sentir com el soldat s’acomiadava. Va sortir del llit i va anar al capdamunt de les escales.

—Ja pots baixar —va dir el pare—. Ja se n’ha anat.

Va baixar. El pastor tenia un aspecte solemne.

—Gràcies pel que has fet, pare —li va dir en Harald, agraït.

—He comès un pecat —es va lamentar l’home. Durant uns segons en Harald va pensar que s’enfadaria. Aleshores el vell rostre es va suavitzar—: Tanmateix, crec en un Déu clement.

En Harald es va adonar del conflicte agonitzant que havia viscut el seu pare en els darrers minuts, però no sabia com dir-li que el comprenia. L’únic que se li va acudir va ser donar-li la mà. L’hi va allargar.

El seu pare se la va quedar mirant i la va agafar. Va atreure en Harald cap a ell i li va passar el braç esquerre per damunt de les espatlles. Ell va tancar els ulls intentant contenir una emoció profunda. Quan va parlar, el bram ressonant del predicador li havia desaparegut de la veu i les paraules van sortir en un murmuri angoixat.

—Em pensava que et matarien —va dir—. Estimat fill meu, em pensava que et matarien.





8


L’Arne Olufsen s’havia escolat entre els dits d’en Peter Flemming.

En Peter hi donava voltes mentre preparava un ou bullit per a l’esmorzar de l’Inge. Després que l’Arne s’hagués desempallegat de la vigilància de Bornholm, en Peter havia assegurat alegrement que aviat el tornarien a trobar. La seva confiança havia estat erròniament dipositada. Creia que l’Arne no era prou astut per sortir de l’illa sense que el veiessin, i s’havia equivocat. Encara no sabia com se n’havia sortit, però no hi havia cap dubte que havia tornat a Copenhaguen, ja que un policia uniformat l’havia descobert al centre de la ciutat. El guàrdia l’havia perseguit, però l’Arne havia estat més ràpid que ell, i havia tornat a fer-se fonedís.

Era evident que encara hi havia alguna mena d’espionatge en marxa, tal com havia assenyalat en un to mofeta desdenyós el cap d’en Peter, en Frederik Juel.

—Sembla que l’Olufsen duu a la pràctica maniobres de distracció.

El general Braun havia estat més terminant.

—És evident que la mort d’en Poul Kirke no ha aconseguit afeblir la xarxa d’espionatge —va comentar; no s’havia tornat a parlar d’ascendir en Peter a cap del departament—. Hauré d’avisar la Gestapo.

Allò era molt injust, va pensar en Peter. Ell havia descobert la xarxa d’espionatge, havia trobat el missatge secret dins d’una de les falques de l’avió, havia detingut els mecànics, havia escorcollat la sinagoga, havia arrestat l’Ingemar Gammel, havia fet una batuda a l’escola de vol, havia mort en Poul Kirke i havia

fet saltar l’Arne Olufsen. Tot i així, persones com en Juel que no havien fet res podien denigrar els seus èxits i evitar que se li reconegués allò que li pertocava.

Però encara no havia acabat.

—Puc trobar l’Arne Olufsen —va anunciar al general Braun la nit anterior. En Juel va començar a posar-hi entrebancs, però en Peter el va dominar—. Doni’m vint-i-quatre hores. Si demà a la nit l’Arne Olufsen no està detingut, avisi la Gestapo.

En Braun hi havia accedit.

L’Arne no havia tornat a la caserna, ni tampoc s’estava amb els seus pares a Sande, de manera que devia ser a casa d’algun col·lega espia. Però tots ells ara devien estar inactius, mirant de passar inadvertits. No obstant això, la persona que segurament sabia més coses dels espies era la Karen Duchwitz. Havia estat la xicota d’en Poul, i el seu germà anava a escola amb el cosí d’en Poul. Ella no era espia, en Peter n’estava segur, de manera que no tenia cap motiu per amagar-se. Podia dur en Peter fins a l’Arne.

Tot plegat eren suposicions, però era tot el que tenia.

Va triturar l’ou passat per aigua amb sal i una mica de mantega, i a continuació va dur la safata a l’habitació. Va fer incorporar l’Inge i li va donar una cullerada d’ou. Va tenir la sensació que no li acabava d’agradar. El va tastar; estava bo, i li’n va donar una altra cullerada. Al cap d’uns segons el va deixar caure a fora de la boca, com un nadó. L’ou li va lliscar per la barbeta fins al cos de la camisa de dormir.

En Peter se la va quedar mirant desconsolat. En les darreres dues setmanes s’havia empastifat diverses vegades. Allò era nou. Sempre havia estat molt delicada i pendent del seu aspecte.

—L’Inge no ho hauria fet mai —va dir.

Va deixar la safata, va sortir de l’habitació i va agafar el telèfon. Va trucar a l’hotel de Sande i va demanar pel seu pare, que sempre començava a treballar d’hora. Quan s’hi va posar, li va dir:

—Tenies raó. Ha arribat l’hora d’ingressar l’Inge en una residència.

En Peter observava amb interès el Royal Theatre, un edifici del segle XIX de pedra groga coronat amb cúpules. Tenia la façana decorada amb talles que representaven columnes, pilastres, capitells, mènsules, corones, escuts, lires, màscares, querubins, sirenes i àngels. Damunt la teulada hi havia urnes, teieres i criatures de quatre potes amb ales i pits humans.

—És una mica recarregat —va comentar—. Fins i tot per a un teatre.

La Tilde va riure.

Estaven asseguts al mirador de l’Hotel d’Anglaterre. Tenien una bona vista de la Kongens Nytorv, la plaça més gran de Copenhaguen. A dins del teatre, els estudiants de l’escola de ballet presenciaven l’assaig general de Les Sylphides, l’obra que presentaven en aquells moments. En Peter i la Tilde esperaven que sortís la Karen Duchwitz.

La Tilde feia veure que llegia el diari del dia. El titular de la primera pàgina deia: LENINGRAD EN FLAMES. Fins i tot els nazis estaven sorpresos dels bons resultats de la campanya russa i deien que el seu èxit «escapava a qualsevol previsió».

En Peter anava amunt i avall per alliberar la tensió. Fins en aquell moment, el seu pla havia estat un fracàs absolut. La Karen havia estat sota vigilància tot el dia i no havia fet res més que anar a escola. Però l’ansietat infructuosa era afeblidora i induïa a cometre errors, de manera que intentava relaxar-se.

—Creus que els arquitectes construeixen teatres i òperes que intimiden per desanimar la gent normal i corrent d’entrar-hi? —va comentar.

—Et consideres una persona normal i corrent?

—I tant. —L’entrada estava flanquejada per dues estàtues verdes que representaven figures assegudes més grosses que la mida natural—. Qui són aquells dos?

—Holberg i Oehlenschläger.

Va reconèixer els noms. Tots dos eren grans autors de teatre danesos.

—No m’agrada gaire el teatre, hi ha massa diàlegs. M’estimo més veure una pel·lícula, alguna cosa que em faci riure, Buster Keaton o Laurel i Hardy. Has vist aquella en què els dos tipus estan emblanquinant una habitació i entra un altre amb un tauló carregat a les espatlles? —Va ofegar el riure en recordar-ho—. Una mica més i caic per terra de riure.

Ella li va clavar una de les seves mirades enigmàtiques.

—Ara sí que m’has sorprès. No hauria dit mai que fossis un fanàtic de les pallassades.

—Què et pensaves que m’agradava?

—Pel·lícules de l’Oest en què la justícia triomfa gràcies a les pistoles.

—Tens raó, aquestes també m’agraden. I a tu? T’agrada el teatre? En teoria, els copenhaguesos defensen la cultura, però la majoria d’ells no han estat mai dins d’aquest edifici.

—M’agrada l’òpera… i a tu?

—Bé… Les melodies estan bé, però les històries són ximpleries.

Ella va somriure.

—Mai no m’havia aturat a pensar-ho d’aquesta manera, però tens raó. Què me’n dius, del ballet?

—No hi acabo de trobar la gràcia. A més, els vestits són estranys. Per ser sincer, trobo que les mitges dels homes són una mica vergonyoses.

Ella va tornar a riure.

—Oh, Peter, ets ben graciós, però m’agrades igualment.

No havia estat la seva intenció ser divertit, però va acceptar aquell compliment encantat. Va abaixar la mirada cap a la fotografia que duia a la mà. L’havia agafat de l’habitació d’en Poul Kirke. Hi sortia en Poul muntat en una bicicleta amb la Karen asseguda a la barra. Tots dos anaven amb pantalons curts. La Karen tenia unes cames fantàstiques. Semblaven un parella tan feliç, plena d’energia i alegria, que per uns moments en Peter va sentir que en Poul hagués mort. Es va haver de recordar molt seriosament que en Poul havia triat ser un espia i burlar-se de la llei.

Duia la foto per ajudar-lo a identificar la Karen. Era atractiva, amb un gran somriure i una cabellera arrissada. Semblava l’antítesi de la Tilde, que tenia uns trets petits i polits en una cara rodona. Alguns dels homes deien que la Tilde era frígida perquè rebutjava les seves propostes. «Però jo ho sé millor que vosaltres», va pensar en Peter.

No havien parlat del fracàs a l’hotel de Bornholm. En Peter se sentia massa avergonyit per parlar-ne. No pensava disculpar-se; només serviria per humiliar-se encara més. Però s’estava forjant un pla en la seva ment, una cosa tan impressionant que preferia pensar-hi només vagament.

—Aquí la tenim —va dir la Tilde.

En Peter va mirar a l’altra banda de la plaça i va veure un grup de gent jove que sortia del teatre. De seguida va reconèixer la Karen. Duia un barret de palla col·locat en un angle graciós i un vestit d’estiu de color mostassa, amb la faldilla acampanada dansant-li seductorament per damunt dels genolls. La fotografia en blanc i negre no reflectia la pell pàl·lida ni els cabells pèl-­rojos encesos, com tampoc no havia fet justícia a l’aire vigorós que en Peter podia captar fins i tot en la distància. Semblava com si sortís a escena al teatre, en comptes d’estar baixant les escales per abandonar-lo.

Va travessar la plaça i va girar pel carrer principal, l’Stroget.

En Peter i la Tilde es van aixecar.

—Abans d’anar-nos-en… —va començar en Peter.

—Què?

—Voldràs venir al meu pis aquest vespre?

—Per alguna raó en especial?

—Sí, però m’estimo més no explicar-t’ho.

—Molt bé.

—Gràcies.

Sense dir res més es va afanyar a seguir la Karen. Al seu torn, la Tilde el seguia a certa distància, tal com havien acordat.

L’Stroget era un carrer estret atapeït de gent que comprava a les botigues i d’autobusos; sovint no s’hi podia passar perquè hi havia cotxes mal aparcats. En Peter estava convençut que si es duplicava l’import de les multes i es feia pagar a tots els cotxes, el problema s’acabaria. No perdia de vista el barret de palla de la Karen. Resava perquè no tornés de dret a casa.

Al final del carrer Stroget hi havia la plaça de l’Ajuntament. Allà es va dispersar el grup d’estudiants. La Karen va continuar caminant amb una de les noies mentre xerrava animadament. En Peter s’hi va acostar. Van deixar enrere els Jardins de Tivoli i es van aturar, com si anessin a separar-se, però van continuar parlant. Se les veia boniques i despreocupades sota la llum del capvespre. En Peter es va preguntar amb impaciència quantes coses més s’haurien de dir dues noies després d’haver passat juntes tot el dia.

Al final, l’amiga de la Karen va trencar cap a l’estació central i la Karen va enfilar la direcció oposada. Les esperances d’en Peter es van revifar. Tenia una cita amb algú de la xarxa d’espionatge? La va seguir, però es va decebre quan va veure que s’acostava al Vesterport, una estació de trens de rodalies des d’on podia agafar un tren que la dugués al poble on vivia, Kirstenslot.

Allò no anava bé. Només li quedaven unes quantes hores. Era evident que no el conduiria fins a ningú de la xarxa. Hauria de forçar la situació.

Es va posar al seu costat a l’entrada de l’estació.

—Perdoni —va dir—. He de parlar amb vostè.

Ella el va mirar amb indiferència i va continuar caminant.

—Què vol? —va respondre amb una educació freda.

—Podríem parlar només un minut?

Ella va creuar l’entrada i va començar a baixar les escales que duien a l’andana.

—Estem parlant.

Ell feia veure que estava nerviós.

—Corro un risc terrible parlant amb vostè.

Allò la va fer reaccionar. Es va aturar enmig de l’andana i va mirar nerviosament al seu voltant.

—De què es tracta?

Va observar que tenia uns ulls preciosos: d’un verd clar sorprenent.

—Es tracta de l’Arne Olufsen.

Va llegir por en aquells ulls i va sentir satisfacció. Els seus instints no l’havien enganyat. Sabia alguna cosa.

—Què me n’ha de dir? —va demanar conservant la veu inalterada.

—No és amic seu?

—No. És un conegut, sortia amb un amic seu. Però en realitat no el conec. Per què m’ho demana?

—Sap on és?

—No.

Parlava amb decisió i va creure, descoratjat, que semblava que digués la veritat.

Però encara no estava preparat per donar-se per vençut.

—Li podria fer arribar un missatge?

Ella va dubtar i el cor d’en Peter va tornar a bategar amb esperança. Va suposar que la noia s’estava plantejant si mentir o no.

—Potser —va dir, passats uns segons—. No en puc estar segura. Quina mena de missatge?

—Soc de la policia.

Espantada, va fer una passa enrere.

—No es preocupi, estic de la seva banda. —Podria haver jurat que la Karen dubtava si l’havia de creure o no—. No tinc res a veure amb el Departament de Seguretat; jo m’ocupo dels accidents de trànsit. Però la nostra oficina és al costat de la seva i a vegades m’assabento del que passa.

—Què ha sentit?

—L’Arne corre un greu perill. El Departament de Seguretat sap on s’amaga.

—Déu meu.

En Peter va advertir que no havia preguntat què era el Departament de Seguretat ni quin delicte se suposava que havia comès l’Arne; a més, tampoc no la va sorprendre el fet que s’estigués amagant. Per tant, havia de saber què feia l’Arne, va concloure triomfant.

Amb aquella base, podia detenir-la i fer-la interrogar. Però tenia un pla millor. Va incorporar un deix d’urgència en la seva veu.

—El detindran aquesta nit.

—Oh, no!

—Si sap com posar-se en contacte amb l’Arne, si us plau, per l’amor de Déu, intenti advertir-lo en la propera hora.

—No crec que…

—No em puc arriscar que em vegin amb vostè. Me n’he d’anar. Ho sento. Faci el que pugui.

Va fer mitja volta i va marxar ràpidament.

A dalt de les escales es va creuar amb la Tilde, que feia veure que consultava els horaris. No el va mirar, però ell sabia que l’havia vist i que seguiria la Karen.

A l’altra banda del carrer hi havia un home amb un davantal de cuir que descarregava caixes de cervesa d’un carro tirat per dos cavalls enormes. En Peter es va ocultar darrere el carro. Es va treure el barret tou, se’l va ficar dins la jaqueta i el va substituir per una gorra amb visera. Sabia per experiència que aquell canvi insignificant aconseguia un efecte important en el seu aspecte. No podria superar un escrutini meticulós, però per a una mirada a l’atzar semblava una altra persona.

Mig amagat darrere el carro, vigilava l’entrada de l’estació. Passats uns segons, la Karen en va sortir.

La Tilde anava unes passes darrere d’ella.

En Peter seguia la Tilde. Van tombar per una cantonada i van caminar seguint el carrer que hi havia entre els Jardins de Tivoli i l’estació. A l’illa de cases següent, la Karen va entrar a l’oficina de correus central: un edifici immens de construcció clàssica fet de totxana vermella i pedra grisa. La Tilde hi va entrar darrere d’ella.

«Farà una trucada», va pensar en Peter amb alegria. Va dirigir-se ràpidament cap a l’entrada de personal. Va ensenyar la placa de policia a la primera persona que va trobar, una dona jove, i va dir:

—Faci venir l’encarregat, de pressa.

Al cap d’uns segons, va aparèixer un home encorbat amb un vestit negre gastat.

—En què el puc servir?

—Una dona jove amb un vestit groc acaba d’entrar al vestíbul principal —li va explicar—. No vull que em vegi, però necessito saber què fa.

L’encarregat semblava estar emocionat. Segurament aquella era la cosa més excitant que havia passat mai a l’oficina de correus, va pensar en Peter.

—Déu meu —va exclamar l’home—. Serà millor que vingui amb mi.

Va recórrer ràpidament un passadís i va obrir una porta. En Peter va veure un mostrador amb una filera de cadires encarades a unes finestretes. L’encarregat va creuar la porta.

—Em penso que ja la veig —va anunciar—. Té una cabellera pèl-roja arrissada i porta un barret de palla?

—És ella.

—No hagués dit mai que fos una delinqüent.

—Què fa?

—Està consultant la guia telefònica. És sorprenent que una noia tan bonica…

—Si fa una trucada l’hauré d’escoltar.

L’encarregat va dubtar.

En Peter no estava autoritzat per escoltar converses telefòniques privades sense una ordre, però tenia l’esperança que l’encarregat no ho sabés.

—És molt important —va afirmar.

—No estic segur que pugui…

—No es preocupi, n’assumeixo tota la responsabilitat.

—Ara mateix deixa la guia.

En Peter no permetria que la Karen truqués a l’Arne sense escoltar la conversa. Si calia trauria la pistola i amenaçaria aquell dependent d’oficina de correus ensopit.

—Hi insisteixo.

—Aquí tenim unes normes.

—Tant se val…

—Ah! —va exclamar l’encarregat—. Ha deixat la guia de telèfons, però no va cap al mostrador. —El rostre se li va il·luminar amb alleujament—. Se’n va!

En Peter va renegar frustrat i va córrer cap a la sortida.

Va entreobrir la porta i va mirar a fora. Va veure la Karen creuant el carrer. Es va esperar fins que la Tilde va sortir darrere d’ella. En Peter les seguia de prop.

Se sentia decebut, però no vençut. La Karen coneixia el nom d’una persona que es podia posar en contacte amb l’Arne. Havia buscat el nom a la guia telefònica. Per què dimonis no li havia trucat? Potser tenia por —encertadament— que la policia escoltés la conversa o que potser els serveis de seguretat alemanys duguessin a terme una investigació rutinària.

Tot i així, si no havia buscat el número de telèfon, devia haver intentat trobar l’adreça. En aquell moment, si en Peter tenia la sort de cara, s’estava dirigint cap allà.

Va quedar-se enrere de manera que ja no veia la Karen, però sí la Tilde. Caminar darrere la Tilde sempre era un plaer. S’agraïa tenir una excusa per poder mirar el seu darrere arrodonit. Era conscient que l’observava? Exagerava deliberadament el balanceig de les natges? No en tenia ni idea. Qui podia saber el que passava pel cap d’una dona?

Van travessar l’illeta de Christiansborg i van continuar pel costat de l’aigua, amb el port a la dreta i els vells edificis del govern de l’illa a l’esquerra. L’aire de la ciutat, escalfat pel sol, es refrescava en aquell punt en topar amb la brisa salada de la mar Bàltica. L’ample canal d’aigua estava vorejat per vaixells de càrrega, barques de pesca, transbordadors i naus de les armades danesa i alemanya. Dos mariners joves van situar-se darrere la Tilde i van intentar alçar-la en braços alegrement, però ella els va dir quatre paraules de mal humor i van desaparèixer a l’instant.

La Karen va anar fins al palau d’Amalienborg i va tombar cap a l’interior. Seguint la Tilde, en Peter va creuar l’extensa plaça que formaven les quatre mansions d’estil rococó que constituïen la residència de la família reial. Des d’allà van anar cap a Nyboder, un barri de cases baixes que originàriament s’havien construït com a allotjament econòmic per als mariners.

Van enfilar un carrer anomenat St. Paul’s Gade. En la distància, en Peter podia distingir que la Karen mirava una filera de cases grogues amb les teulades vermelles; semblava que buscava un número. Tenia aquell pressentiment tan intens i emocionant de ser a prop de la seva presa.

La Karen es va aturar i va mirar carrer amunt i avall, com si comprovés si la vigilava algú. Massa tard per fer-ho, per descomptat, però era una principiant. En qualsevol cas, no va semblar que veiés la Tilde, i en Peter estava massa lluny perquè el reconegués.

Va trucar a una porta.

Mentre en Peter es reunia amb la Tilde es va obrir la porta. No podia veure qui hi havia a dins. La Karen va dir alguna cosa, va entrar i es va tancar la porta. Era el número cinquanta-tres, va fixar-se en Peter.

—Creus que l’Arne és a dins? —va preguntar la Tilde.

—Ell, o bé algú que sap on s’amaga.

—Què vols fer?

—Esperar. —Va mirar carrer amunt i avall. A l’altra banda hi havia una botiga al xamfrà—. Allà. —Van creuar el carrer i es van quedar observant l’aparador. En Peter va encendre un cigarret.

—Segurament hi ha un telèfon a la botiga —va comentar la Tilde—. Creus que hem de trucar a la central? També podríem entrar-hi per la força. Però no sabem quants espies hi pot haver a dins.

En Peter va sospesar la possibilitat de demanar reforços.

—Encara no —va decidir—. No estem del tot segurs de què passa. Esperem una mica.

La Tilde va assentir. Es va treure la boina blau cel i es va posar una bufanda amb un dibuix normal i corrent al voltant del cap. En Peter va observar com es ficava els rissos rossos sota la bufanda. Tindria un aspecte lleugerament diferent quan la Karen sortís de la casa, de manera que seria menys probable que es fixés en ella.

La Tilde va agafar el cigarret que en Peter subjectava entre els dits, se’l va posar als llavis, va aspirar-ne el fum i l’hi va tornar. Aquell era un gest íntim, i ell va sentir que gairebé l’havia besada. Va notar que s’enrojolava i va apartar la mirada posant-la sobre el número cinquanta-tres.

Es va obrir la porta i en va sortir la Karen.

—Mira —va dir ell, i la Tilde va seguir el seu esguard.

La porta es va tancar darrere la Karen i després va marxar sola.

—Maleït siga —va renegar en Peter.

—Què hem de fer, ara? —va preguntar la Tilde.

En Peter va pensar ràpidament. Va suposar que l’Arne era a dins de la petita casa groga. Aleshores necessitaria demanar reforços, entrar per la força a la casa i detenir-lo a ell i qualsevol altra persona que fos amb ell. D’altra banda, l’Arne podia ser a qualsevol altra banda i la Karen podia anar-hi de camí; en aquest cas, calia que en Peter la seguís.

O potser la Karen havia fracassat en la seva recerca i havia decidit abandonar i tornar a casa.

Va prendre una decisió.

—Ens separarem —va dir a la Tilde—. Tu segueixes la Karen. Jo trucaré al quarter general i farem una batuda a la casa.

—D’acord —va respondre la Tilde, i va sortir ràpidament darrere la Karen.

En Peter va entrar a la botiga. Era un establiment normal; s’hi venien verdures, pa i articles per a la llar com ara sabó i llumins. A les prestatgeries hi havia llaunes de menjar i els passadissos estaven obstruïts per feixos de llenya i sacs de patates. El lloc es veia brut, però pròsper. Va ensenyar la placa de policia a una dona de cabells grisos que duia un davantal tacat.

—Té un telèfon?

—L’hi hauré de cobrar.

Va remenar-se les butxaques buscant monedes.

—On és? —va preguntar amb impaciència.

La dona va moure el cap en direcció a una cortina que hi havia a la part del darrere.

—Allà.

En Peter va llançar unes quantes monedes damunt del mostrador i va creuar un petit saló empudegat de tuf de gats. Va despenjar el telèfon, va trucar al Politigaarden i va demanar pel Conrad.

—Em penso que he descobert l’amagatall de l’Arne. El número cinquanta-tres de St. Poul’s Gade. Reuneix en Dresler i l’Ellegard i veniu amb un cotxe al més aviat possible.

—Ara mateix —va dir en Conrad.

EI Peter va penjar i es va afanyar a sortir. Havia trigat menys d’un minut. Si algú havia sortit de la casa en aquell interval, encara se l’hauria de poder veure al carrer. Va mirar carrer amunt i avall. Va veure un home gran amb una camisa sense coll passejant un gos artrític, tots dos avançant amb una lentitud dolorosa. Un poni enèrgic tirava d’un carro carregat amb un sofà ple de forats a la tapisseria de cuir. Un grup de nens jugaven a futbol al carrer amb una pilota de tennis pelada per l’ús. No hi havia ni rastre de l’Arne. Va creuar el carrer.

Durant uns moments es va permetre el luxe de pensar en la satisfacció que seria detenir el fill gran de la família Olufsen. Quina revenja per la humiliació de l’Axel Flemming, tants anys enrere. Immediatament després de l’expulsió de l’escola del fill petit, desemmascarar l’activitat de l’Arne com a espia significaria el final de l’hegemonia del pastor Olufsen. Com podria gallejar i predicar quan els seus dos fills s’havien esgarriat? Hauria de dimitir.

El pare d’en Peter n’estaria encantat.

La porta del número cinquanta-tres es va obrir. En veure que l’Arne sortia de la casa, en Peter va ficar-se la mà dins la jaqueta per tocar l’empunyadura de la pistola que duia aferrada a la pistolera de l’espatlla.

En Peter estava pletòric. L’Arne s’havia afaitat el bigoti i s’havia cobert els cabells amb una gorra de treballador, però en Peter el coneixia de tota la vida, i el va identificar immediatament.

Passats uns instants, el triomf va ser substituït per la precaució. Sempre sorgien problemes quan un agent intentava fer una detenció tot sol. La possibilitat de fugir era molt temptadora per a un sospitós que s’enfrontava amb un únic policia. Ser un detectiu vestit de paisà, despullat de l’autoritat d’un uniforme, encara empitjorava més les coses. Si s’organitzava una batussa, els vianants no tenien manera de saber que un dels dos era un agent i, fins i tot, podrien afegir-se al bàndol equivocat.

En Peter i l’Arne ja s’havien enfrontat una vegada abans, feia dotze anys, en l’època en què les seves famílies s’havien barallat. En Peter era més gran, però l’Arne estava en forma i era fort gràcies a tots els esports que practicava. No hi va haver un resultat clar. Van intercanviar uns quants cops de puny i els van separar. Aquell dia en Peter duia una pistola. Però potser l’Arne també en duia una.

L’Arne va tancar de cop la porta de la casa i va sortir al carrer en direcció a en Peter.

A mesura que s’acostaven, l’Arne evitava trobar la seva mirada i caminava per la part interior de la vorera, arrambat a les parets de les cases com un fugitiu. En Peter caminava pel costat exterior de la vorera, mirant d’esquitllentes el rostre de l’Arne.

Quan eren a uns deu metres de distància, l’Arne va alçar els ulls furtivament fins al rostre d’en Peter. En Peter el va mirar als ulls i va observar la seva expressió. Va veure que arrufava les celles amb desconcert, després reconeixement, després xoc, por i pànic.

L’Arne es va aturar, momentàniament glaçat.

—Estàs detingut —li va dir en Peter.

L’Arne va recuperar parcialment el posat i durant uns instants aquell somriure despreocupat tan conegut li va creuar el rostre.

—Dolcet Pete —va contestar; era així com li deien de petit.

En Peter va veure que l’Arne es disposava a fugir. Va treure la pistola.

—Estira’t de bocaterrosa amb les mans a l’esquena.

L’Arne semblava més amoïnat que espantat. En un instant de perspicàcia, en Peter es va adonar que l’Arne no estava espantat per la pistola, sinó per alguna altra cosa.

—Estàs preparat per disparar-me? —va provocar-lo l’Arne.

—Si cal, sí —va respondre en Peter.

Va alçar la pistola amenaçadorament, però de fet desitjava amb totes les seves forces detenir l’Arne viu. La mort d’en Poul Kirke havia dut la investigació a un carreró sense sortida. Volia interrogar l’Arne, no pas matar-lo.

L’Arne va oferir-li un somriure enigmàtic, va fer mitja volta i va arrencar a córrer.

En Peter va mantenir ben dreta la mà de la pistola i va mirar en línia recta amb el canó. Va apuntar a les cames de l’Arne, però era impossible disparar amb precisió amb una pistola, i sabia que podia encertar a qualsevol part del cos, o a cap. Però l’Arne s’allunyava i les possibilitats que en Peter l’aturés s’esvaïen amb cada mil·lèsima de segon que passava.

En Peter va prémer el gallet.

L’Arne va continuar corrent.

En Peter va tornar a disparar repetidament. Després del quart tret, li va semblar que l’Arne trontollava. En Peter va tornar a disparar, i l’Arne es va desplomar a terra amb el cop sec d’un pes mort i va quedar panxa enlaire.

—Ostres, Déu, no, una altra vegada no —va suplicar en Peter.

Va sortir corrent sense deixar d’apuntar l’Arne amb la pistola.

La silueta que hi havia a terra jeia immòbil.

En Peter es va agenollar al seu costat.

L’Arne va obrir els ulls. Tenia el rostre blanc de dolor.

—Tros d’idiota, m’hauries hagut de matar —li va dir.

Aquell vespre la Tilde va anar al pis d’en Peter. Duia una brusa rosa nova amb flors brodades als punys. El rosa l’afavoria, va pensar en Peter. Destacava la seva feminitat. Feia un temps càlid i semblava que no duia res sota la brusa.

La va fer passar al menjador. El sol del capvespre inundava la sala, il·luminant-ho tot amb una lluïssor estranya, fent que els perfils dels mobles i els quadres de les parets semblessin difusos. L’Inge seia en una cadira al costat de la llar de foc, amb la mirada perduda en l’habitació i el gest inexpressiu de sempre. En Peter va acostar la Tilde cap a ell i la va besar. Per un instant ella es va quedar parada, sorpresa; després va correspondre al petó. Ell li va acariciar les espatlles i els malucs.

Ella es va fer enrere i el va mirar a la cara. Ell va poder llegir el desig en els seus ulls, però estava amoïnada. Va mirar l’Inge.

—Està bé, això? —va preguntar.

Ell li va acaronar els cabells.

—Ssst.

La va tornar a besar, apassionadament. L’abraçada es va tornar més fervent. Sense deixar de besar-se, li va descordar la brusa deixant al descobert els pits suaus. Va acariciar aquella pell càlida.

Ella es va tornar a fer enrere, respirant feixugament. El pit se li agitava amunt i avall amb la respiració panteixant.

—I ella? —va preguntar—. Què passa amb l’Inge?

En Peter va mirar la seva dona. Els observava a tots dos amb un esguard impassible, sense mostrar cap mena d’emoció, com sempre.

—No hi ha ningú allà a dins —va declarar a la Tilde—. Ningú en absolut.

Ella el va mirar als ulls. El seu rostre mostrava compassió i comprensió, barrejades amb curiositat i luxúria.

—D’acord —va dir—. D’acord.

En Peter va encabir el cap entre els seus pits nus.





TERCERA PART





1


El crepuscle convertia el tranquil poble de Jansborg en un indret tenebrós. Com que els vilatans anaven a dormir d’hora, els carrers estaven deserts i les cases, fosques i en silenci. En Harald se sentia com si conduís per l’escenari d’un esdeveniment espantós i ell fos l’única persona que no sabia què havia passat.

Va aparcar la moto davant l’estació. No cridava tant l’atenció com havia temut perquè al costat hi havia un Opel Olympia cabriolé, impulsat per gas, amb una estructura de fusta en forma de cabana instal·lada a la part posterior del sostre per allotjar el descomunal dipòsit de combustible.

Es va allunyar de la moto i va emprendre el camí cap a l’escola mentre queia la nit.

Després de fugir dels guàrdies de Sande, havia tornat al seu antic llit i havia dormit feixugament fins al migdia. La seva mare l’havia despertat, li havia preparat un tall enorme de carn de porc freda amb patates, li havia ficat diners a la butxaca i li havia pregat que li digués on vivia. Afeblit pel seu afecte i per l’inesperat endolciment del seu pare, li havia explicat que s’havia instal·lat a Kirstenslot. No havia esmentat l’església abandonada per por que ella s’amoïnés en saber que dormia a terra, i l’havia deixada amb la impressió que l’havien convidat a quedar-se a la casa.

Llavors havia tornat a travessar Dinamarca d’oest a est i, en aquell moment, el vespre del dia següent, s’acostava a la seva antiga escola.

Havia decidit revelar la pel·lícula abans d’anar a Copenhaguen i lliurar-la a l’Arne, que s’amagava a casa d’en Jens Toksvig, al barri de Nyboder. Necessitava estar segur que havia fet bé la seva tasca de fotògraf i que les imatges que contenia la pel·lícula eren nítides. Les càmeres podien funcionar malament i els fotògrafs podien cometre errors. No volia que l’Arne posés en perill la seva vida per viatjar a Anglaterra amb una pel·lícula que al final resultés estar en blanc. A l’escola hi havia una cambra fosca i tots els productes químics necessaris per revelar fotografies. En Tik Duchwitz era el secretari del Club de Fotografia i en tenia la clau.

En Harald va evitar les entrades principals i va travessar la granja veïna per entrar a l’escola a través dels estables. Eren les deu. Els nois més joves ja eren al llit, i els alumnes de secundària es desvestien. Els estudiants de l’últim curs eren els únics que encara estaven llevats, i la majoria d’ells eren a les seves habitacions. L’endemà era el dia de la graduació i potser preparaven les maletes per tornar a casa.

Mentre caminava entre aquell grup d’edificis que coneixia tan bé, va combatre la temptació d’arrapar-se furtivament a les parets i córrer per salvar els espais oberts. Si caminava amb naturalitat i confiança, qualsevol que el veiés podia pensar que era un alumne de l’últim curs que tornava a la seva habitació. Es va sorprendre en comprovar la dificultat que li suposava fingir una identitat que havia estat seva tan sols deu dies abans.

No va trobar ningú en el seu trajecte cap a la Casa Vermella, l’edifici on hi havia les habitacions d’en Tik i en Mads. En pujar l’escala cap a l’última planta, es va adonar que no es podia amagar enlloc: si hi trobava algú, el reconeixeria immediatament. Tanmateix, va tornar a tenir sort. El passadís de l’últim pis estava desert. Va accelerar el ritme en passar per davant de les habitacions del senyor Moller, el professor que vetllava per la disciplina a la residència, va obrir la porta de l’habitació d’en Tik sense fer soroll i hi va entrar.

En Tik estava assegut damunt la seva maleta intentant tancar-la.

—Ets tu! —va exclamar—. Déu meu!

En Harald es va asseure al seu costat i el va ajudar a fermar les tanques.

—Tens ganes de tornar a casa?

—No tinc tanta sort —va contestar en Tik—. Me’n vaig exiliat a Aarhus. He de passar l’estiu treballant en una sucursal del banc de la meva família. És el meu càstig per haver-te acompanyat a aquell local de jazz.

—Caram.

En Harald havia estat esperant el moment de poder gaudir de la companyia d’en Tik a Kirstenslot, però en sentir allò va de­cidir que no calia esmentar que hi vivia.

—Què fas aquí? —va preguntar en Tik quan van tenir la maleta tancada hermèticament.

—M’has d’ajudar.

En Tik va dibuixar un somriure burleta.

—I ara què vols?

En Harald va treure la pel·lícula de trenta-cinc mil·límetres de la butxaca dels pantalons.

—Vull revelar això.

—I per què no ho portes a una botiga?

—Perquè em detindrien.

El somriure d’en Tik es va esvair i el va substituir una expressió solemne.

—Estàs implicat en una conspiració contra els nazis.

—Més o menys.

—Estàs en perill.

—Sí.

Van picar suaument a la porta.

En Harald es va deixar caure a terra i es va esmunyir sota el llit.

—Sí? —va fer en Tik.

En Harald va sentir que obrien la porta i després la veu d’en Moller, que deia:

—Si us plau, apagui els llums, Duchwitz.

—Sí, senyor.

—Bona nit.

—Bona nit, senyor.

La porta es va tancar i en Harald es va arrossegar per terra per sortir de sota el llit.

Van parar l’orella i van sentir que en Moller passejava pel passadís desitjant bona nit a tots els nois. Van sentir les seves passes de tornada cap a la seva cambra i, en acabat, el so de la porta en tancar-se. Sabien que no en tornaria a sortir fins al matí, tret que hi hagués alguna emergència.

—Encara tens la clau de la cambra fosca? —va preguntar en Harald amb un fil de veu.

—Sí, però abans hem d’arribar als laboratoris.

De nit tancaven l’edifici de ciències amb clau.

—Podem trencar un vidre de la part del darrere.

—Quan vegin que hi ha un vidre trencat sabran que algú hi ha entrat per la força.

—I què? Te’n vas demà!

—D’acord.

Es van treure les sabates i van sortir al passadís de puntetes. Van baixar l’escala en silenci, es van tornar a posar les sabates en arribar a la porta i van abandonar l’edifici.

Ja eren més de les onze i era completament fosc. En aquella hora no acostumava a haver-hi ni una ànima a l’exterior, però havien de vigilar que ningú no els veiés des d’una finestra. Afortunadament no hi havia lluna. Van allunyar-se a corre-cuita de l’edifici dels dormitoris, mentre la gespa esmorteïa les seves passes. En arribar a l’església, en Harald va donar un cop d’ull darrere seu i va veure llum a la finestra d’una de les habitacions dels alumnes de l’últim curs. Una silueta va passar per davant de la finestra i es va aturar. Un segon més tard, en Harald i en Tik van girar a la cantonada de l’església.

—Em penso que ens han vist —va xiuxiuejar en Harald—. Hi ha un llum encès a la Casa Vermella.

—Totes les habitacions del personal tenen les finestres a la part del darrere —va observar en Tik—. Només ens pot haver vist algun noi. No ens hem de preocupar.

En Harald va pregar que tingués raó.

Van vorejar la biblioteca i es van acostar a l’edifici de ciències per la part del darrere. Tot i que era nou, l’havien dissenyat perquè s’assemblés a les estructures més velles que l’envoltaven, per la qual cosa les parets estaven alçades amb maons vermells i les finestres giratòries estaven formades per sis panells de vidre.

En Harald es va treure una sabata i va copejar suaument una finestra amb el taló. Semblava força resistent.

—I pensar que quan jugues a futbol el vidre sembla tan fràgil… —va murmurar.

Va ficar la mà dins la sabata i va clavar un fort cop a la finestra. En trencar-se va fer més soroll que les trompetes del judici final. Tots dos nois van quedar immòbils, esgarrifats pel volum de la trencadissa, però el silenci es va tornar a imposar com si no hagués passat res. A tocar de l’edifici hi havia l’església, la biblioteca i el gimnàs, i a dins no hi havia ningú. Quan el batec del cor d’en Harald es va apaivagar, es va adonar que el soroll del vidre havia passat desapercebut.

Va fer servir la sabata per treure les puntes de vidre del marc de la finestra, que van caure a dins, damunt un banc del laboratori; aleshores va passar una mà pel forat i va obrir la balda de la finestra. Protegint-se encara amb la sabata per no tallar-se, va allargar el braç i va escombrar els fragments de vidre cap a una banda. En acabat, va entrar a l’edifici.

En Tik el va seguir i van tancar la finestra darrere seu.

Eren al laboratori de química i la pudor adusta dels àcids i l’amoníac va fiblar els narius d’en Harald. Gairebé no s’hi veia, però coneixia la sala a la perfecció i va aconseguir arribar a la porta sense ensopegar amb res. Va sortir al passadís i va trobar la porta de la cambra fosca.

Un cop tots dos van ser a dins, en Tik va tancar la porta amb clau i va encendre el llum. En Harald es va adonar que, si a la cambra fosca no podia entrar gens de llum, tampoc no en podia sortir.

En Tik es va arromangar i va anar per feina. Va abocar aigua calenta en una pica i va arreplegar els productes químics necessaris d’una filera de pots. Llavors va comprovar la temperatura de l’aigua i hi va afegir més aigua calenta fins que el resultat el va satisfer. En Harald entenia els principis del procés, però com que mai no havia intentat portar-lo a terme ell mateix, havia de confiar en el seu amic.

I si alguna cosa havia anat malament? I si l’obturador no havia funcionat prou bé, o la pel·lícula estava velada, o les fotografies havien quedat borroses? Si era així, no tindrien cap valor. Tindria prou coratge per tornar-ho a intentar? Hauria de tornar a Sande, enfilar-se a la tanca de nit, esmunyir-se dins la instal·lació, esperar a l’alba, fer més fotografies i intentar fugir en ple dia una altra vegada. No estava segur de poder tornar a aplegar prou força de voluntat.

Quan tot va estar a punt, en Tik va posar en marxa un rellotge automàtic i va apagar el llum. En Harald es va asseure pacientment en la foscor mentre en Tik desenrotllava la pel·lícula, desproveïda de qualsevol protecció, i iniciava el procés que havia de revelar les fotografies, si és que n’hi havia cap. Li va explicar que primer xopava la pel·lícula en pirogal·lol, que havia de reaccionar amb les sals de plata fins a formar una imatge visible. Es van asseure i van esperar que sonés el timbre del rellotge. Llavors en Tik va rentar la pel·lícula amb àcid acètic per aturar la reacció i, en acabat, la va remullar amb hiposulfit sòdic per fixar la imatge.

—Ja hauria d’estar a punt —va anunciar finalment.

En Harald va aguantar la respiració.

En Tik va encendre els llums. Durant uns instants, en Harald va quedar enlluernat i no veia res. Quan se li va aclarir la vista va donar una ullada a la tira de pel·lícula grisosa que sostenia el seu amic. S’havia jugat la vida per aconseguir-la. En Tik la va posar a contrallum. Al començament, en Harald no va distingir cap imatge i va pensar que ho hauria de repetir tot. Aleshores va recordar que mirava un negatiu, en què el negre apareixia blanc, i a l’inrevés, i va començar a identificar-hi les formes. Va veure la imatge invertida de la gran antena rectangular que tant l’havia intrigat quan l’havia vista per primer cop quatre setmanes enrere.

Ho havia aconseguit.

Va passejar la mirada per la filera d’imatges i les va reconèixer totes: la base giratòria, el manyoc de cables, la graella enfocada des de diferents angles, les màquines més petites amb les antenes que feien pampallugues i, finalment, l’última fotografia, la vista general de totes tres estructures, que havia fet quan estava a punt de tenir un atac de pànic.

—Han sortit! —va exclamar triomfalment—. Són genials!

En Tik estava pàl·lid.

—De què són, aquestes fotografies? —va preguntar en un to espantat.

—D’una maquinària nova que han inventat els alemanys per detectar els avions que s’aproximen.

—Tant de bo no t’ho hagués preguntat. Ets conscient del càstig que s’aplica a això que estem fent?

—Les fotografies les vaig fer jo.

—I jo n’he revelat la pel·lícula. Mare de Déu, em podrien penjar.

—Ja t’he dit que era una cosa d’aquestes.

—Ja ho sé, però no m’ho he acabat de creure.

—Em sap greu.

En Tik va enrotllar la pel·lícula i la va ficar dins del contenidor cilíndric.

—Aquí la tens —va dir—. Me’n torno al llit a oblidar que això ha passat.

En Harald es va guardar el pot a la butxaca.

Llavors van sentir veus.

En Tik va gemegar.

En Harald es va quedar immòbil i va parar l’orella. Al principi no va poder distingir les paraules, però estava segur que procedien de l’interior de l’edifici, i no de l’exterior. Llavors va sentir la veu inconfusible d’en Heis que deia:

—No sembla que hi hagi ningú.

L’altra veu era d’un noi.

—Estic completament segur que venien cap aquí, senyor.

En Harald va arrufar les celles i va mirar en Tik.

—Qui…?

—Sembla en Woldemar Borr —va xiuxiuejar en Tik.

—No podia ser ningú altre —va lamentar en Harald.

Era el nazi de l’escola. Devia ser qui els havia vist des de la finestra. Havien tingut mala sort. Qualsevol altre noi hauria mantingut la boca tancada.

Llavors van sentir una tercera veu.

—Mireu, aquesta finestra té un vidre trencat. —Era el senyor Moher—. Deuen haver entrat per aquí, siguin qui siguin els que han entrat.

—Estic segur que un d’ells era en Harald Olufsen, senyor —va dir en Borr. Semblava molt orgullós d’ell mateix.

—Sortim de la cambra fosca —va dir en Harald—. Potser podrem evitar que sàpiguen que hem estat revelant fotografies.

Va apagar el llum, va girar la clau dins el pany i va obrir la porta. Tots els llums estaven encesos i en Heis era just davant el llindar.

—Oh, merda —va remugar en Harald.

En Heis duia una camisa sense coll. Evidentment l’havien anat a buscar quan es disposava a ficar-se al llit. Va abaixar el seu nas llargarut i el va mirar.

—Així que ets tu, Olufsen.

—Sí, senyor.

En Borr i el senyor Moller van aparèixer darrere seu.

—Ja no ets alumne d’aquesta escola i ho saps —va continuar en Heis—. El meu deure és trucar a la policia i fer-te detenir per intent de robatori.

En Harald va patir un instant de pànic. Si la policia trobava la pel·lícula que portava a la butxaca, estava ben llest.

—I t’acompanya en Duchwitz… M’ho hauria hagut d’imaginar —va afegir en Heis en veure en Tik darrere en Harald—. Es pot saber què diantre feu?

En Harald havia de persuadir en Heis que no truqués a la policia, però no podia dir res davant d’en Borr.

—Senyor, podria parlar amb vostè en privat?

En Heis va dubtar.

En Harald va decidir arrencar a córrer si en Heis s’hi negava. No es pensava rendir sense posar problemes. Però fins a on podria arribar?

—Si us plau, senyor, doni’m l’oportunitat d’explicar-l’hi.

—D’acord —va acceptar en Heis a contracor—. Borr, torna-te’n al llit. I tu també, Duchwitz. Senyor Moller, potser val més que els acompanyi a les seves habitacions.

Tots se’n van anar.

En Heis va entrar al laboratori de química, es va asseure en un tamboret i va treure la seva pipa.

—Molt bé, Olufsen. Què m’has d’explicar, aquesta vegada? —va preguntar.

En Harald es va preguntar què li havia de dir. No se li acudia cap mentida plausible, però temia que la veritat fos més increïble que cap història que es pogués inventar. Finalment es va limitar a treure’s el petit cilindre de la butxaca i el va atansar a en Heis.

En Heis va treure el rotlle de pel·lícula i el va posar a contrallum.

—Això sembla que sigui una mena d’instal·lació de ràdio moderna —va observar—. És militar?

—Sí, senyor.

—Saps per a què serveix?

—Em penso que segueix els avions mitjançant ones de ràdio.

—Així doncs, aquest és el seu secret. La Luftwaffe presumeix que han estat abatent els bombarders de la RAF com si fossin mosquits. Això ho explica tot.

—Diria que segueix el bombarder i l’avió de guerra que envien per interceptar-lo. Així el controlador pot dirigir amb precisió l’avió de guerra.

En Heis el va mirar per sobre les ulleres.

—Déu meu. T’adones de la importància que té?

—Em penso que sí.

—Els anglesos només poden ajudar els russos d’una manera, i és obligant Hitler a fer tornar forces aèries del front per defensar Alemanya dels bombardejos.

En Heis havia estat a l’exèrcit i el pensament militar li venia a la ment amb tota naturalitat.

—No estic segur que acabi d’entendre on vol arribar —va admetre en Harald.

—Mira, aquesta estratègia no funcionarà mentre els alemanys puguin abatre fàcilment els bombarders, però si els anglesos descobreixen el seu secret, podran desenvolupar mesures preventives. —En Heis va mirar al seu voltant—. Deu haver-hi un almanac en algun lloc.

En Harald no entenia per què necessitava un almanac, però sabia on n’hi havia un.

—Al despatx de física.

—Porta-me’l. —En Heis va deixar la pel·lícula sobre el banc del laboratori i es va encendre la pipa mentre en Harald entrava al despatx del costat, buscava l’almanac a les prestatgeries i l’hi portava. En Heis el va fullejar—. La propera lluna plena és el vuit de juliol. Em jugaria el coll que aquella nit hi haurà una gran campanya de bombardejos. Falten dotze dies. Pots dur la pel·lícula a Anglaterra abans d’aquest dia?

—Aquesta tasca li toca a algú altre.

—Doncs li desitjo bona sort. Olufsen, ets conscient del gran perill que corres?

—Sí.

—La pena per espionatge és la mort.

—Ja ho sé.

—Sempre has tingut pebrots, això no t’ho puc negar. —Li va tornar la pel·lícula—. Necessites alguna cosa? Menjar, diners, benzina?

—No, gràcies.

En Heis es va alçar.

—T’acompanyaré fora de la propietat.

Van sortir per la porta principal. L’aire de la nit va eixugar la suor que cobria el front d’en Harald. Van caminar plegats pel camí que duia a l’entrada de l’escola.

—No sé què diré al senyor Moller —va dir en Heis.

—Li puc fer un suggeriment?

—I tant.

—Li podria dir que revelàvem fotografies obscenes.

—Bona idea. Tothom s’ho empassarà.

Van arribar a l’entrada i en Heis va encaixar la mà d’en Harald.

—Per l’amor de Déu, ves amb compte, fill.

—No pateixi.

—Bona sort.

—Adéu.

En Harald es va allunyar en direcció al poble.

En arribar al revolt de la carretera, va mirar enrere. En Heis encara era a l’entrada, mirant-lo. En Harald es va acomiadar amb un gest de la mà i en Heis li va tornar el comiat. Llavors en Harald va reprendre la marxa.

Es va arrossegar sota un arbust i va dormir fins a l’alba. En despertar-se va anar a buscar la moto i es va dirigir a Copenhaguen.

Mentre accelerava pels afores de la ciutat, a la llum del sol del matí, se sentia bé. Li havia anat de ben poc un parell de vegades, però finalment havia acomplert la seva promesa. Pensava assaborir el moment de lliurar les fotografies. L’Arne estaria ben impressionat. Fet això, en Harald hauria enllestit la seva missió i començaria la de l’Arne de dur les fotografies a Anglaterra.

Després de veure l’Arne, pensava tornar a Kirstenslot i suplicar al granger Nielsen que li permetés recuperar la feina. Només havia treballat un dia abans de desaparèixer la resta de la setmana i estava segur que en Nielsen estava empipat, però potser necessitava els seus serveis prou desesperadament per tornar-lo a contractar.

Tornar a Kirstenslot volia dir veure la Karen. Esperava aquell moment amb avidesa. Ella no se sentia atreta per ell des d’un punt de vista romàntic, i allò no podia canviar, però aparentment li queia força bé. Per la seva banda, en Harald es conformava a poder parlar-hi. La idea de fer-li un petó era massa remota fins i tot per plantejar-se-la.

Es va dirigir cap a Nyboder. L’Arne li havia donat l’adreça d’en Jens Toksvig. St. Paul’s Gade era un carrer estret i atapeït de casetes arrenglerades sense jardí: les portes donaven directament al carrer. En Harald va aparcar la moto davant el número cinquanta-tres i va trucar a la porta.

La va obrir un policia uniformat.

Per un moment, en Harald es va quedar petrificat. On era, l’Arne? El devien haver detingut…

—Què vols, noi? —va preguntar el policia amb impaciència.

Era un home de mitjana edat amb un bigoti gris i galons de sergent a la màniga.

En Harald estava inspirat i, tot donant mostres d’un pànic que en el fons era ben real, va dir:

—On és el metge? Ha de venir ara mateix, està a punt de tenir la criatura!

El policia va somriure. El futur pare aterrit era un personatge perenne del món de la comèdia.

—Aquí no hi ha cap metge, noi.

—Doncs hi hauria de ser!

—Calma’t, fill. Abans que hi hagués metges ja naixien criatures. A veure, quina adreça t’han donat?

—Doctor Thorsen, Fischer’s Gade número cinquanta-tres. Ha de ser aquí!

—Has encertat el número, però t’has equivocat de carrer. Aquest és el St. Paul’s Gade. Fischer Gade és un carrer més al sud.

—Déu meu, m’he equivocat de carrer! —En Harald va girar cua i es va enfilar a la moto d’un salt—. Gràcies! —va cridar.

Va obrir la clau del vapor i va marxar.

—Forma part de la meva feina —va contestar el policia.

En Harald va anar fins al final del carrer i va tombar a la cantonada.

«Molt astut, però ara què diantre se suposa que he de fer?», va pensar.





2


L’Hermia va passar tot el matí del diumenge a les precioses ruïnes del castell de Hammershus, esperant que l’Arne arribés amb la pel·lícula crucial.

Les fotografies encara eren més importants que cinc dies enrere, quan li havia assignat la missió. En aquell interval de temps, el món havia canviat. Els nazis havien fet grans progressos en la seva conquesta de la Unió Soviètica. Ja s’havien apoderat de

la fortalesa de Brest, un indret clau, i la seva superioritat aèria absoluta devastava l’Exèrcit Roig.

En Digby li havia resumit la seva conversa amb Churchill en un parell de frases sorrudes. L’esquadró de bombarders planejava enviar tots els bombarders que pogués fer enlairar al bombardeig més important de la guerra, en un intent desesperat d’obligar una part dels efectius de la Luftwaffe a tornar del front soviètic i donar als soldats soviètics l’oportunitat de contraatacar. Quedaven onze dies per a la data del bombardeig.

En Digby també havia parlat amb en Bartlett, el seu germà, que ja s’havia recuperat i sens dubte havia de pilotar un dels avions.

El bombardeig era una missió suïcida i l’esquadró de bombarders quedaria salvatgement minvat si no aconseguien idear estratègies per esquivar el radar alemany en pocs dies. I tot plegat depenia de l’Arne.

L’Hermia havia convençut el pescador suec que la tornés a dur amb la seva barca, però l’home li havia advertit que aquella era l’última vegada perquè li semblava perillós repetir aquell trajecte gaire sovint. A l’alba havia xipollejat per les aigües poc fondes, carregada amb la bicicleta, fins a la platja que hi havia sota Hammershus. Havia escalat el turó escarpat que s’enfilava fins al castell i s’havia aturat a la muralla, com una reina medieval, per observar com sortia el sol en un món cada vegada més dominat pels nazis fatxendes, cridaners i plens d’odi que tant la repugnaven.

Al llarg del dia va anar canviant de lloc cada mitja hora, aproximadament. Anava d’una banda a l’altra de les ruïnes, passejava pel bosc o bé baixava a la platja només perquè no resultés obvi als turistes que esperava algú. Patia una combinació de tensió insuportable i avorriment insofrible que trobava estranyament enutjosa.

Es distreia recordant la seva última trobada. Era un record tendre. S’havia sorprès a si mateixa fent l’amor amb l’Arne allà mateix, damunt la gespa, a plena llum del dia, però no se’n penedia. Era un record que no oblidaria mentre visqués.

S’havia imaginat que l’Arne arribaria amb el ferri nocturn. Entre el port de Ronne i el castell de Hammershus hi havia uns vint-i-quatre quilòmetres. L’Arne podia recórrer el trajecte en una hora si el feia amb bicicleta o bé en tres si l’havia de fer caminant. Tanmateix, no es va presentar en tot el matí.

Es va sentir angoixada, però es va obligar a no amoïnar-se. L’última vegada havia passat el mateix. Havia perdut el transbordador nocturn i havia agafat el del matí. Va suposar que arribaria al vespre.

La vegada anterior s’havia assegut per esperar-lo i no s’havia presentat fins l’endemà al matí. Aquell dia, però, estava massa impacient per fer el mateix. Quan va estar del tot segura que no podia haver arribat en el ferri nocturn va decidir anar a Ronne amb bicicleta.

En abandonar el camp solitari per endinsar-se als carrers més poblats de la petita ciutat es va sentir cada vegada més nerviosa. Es va intentar convèncer que era l’opció més segura perquè al camp cridava l’atenció i a la ciutat es podia perdre entre la gent, però en aquell moment li semblava tot el contrari. Veia rastres de sospita als ulls de tothom; no només als dels policies i els soldats, sinó també als dels botiguers que la miraven des del llindar dels comerços, als dels carreters que guiaven els seus cavalls, als dels ancians que fumaven asseguts als bancs i als dels estibadors que bevien te al port. Es va passejar una estona per la ciutat, intentant no mirar ningú als ulls, i més tard va anar a un hotel del port i es va menjar un entrepà. Quan el transbordador va atracar, es va aplegar al moll amb un petit grup de gent que esperava els passatgers. Mentre desembarcaven va examinar minuciosament totes les cares, convençuda que l’Arne devia portar alguna mena de disfressa.

Van trigar uns quants minuts a baixar a la platja. Quan el corrent de gent es va aturar i els passatgers que havien de fer el viatge de tornada van començar a embarcar, l’Hermia es va adonar que l’Arne no era al vaixell.

Rumiava amoïnada què havia de fer. Hi havia un centenar de possibles explicacions per a la seva absència, des de les més trivials fins a les més tràgiques. Havia perdut els nervis i havia abandonat la missió? L’avergonyia pensar una cosa així, però sempre havia dubtat que l’Arne estigués fet de la fusta dels herois. Evidentment hi havia la possibilitat que fos mort, però el més probable era que l’hagués retingut qualsevol ximpleria com ara un tren amb retard. Malauradament, l’Arne no disposava de mitjans per avisar-la.

Llavors es va adonar que potser ella sí que s’hi podia posar en contacte.

Li havia dit que s’amagués a la casa d’en Jens Toksvig, al barri de Nyboder de Copenhaguen. En Jens tenia telèfon i l’Hermia en sabia el número.

Va dubtar. Si la policia punxava el telèfon d’en Jens per qualsevol motiu, podien rastrejar la trucada i esbrinar… Què? Que potser passava alguna cosa a Bornholm. Seria una mala notícia, però res que no es pogués solucionar. L’alternativa era buscar algun lloc on passar la nit i esperar per veure si l’Arne arribava en el ferri següent. No tenia prou paciència.

Va tornar a l’hotel i va demanar que fessin la trucada.

Mentre l’operadora la connectava, va desitjar haver dedicat més temps a planejar què havia de dir. Havia de preguntar per l’Arne? Si algú escoltava la trucada, sens dubte podria esbrinar el seu amagatall. No, havia de parlar amb endevinalles, tal com havia fet quan li havia trucat des d’Estocolm. Va pensar que el més probable era que en Jens contestés el telèfon i li reconegués la veu. Si no, pensava dir: «Soc la teva amiga de Bredgade, em recordes?». Bredgade era el carrer on hi havia l’ambaixada anglesa quan havia treballat al país. Allò havia de ser una pista prou bona per a ell, tot i que també ho podia ser per alertar un detectiu.

Abans que tingués temps de pensar-hi, van agafar el telèfon i una veu d’home va contestar:

—Digui?

Sens dubte, no era l’Arne. Potser era en Jens; feia més d’un any que no li sentia la veu.

—Hola —va saludar.

—Amb qui parlo?

La veu pertanyia a un home de mitjana edat. En Jens tenia vint-i-nou anys.

—Voldria parlar amb en Jens Toksvig, si us plau.

—De part de qui?

Amb qui diantre parlava? En Jens vivia sol. Podia ser que el seu pare s’hagués instal·lat a casa seva, però l’Hermia no estava disposada a revelar el seu nom a ningú.

—Soc la Hilde.

—Quina Hilde?

—Ell ja ho sap.

—Em pot dir el seu cognom, si us plau?

Aquella conversa era de mal averany. Va decidir intentar intimidar-lo.

—Miri, no sé qui dimonis és vostè, però no he trucat per aguantar un idiota amb ganes de fer broma, o sigui que passi el maleït telèfon a en Jens, d’acord?

No va funcionar.

—Necessito que em digui el seu cognom.

Fos qui fos, no feia broma.

—Amb qui parlo?

Es va produir una pausa molt llarga i, finalment, l’home va contestar.

—Soc el sergent Egill, de la Policia de Copenhaguen.

—En Jens s’ha ficat en algun problema?

—Em diu el seu nom sencer, si us plau?

L’Hermia va penjar.

Estava trasbalsada i aterrida. Les coses no podien anar pitjor. L’Arne s’havia refugiat a casa d’en Jens i en aquell moment la casa estava sota custòdia de la policia. Allò només podia voler dir que havien descobert que l’Arne s’hi amagava. Devien haver detingut en Jens i potser també l’Arne. L’Hermia va reprimir les llàgrimes. Tornaria a veure el seu estimat?

Va sortir de l’hotel i va mirar més enllà del port, cap a Copenhaguen, a més de cent seixanta quilòmetres d’on era en direcció a la posta de sol. L’Arne segurament era a la presó en aquella ciutat.

Ni tan sols va considerar la possibilitat d’anar a buscar el pescador i tornar a Suècia amb les mans buides. Allò hauria suposat decebre en Digby Hoare, Winston Churchill i milers de membres de les forces aèries britàniques.

La botzina del transbordador va anunciar la sortida immediata amb un so que semblava l’udol d’un gegant. L’Hermia es va enfilar a la bicicleta d’un salt i va pedalejar amb fúria cap al moll. Tenia un joc sencer de documents falsos, que incloïen un carnet d’identitat i una cartilla de racionament, de manera que podia passar qualsevol control. Va comprar un bitllet i es va afanyar a pujar a bord. Havia d’anar a Copenhaguen. Havia de descobrir què li havia passat a l’Arne. Havia d’aconseguir la pel·lícula, si és que l’Arne havia aconseguit fer alguna fotografia. Un cop hagués fet tot això, es preocuparia de sortir de Dinamarca i dur la pel·lícula a Anglaterra.

El ferri va fer sonar la sirena llastimosament i es va allunyar del moll amb una gran parsimònia.





3


Mentre el sol es ponia, en Harald conduïa per la vora del moll. L’aigua bruta del port era d’un color gris oliós durant el dia, però a aquella hora brillava amb el reflex de la posta, i les petites onades trencaven el cel vermell i groc en un reguitzell de pinzellades de colors.

Va aturar la motocicleta prop d’una renglera de camions Daimler-Benz, parcialment carregats de fusta procedent d’un vaixell de càrrega noruec, i va veure dos soldats alemanys que vigilaven el carregament. De sobte, li va semblar que el rodet de pel·lícula li cremava la cama. Es va ficar la mà a la butxaca i es va obligar a no deixar-se portar pel pànic. Ningú no sospitava que hagués fet res de dolent i, prop dels soldats, la motocicleta estava més segura. Va aparcar al costat dels camions.

L’última vegada que havia estat en aquell lloc estava borratxo i es va haver d’esforçar a recordar la situació exacta del club de jazz.

Va passejar davant la renglera de magatzems i tavernes. Els edificis llardosos quedaven transformats, com l’aigua bruta del port, per la lluentor romàntica del sol en pondre’s. Finalment, va veure un rètol en què es llegia: INSTITUT DANÈS DE LA CANÇÓ TRADICIONAL I LES DANSES REGIONALS. Va baixar l’escala que duia al celler i va empènyer la porta. Era oberta.

Eren les deu de la nit, molt aviat per als locals nocturns, i el va trobar mig buit. Ningú no tocava el piano tacat de cervesa que hi havia al petit escenari. En Harald va travessar la sala, de camí cap al taulell, tot escrutant les cares dels presents. Lamentablement, no va reconèixer ningú.

El bàrman portava un drap embolicat al cap, com un pirata. Va saludar el Harald, que no s’assemblava gens als clients habituals del local, amb un cop de cap ple de cautela.

—Ha vist la Betsy, avui? —va preguntar en Harald.

El bàrman es va relaxar, aparentment convençut que en Harald només era un altre jove a la recerca d’una prostituta.

—Volta per aquí —va contestar.

En Harald es va asseure en un tamboret.

—L’esperaré.

—La Trude és allà —li va indicar el cambrer, mirant d’ajudar-lo.

En Harald va mirar allà on l’home li assenyalava i va veure una dona rossa que bevia d’una copa tacada de pintallavis. Va sacsejar el cap.

—Vull la Betsy.

—Aquestes coses són molt personals —va opinar el bàrman sàviament.

En Harald va ofegar un somriure en sentir aquell comentari tan obvi. Què podia ser més personal que les relacions se­xuals?

—Té molta raó —va accedir. Les converses que es mantenien en una taverna sempre havien de ser estúpides?

—Vol beure alguna cosa mentre l’espera?

—Una cervesa, si us plau.

—Algun licor?

—No, gràcies.

El record de l’aquavit encara li feia venir nàusees.

Va fer un glop de cervesa tot pensarós. Havia passat tot el dia rumiant la seva malaurada situació. La presència de la policia a l’amagatall de l’Arne volia dir gairebé amb tota certesa que l’havien descobert. Si per algun miracle havia defugit la detenció, l’únic lloc en què es podia haver amagat era el monestir en ruïnes de Kirstenslot, per la qual cosa en Harald hi havia anat a donar una ullada. No hi va trobar ningú.

S’havia assegut al terra de l’església unes quantes hores, ara planyent-se pel destí del seu germà, ara mirant de decidir què havia de fer.

Si volia enllestir la missió que havia iniciat l’Arne, havia de dur la pel·lícula a Londres en els onze dies següents. L’Arne devia tenir un pla per aconseguir-ho, però en Harald el desconeixia i no se li acudia cap manera d’assabentar-se’n. Per tant, n’havia d’ordir un de propi.

Es va plantejar la possibilitat de posar els negatius dins un sobre i enviar-los a la legació anglesa a Estocolm. Tanmateix, estava força segur que els censors alemanys obrien rutinàriament tot el correu que portava aquella adreça.

No tenia la sort de ser amic de cap dels integrants del petit grup de persones que viatjava legalment entre Dinamarca i Suècia. Una solució ben senzilla era anar al port del transbordador a Copenhaguen, o a Elsinore, des de l’estació de la qual sortia el tren que enllaçava amb el port, i demanar a un passatger que dugués el sobre, però aquella opció li semblava gairebé tan arriscada com enviar-lo per correu.

Després de passar tot un dia esprement-se el cervell, havia arribat a la conclusió que hi havia d’anar en persona.

No ho podia fer obertament. Ara que ja se sabia que el seu germà era un espia, no li concedirien cap permís per viatjar. Havia de trobar una ruta clandestina. Hi havia vaixells danesos que anaven a Suècia i en venien tots els dies. Hi devia haver alguna manera de pujar a bord d’una d’aquelles naus i baixar-ne sense cridar l’atenció a l’altre costat del trajecte. No podia trobar feina en un vaixell perquè els mariners necessitaven documents especials, però als molls sempre hi havia tot un món ocult d’activitats: contraban, robatori, prostitució, drogues… Així doncs, s’havia de posar en contacte amb els delinqüents i trobar algú que el volgués dur d’amagat a Suècia.

Quan l’aire de la tarda s’havia començat a refredar i el terra enrajolat del monestir s’havia tornat glaçat, havia pujat novament a la moto i havia retornat al club de jazz amb l’esperança de trobar-hi l’únic delinqüent que havia conegut mai.

No va haver d’esperar la Betsy gaire estona. Quan va arribar, tot just havia begut mitja cervesa.

Va baixar de l’escala del darrere i en Harald va suposar que acabava d’atendre l’home que l’acompanyava en una habitació del pis de dalt.

El client tenia la pell pàl·lida i malsana i duia els cabells brutalment curts. Una crosta seca li solcava el nariu esquerre. En Harald li va fer uns disset anys. I va suposar que era mariner. El noi va travessar la sala a corre-cuita i va marxar amb una actitud furtiva.

La Betsy es va acostar al taulell i va veure en Harald. Un instant més tard el va reconèixer.

—Hola, estudiant —va saludar-lo amistosament.

—Hola, princesa.

Va decantar el cap amb un gest presumit que va fer oscil·lar els seus rínxols bruns.

—Has canviat d’opinió? Vols tastar la mercaderia?

La idea d’anar-se’n al llit amb ella només uns minuts després que el mariner li va semblar mesquina, però va contestar amb un acudit.

—Fins que no ens casem, ni parlar-ne.

La Betsy va riure.

—Què diria la teva mare?

En Harald va mirar la silueta rabassuda de la prostituta.

—Que hauries de menjar més.

—Adulador —va contestar somrient—. Vols alguna cosa, oi? No has tornat per beure cervesa aigualida.

—La veritat és que he de parlar amb el teu Luther.

—En Lou? —Va semblar que desaprovava la idea—. De què heu de parlar?

—Tinc un petit problema i potser ell em podrà ajudar.

—Quin problema?

—Segurament no t’ho hauria de dir…

—No siguis idiota. T’has ficat en algun embolic?

—No exactament.

La Betsy va mirar la porta i va dir:

—Oh, merda.

Seguint la seva mirada, en Harald va veure que en Luther entrava. Aquella nit portava una jaqueta esportiva de seda molt bruta sobre una samarreta. Anava amb un home d’uns trenta anys tan borratxo que amb prou feines s’aguantava dret. En Luther el va guiar cap a la Betsy agafant-lo del braç i l’home la va mirar amb lascívia.

—Quant li has aconseguit treure? —va preguntar la Betsy.

—Deu.

—Mentider de merda.

En Luther li va parar un bitllet de cinc corones.

—Aquí tens la teva meitat.

La Betsy va arronsar les espatlles, es va embutxacar els diners i va dur l’home escales amunt.

—Vols beure alguna cosa, Lou? —va dir en Harald.

—Aquavit. —Les seves maneres no havien millorat gens—. Bé doncs, què et porta per aquí?

—Ets un home amb contactes per tota la costa.

—No et molestis a ensabonar-me, nano —va interrompre’l en Luther—. Què vols? Un noiet amb un culet ben bonic? Cigarrets barats? Droga?

El bàrman va omplir un gotet d’aquavit. El Luther el va buidar d’un glop. En Harald va pagar i va esperar que se n’anés el cambrer. Va abaixar el to de veu i va dir:

—Vull anar a Suècia.

En Luther va aclucar els ulls.

—Per què?

—Importa gaire?

—Potser sí.

—Tinc una xicota a Estocolm. Ens volem casar —va improvisar en Harald—. Puc aconseguir una feina a la fàbrica del seu pare. Fa articles de pell, carteres i bosses de viatge, i…

—Doncs demana a les autoritats un permís per anar a l’estranger.

—Ja ho he fet i me l’han denegat.

—Per què?

—No m’ho han dit.

En Luther va fer una expressió pensarosa. Al cap d’uns instants va dir:

—Sí, ho fan sovint.

—Em pots ficar dins un vaixell?

—Tot és possible. Quants diners tens?

En Harald va recordar la desconfiança que havia mostrat la Betsy cap a en Luther feia un minut.

—No en tinc —va respondre—, però en puc aconseguir. Així doncs, em pots trobar alguna cosa?

—Ho puc preguntar a un home que conec.

—Genial! Aquesta nit?

—Dona’m deu corones.

—Per què?

—Per anar a veure l’home de què et parlo. Que et penses que soc un servei públic gratuït, com la biblioteca?

—Ja t’he dit que no tinc diners.

En Luther va somriure i va deixar al descobert les seves dents podrides.

—Has pagat la beguda amb un bitllet de vint i te n’han donat un de deu amb el canvi. Dona-me’l.

En Harald odiava haver de suplicar a un goril·la, però aparentment no tenia cap altra opció. Li va donar el bitllet.

—Espera’t aquí —va ordenar-li en Luther, i va marxar.

En Harald el va esperar bevent lentament la seva cervesa per fer-la durar. Es va preguntar on devia ser l’Arne en aquell moment. Probablement en una cel·la del Politigaarden, enmig d’un interrogatori. Era possible que en Peter Flemming formulés les preguntes perquè era al departament d’espionatge. Parlaria, I’Arne? En Harald estava convençut que no de bon començament. L’Arne no es podia haver ensorrat a l’acte. Però era prou fort per resistir? En Harald sempre havia tingut la sensació que hi havia una part de l’Arne que no coneixia del tot. I si el torturaven? Quant de temps passaria abans no el traís?

Es va produir un cert enrenou a la part del darrere i l’últim client de la Betsy, el borratxo, va caure escales avall. La Betsy el va seguir, el va recollir de terra, el va acompanyar fins a la porta i va pujar l’escala de sortida amb ell.

Va tornar amb un altre client. Aquesta vegada era un home respectable de mitjana edat que duia un vestit gris vell curosament planxat. Tenia l’aspecte d’algú que hagués treballat tota la vida en un banc i mai no hagués aconseguit un ascens. Quan travessaven el local, la Betsy va preguntar a en Harald:

—On és, en Lou?

—Ha anat a veure un home de part meva.

La Betsy es va aturar i es va dirigir cap al taulell, abandonant el banquer, avergonyit, al mig de la sala.

—No facis tractes amb en Lou. És un fill de puta.

—No tinc cap altra alternativa.

—Doncs accepta’m un consell. —Va abaixar la veu—. No te’n refiïs gens ni mica —va advertir tot agitant el dit com una mestra d’escola—. Per l’amor de Déu, vigila’t l’esquena.

Tot seguit va pujar l’escala amb l’home del vestit desgastat.

Al principi en Harald es va molestar amb la Betsy per estar tan segura que no podia tenir cura d’ell mateix, però de seguida va decidir que no havia de ser tan estúpid. Tenia raó: no es trobava en el seu ambient. Mai no havia tingut tractes amb persones com en Luther i no tenia ni idea de com s’havia de protegir d’ell.

«No te’n refiïs», li havia dit la Betsy. De fet, només li havia donat deu corones. No se li acudia la manera en què en Luther el podia enganyar en aquell punt, tot i que, més endavant, li podia cobrar un import més elevat i no complir la seva part del pacte.

«Vigila’t l’esquena». «Estigues preparat per a la traïció», va pensar. Però tampoc no se li acudia com el podia trair en Luther. Podia adoptar alguna mena de precaució? Llavors va recordar que estava atrapat en un bar sense porta del darrere. Potser valia més sortir i vigilar l’entrada des d’una certa distància. Una conducta imprevisible li podia aportar una mica de seguretat.

Es va acabar la cervesa, es va acomiadar del bàrman amb un gest de la mà i va sortir del local.

Va caminar resseguint la vora del moll, en la penombra, cap al lloc on un gran vaixell de transport de gra estava amarrat amb unes maromes gruixudes com el seu braç. Es va asseure damunt un cabrestant d’acer en forma de cúpula i es va girar per quedar de cara al club. Podia veure l’entrada amb claredat i va pensar que probablement podria reconèixer en Luther quan arribés. Se li va acudir que en Luther potser també el podria veure a ell, però li va semblar que no perquè el devia amagar la foscor que cobria el buc del vaixell. Allò era bo. Permetia que en Harald tingués la situació controlada. Quan en Luther tornés, si en Harald trobava que tot estava en ordre, podria tornar a entrar al bar. Si s’ensumava el més petit problema, es podria esvair. Es va posar còmode i va esperar.

Deu minuts més tard va aparèixer un cotxe de la policia.

S’acostava per la vora del moll molt de pressa, però sense posar la sirena. En Harald es va aixecar. El seu instint li deia que havia d’arrencar a córrer, però es va adonar que només aconseguiria cridar l’atenció i es va obligar a tornar-se a asseure i quedar-se molt quiet.

El cotxe va frenar bruscament davant el club de jazz.

En van sortir dos homes. Un, el conductor, portava l’uniforme de la policia. L’altre duia un vestit de colors clars. Forçant la vista per veure’l malgrat l’escassa llum, en Harald el va reconèixer i va esbufegar. Era en Peter Flemming.

Els dos policies van entrar al club.

En Harald estava a punt de fugir a corre-cuita quan va aparèixer una altra silueta que caminava amb el cap cot per les llambordes del port, amb un tarannà que li era familiar. Era en Luther. Es va aturar a pocs metres del cotxe de policia i es va repenjar a la paret, com un curiós avorrit que esperés veure què passava.

Presumiblement havia explicat a la policia que en Harald planejava fugir a Suècia. Sens dubte esperava que li paguessin a canvi de la pista. La Betsy havia estat molt sàvia i en Harald havia fet bé de seguir el seu consell.

Al cap d’uns quants minuts, la policia va sortir del club. En Peter Flemming va anar a parlar amb en Luther. En Harald en sentia les veus perquè tots dos parlaven a crits, però era massa lluny per entendre què deien. Tanmateix, semblava que en Peter renyava en Luther, que no parava d’alçar les mans al cel en un gest de frustració desesperada.

Passada una estona, els dos policies van marxar en el cotxe i en Luther va entrar al local.

En Harald es va allunyar a pas accelerat, consternat perquè li havia anat de ben poc. Va anar a buscar la moto i es va allunyar aprofitant la llum minvant del crepuscle. Pensava passar la nit al monestir en ruïnes de Kirstenslot.

I, després, què faria?

L’endemà al vespre, en Harald va explicar tota la història a la Karen.

Es van asseure al terra de l’església abandonada mentre el cel s’enfosquia i les siluetes i les caixes cobertes amb llençols que els envoltaven es convertien en fantasmes sota la llum de l’ocàs. La Karen s’havia assegut amb les cames encreuades, com una nena d’escola, i s’havia alçat la vora de la camisa de dormir per sobre els genolls per estar més còmoda. En Harald va encendre els cigarrets que havia dut i va sentir que la situació cada vegada era més íntima.

Li va explicar que havia anat a la base militar de Sande i que havia fet veure que dormia mentre el soldat escorcollava la casa dels seus pares.

—Quin valor! —va exclamar la Karen.

El complaïa que estigués admirada i agraïa que no hagués pogut veure que se li humitejaven els ulls en explicar que el seu pare havia mentit per salvar-lo.

Li va explicar que en Heis havia deduït que la lluna plena següent es duria a terme un bombardeig a gran escala, com també els motius que tenia per pensar que la pel·lícula havia d’arribar a Londres abans d’aquella data.

En relatar el moment en què un policia havia obert la porta de la casa d’en Jens Toksvig, la Karen el va interrompre.

—Me’n van avisar.

—Què vols dir?

—Un desconegut se’m va acostar a l’estació de tren i em va dir que la policia sabia on era l’Arne. L’home de què et parlo era policia, del Departament de Trànsit, però havia sentit alguna cosa i volia que ho sabéssim perquè estava en el nostre bàndol.

—I no vas avisar l’Arne?

—I tant! Sabia que era amb en Jens i vaig buscar l’adreça a la guia de telèfons. Llavors vaig anar a la casa, vaig veure l’Arne i li vaig explicar què havia passat.

En Harald ho trobava una mica estrany.

—Què et va dir?

—Em va demanar que marxés i em va dir que sortiria just després que ho fes jo, però evidentment va trigar massa.

—O potser l’advertiment era un parany.

—Què vols dir? —va preguntar indignada.

—Potser el policia que vas veure mentia. Imagina’t que no estava en absolut al nostre bàndol. Potser et va seguir a casa d’en Jens i va detenir l’Arne tan bon punt vas ser fora.

—És ridícul… Els policies no fan aquesta mena de coses!

En Harald es va adonar que tornava a topar amb la fe cega de la Karen en la integritat i la bona voluntat de tots aquells que l’envoltaven. No sabia del cert si era massa crèdula o bé era excessivament cínica. Li recordava la creença del seu pare que els nazis no farien cap mal als jueus danesos. Li hauria agradat poder pensar que tots dos tenien raó.

—Com era l’home?

—Era alt, guapo, de complexió forta, pèl-roig, i duia un vestit prou bonic.

—Una mena de vestit de xeviot de color civada?

—Sí.

Allò ho explicava tot.

—Era en Peter Flemming. —En Harald no es va sentir disgustat amb la Karen; ella es pensava que salvava l’Arne i havia caigut en un parany astut—. En Peter és més un espia que no pas un policia. Conec la seva família; viuen a Sande.

—No et crec! —va exclamar acalorada—. Tens massa imaginació.

No volia discutir amb ella. Li trencava el cor pensar que el seu germà estava detingut. L’Arne mai no s’hauria hagut de veure involucrat en cap engany. L’astúcia no formava part de la seva naturalesa. En Harald es va preguntar planyívolament si mai tornaria a veure el seu germà.

Tanmateix, encara hi havia més vides en joc.

—L’Arne no podrà dur aquesta pel·lícula a Anglaterra.

—I què penses fer?

—No ho sé. M’agradaria dur-la jo mateix, però no se m’acut com. —Li va explicar la història del club de jazz, la Betsy i en Luther—. I potser tant se val que no arribi a Suècia. Allà m’em­presonarien per no tenir els papers necessaris. —L’acord de neutralitat que el govern suec havia adoptat amb Hitler incloïa, entre els seus punts, que els danesos que viatgessin il·legalment a Suècia havien de ser detinguts—. No m’importa arriscar-me, però em cal comptar amb unes bones possibilitats de tenir èxit.

—Hi ha d’haver alguna manera. Com ho pensava fer, l’Arne?

—No ho sé. No m’ho va dir.

—No dir-t’ho va ser una estupidesa.

—Vist en retrospectiva, potser tens raó, però segurament pensava que, com menys gent ho sabés, més segur estaria ell.

—Algú ho ha de saber.

—En Poul havia de tenir per força alguna manera de comunicar-se amb els anglesos, però la naturalesa d’aquestes coses exigeix mantenir-les en secret.

Es van estar en silenci durant uns instants. En Harald se sentia deprimit. Que potser havia arriscat la vida per no res?

—Has sentit alguna notícia? —va preguntar; trobava a faltar la seva ràdio.

—Finlàndia ha declarat la guerra a la Unió Soviètica. I Hongria també.

—Són voltors que senten la pudor de la mort —va comentar en Harald amargament.

—És horrorós estar-nos aquí asseguts amb la sensació d’impotència mentre els nazis fastigosos conquereixen el món. Tant de bo hi poguéssim fer alguna cosa.

En Harald va acaronar el cilindre amb la pel·lícula que portava a la butxaca dels pantalons.

—Això podria marcar la diferència, si ho aconsegueixo dur a Londres en els propers deu dies. Una diferència enorme.

La Karen va mirar el Hornet Moth.

—Quina llàstima que aquesta andròmina no pugui volar.

En Harald va mirar el tren d’aterratge fet malbé i la roba estripada.

—Potser el podria reparar, però només he rebut una lliçó de vol. No el podria pilotar.

La Karen semblava pensarosa.

—Tu no —va dir lentament—. Però jo sí.





4


L’Arne Olufsen va demostrar ser sorprenentment resistent a l’interrogatori.

En Peter Flemming el va interrogar el dia de la detenció i una altra vegada l’endemà mateix, però ell insistia en la seva innocència i no va revelar cap secret. En Peter estava decebut. S’havia pensat que el jovial Arne s’esmicolaria amb la mateixa facilitat que una copa de cava.

Tampoc no va tenir sort amb en Jens Toksvig.

Es va plantejar la possibilitat de detenir la Karen Duchwitz, però estava segur que ella era un element perifèric en el cas i li era més útil que voltés amunt i avall lliurement. Ja l’havia conduït a dos espies.

L’Arne era el sospitós principal. Encaixava amb totes les peces del trencaclosques: era amic d’en Poul Kirke, coneixia l’illa de Sande, tenia una promesa anglesa, havia anat a Bornholm, molt a prop de Suècia, i s’havia desempallegat del policia que el seguia.

La detenció de l’Arne i en Jens havia tornat a en Peter la confiança del general Braun. L’alemany, però, volia saber més coses, com ara com funcionava la xarxa d’espies, qui més en formava part i quins canals utilitzaven per comunicar-se amb Anglaterra. En Peter havia detingut un total de sis espies, però cap d’ells no havia parlat. El cas no quedaria resolt fins que un d’ells no s’ensorrés i ho digués tot. Havia de vèncer la resistència de l’Arne.

Va planejar el tercer interrogatori amb molta cura.

A les quatre de la matinada de diumenge va irrompre a la cel·la de l’Arne amb dos policies uniformats. El van despertar enfocant-li una llanterna als ulls i escridassant-lo i, tot seguit, el van fer aixecar del llit d’una estrebada i el van arrossegar pel passadís fins a la sala d’interrogatoris.

En Peter es va asseure a l’única cadira que hi havia, darrere una taula barata, i va encendre un cigarret. El pijama de la presó donava a l’Arne l’aspecte d’un home pàl·lid i espantat. Portava la cama esquerra embenada des de la meitat de la cuixa fins a la canyella, però es podia mantenir dempeus. Les dues bales que li havia disparat en Peter li havien danyat els músculs, però no li havien trencat cap os.

—El teu amic Poul Kirke era espia —va dir en Peter.

—No ho sabia —va replicar l’Arne.

—Per què vas anar a Bornholm?

—Per passar-hi unes petites vacances.

—I per què hauria de fugir del seguiment de la policia un home innocent que està de vacances?

—Perquè potser no li agrada que una colla de polis tafaners l’empaitin pertot arreu. —L’Arne estava més animat del que en Peter s’havia esperat malgrat l’hora intempestiva i el despertar violent—. Però el que realment va passar és que no els vaig veure. Si, tal com dius, vaig fugir del seu seguiment, ho vaig fer sense voler. Potser l’únic problema és que la teva gent fa malament la seva feina.

—Bajanades. Vas esquivar deliberadament els homes que et seguien. Ho sé perquè formava part de l’equip de vigilància.

L’Arne va arronsar les espatlles.

—No em sorprèn, Peter. Mai no vas ser un nen brillant. Vam anar plegats a l’escola, te’n recordes? De fet, tu i jo érem molt bons amics.

—Fins que et van enviar a Jansborg i et van ensenyar a infringir la llei.

—No. Vam ser amics fins que les nostres famílies es van barallar.

—Per culpa de la malícia del teu pare.

—Tenia entès que va ser per l’evasió d’impostos del teu pare.

Res no anava com en Peter havia planejat. Va tornar al seu guió.

—Qui vas veure a Bornholm?

—Ningú.

—Hi vas ser uns quants dies i no vas parlar amb ningú?

—Hi vaig conèixer una noia.

L’Arne no havia esmentat aquell detall en cap interrogatori anterior. En Peter estava segur que era mentida. Potser finalment el podria enxampar.

—Com es deia?

—Annika.

—I de cognom?

—No l’hi vaig preguntar.

—Quan vas tornar a Copenhaguen et vas amagar.

—Que em vaig amagar? Era a casa d’un amic.

—En Jens Toksvig, un altre espia.

—Això no m’ho va dir —va afegir sarcàsticament—. Els espies són una mica reservats.

En Peter estava sorprès que tot aquell temps a la cel·la no hagués afeblit gens l’Arne. Se cenyia a la seva versió dels fets, que era improbable però no impossible. En Peter començava a témer que l’Arne no parlés mai, però es va dir que tot plegat només era una escaramussa preliminar. El va continuar pressionant.

—Així doncs, no tenies ni idea que la policia et buscava?

—No.

—Ni tan sols quan un policia et va empaitar pels Jardins de Tivoli?

—Devia ser algú altre. A mi no m’ha empaitat mai cap policia.

En Peter va deixar que el sarcasme li omplís la veu.

—I tampoc no vas veure cap dels mil cartells amb la teva cara que van penjar per tota la ciutat?

—No m’hi devia fixar.

—Llavors, per què has canviat la teva aparença?

—He canviat la meva aparença?

—T’has afaitat el bigoti.

—Perquè una persona em va dir que semblava Hitler.

—Qui?

—La noia que vaig conèixer a Bornholm, l’Anne.

—Abans has dit que es deia Annika.

—Li deia Anne per escurçar-li el nom.

La Tilde Jespersen va entrar amb una safata. L’olor de les torrades calentes va despertar la gana d’en Peter. Confiava que tingués el mateix efecte en l’Arne. La Tilde va servir te. Va somriure a l’Arne i va preguntar:

—En vol?

Va assentir.

—No —va rebutjar en Peter.

La Tilde va arronsar les espatlles.

Aquell breu intercanvi de paraules era un numeret que tenien preparat. La Tilde intentava semblar amable amb l’esperança que l’Arne es mostrés més obert amb ella.

La Tilde va portar una altra cadira i s’hi va asseure per beure el te. En Peter va menjar una mica de torrada amb mantega amb molta parsimònia. L’Arne s’havia d’estar dret, mirant-los.

Quan en Peter va acabar de menjar, va reprendre l’interrogatori.

—Al despatx d’en Poul Kirke, hi vaig trobar un croquis d’una instal·lació militar situada a l’illa de Sande.

—Em deixes de pedra —va respondre l’Arne.

—Si no hagués mort, hauria enviat el croquis als anglesos.

—Potser n’hauria pogut donar una explicació innocent si no l’hagués mort un idiota amb obsessió per prémer el gallet.

—Els vas fer tu?

—De cap manera.

—Sande és casa teva. El teu pare és el pastor d’una església de l’illa.

—També és casa teva. El teu pare és el propietari d’un hotel on els nazis que no estan de servei s’emborratxen amb aquavit.

En Peter va ignorar el comentari.

—Quan et vaig trobar a St. Paul’s Gade vas arrencar a córrer. Per què?

—Perquè tenies una pistola. Si no hagués estat per això, t’hauria clavat un cop de puny en aquesta cara tan lletja que tens, com vaig fer fa dotze anys darrere l’oficina de correus.

—Darrere l’oficina de correus et vaig fer caure jo.

—Però em vaig tornar a aixecar. —L’Arne es va adreçar a la Tilde amb un somriure—. Fa anys que la família d’en Peter i

la meva no es poden veure. En realitat, és per això que m’ha detingut.

En Peter també va ometre aquest comentari.

—Fa quatre nits va saltar l’alarma de seguretat a la base militar. Alguna cosa angoixava els gossos. Els sentinelles van veure algú que corria per les dunes en direcció a l’església del teu pare. —Mentre parlava, observava el rostre de l’Arne. Fins a aquell punt no semblava gens sorprès—. Eres tu, la persona que corria per les dunes?

—No.

Li va semblar que deia la veritat. Va continuar:

—Van escorcollar la casa dels teus pares. —En Peter va veure una ombra de por en els ulls de l’Arne. Se n’acabava d’assabentar—. Els guàrdies buscaven un desconegut. Van trobar un jove dormint al llit, però el pastor va dir que era el seu fill. Eres tu?

—No. No he estat a casa des de la segona Pasqua.

A en Peter li va semblar que tornava a dir la veritat.

—Fa dues nits, el teu germà Harald va tornar a Jansborg Skole.

—D’on el van expulsar per culpa de la teva malícia.

—El van expulsar perquè va embrutar el nom de l’escola!

—Pintant una broma en una paret? —L’Arne es va dirigir novament a la Tilde—. El comissari de policia havia decidit alliberar el meu germà sense càrrecs, però en Peter va anar a la seva escola i va insistir que l’havien d’expulsar. S’adona de fins a quin punt odia la meva família?

En Peter va intervenir.

—Va entrar per la força al laboratori de química i va fer servir la cambra fosca per revelar una pel·lícula.

L’Arne va obrir els ulls notablement. Era evident que no en sabia res. Per fi estava desconcertat.

—Per sort, el va descobrir un altre noi. M’ho va explicar el pare del noi, que és un ciutadà lleial i un creient de la llei i l’ordre.

—Un nazi?

—La pel·lícula era teva, Arne?

—No.

—El director de l’escola diu que la pel·lícula contenia fotografies de dones despullades i assegura que la va confiscar i la va cremar. Menteix, oi?

—No en tinc ni idea.

—Crec que les fotografies eren de la instal·lació militar de Sande.

—Ah, sí?

—Les vas fer tu, oi que sí?

—No.

En Peter va notar que finalment començava a intimidar l’Arne i va aprofitar l’avantatge.

—L’endemà al matí, un jove va trucar a la porta d’en Jens Toksvig. Un dels nostres oficials va obrir la porta. És un sergent de mitjana edat i no és precisament un dels gegants intel·lectuals del cos. El noi va fer veure que buscava un metge i que s’havia equivocat d’adreça, i el nostre home va ser prou innocent per creure-se’l. Però era mentida. El noi era el teu germà, oi?

—Estic bastant segur que no ho era —va contestar l’Arne, però semblava espantat.

—En Harald et portava la pel·lícula revelada.

—No.

—Aquell vespre, una dona que es va presentar com a Hilde va trucar a la casa d’en Jens Toksvig. No m’havies dit que havies conegut una noia que es deia Hilde?

—No, es deia Anne.

—Qui és la Hilde?

—No n’he sentit a parlar mai.

—Potser era un nom fals. Podia ser la teva promesa, l’Hermia Mount?

—És a Anglaterra.

—T’equivoques. He parlat amb les autoritats d’immigració de Suècia. —Li havia costat molt obligar-les a cooperar, però al final en Peter havia aconseguit la informació que demanava—. L’Hermia Mount va volar a Estocolm fa deu dies i encara no ha sortit del país.

L’Arne va fingir sorpresa, però l’actuació no li va quedar gaire convincent.

—No sé res d’això que em dius —va respondre massa suaument—. No he sabut res d’ella des de fa més d’un any.

Si això hagués estat cert, s’hauria quedat esbalaït i trasbalsat en saber que l’Hermia havia estat sens dubte a Suècia i possiblement a Dinamarca. Era evident, ara sí, que mentia. En Peter va continuar parlant.

—La mateixa nit, i et parlo d’abans d’ahir, un jove amb el sobrenom d’Estudiant va anar a un club de jazz a prop d’un port, es va reunir amb un delinqüent de poca talla anomenat Luther Gregor i li va demanar ajut per fugir a Suècia.

L’Arne semblava aterrit.

—Era en Harald, oi que sí? —va preguntar en Peter.

L’Arne no va contestar.

En Peter es va repenjar al respatller. L’Arne estava extremament nerviós, però malgrat tot li plantava cara amb una defensa enginyosa. Tenia explicacions per a tot el que li engegava. I el que encara era pitjor, aprofitava a favor seu l’hostilitat personal que els enfrontava, assegurant que la malícia era l’autèntic motiu de la seva detenció. En Peter estava amoïnat.

La Tilde va servir te en una tassa i la va allargar a l’Arne sense consultar-ho amb en Peter. No va dir res: tot plegat formava part del pla que havien acordat. L’Arne va agafar la tassa amb una mà tremolosa i va beure amb avidesa.

La Tilde va parlar en un to amable.

—Arne, hi estàs ficat de cap a peus. Això ja no t’afecta només a tu. Hi has implicat els teus pares, la teva promesa i el teu germà petit. En Harald té problemes greus. Si les coses continuen així, penjaran el teu germà per espionatge i serà culpa teva.

L’Arne sostenia la tassa amb les dues mans sense dir res. Semblava atordit i espantat. En Peter va pensar que potser s’estava afeblint.

—Podem fer un tracte —va continuar la Tilde—. Si ens ho dius tot, tant tu com en Harald evitareu la pena de mort. No m’has de creure a mi; el general Braun arribarà d’aquí a uns minuts i ell mateix et garantirà que tant tu com en Harald continuareu vius. Però abans ens has de dir on és en Harald. Si no ens ho dius, moriràs, i el teu germà també.

El dubte i la por van solcar el rostre de l’Arne fins que, finalment, va semblar que prenia una decisió. Va allargar la mà i va deixar la tassa damunt la safata. Va mirar la Tilde i tot seguit va desviar la mirada cap a en Peter.

—Ves a l’infern —li va etzibar amb calma.

En Peter es va aixecar d’un salt, enfurismat.

—A l’infern hi aniràs tu! —va bramar, i va fer caure la cadira d’una puntada de peu—. Que no entens en quina situació et trobes?

La Tilde es va aixecar i va marxar sense dir res.

—Si no ens ho dius tot, t’enviaran a la Gestapo —va continuar en Peter, enfadat—. I ells no et donaran te i et faran preguntes amables. Ells t’arrencaran les ungles i t’encendran llumins sota la planta dels peus. Et connectaran elèctrodes als llavis i et ruixaran amb aigua freda perquè les descàrregues siguin més doloroses. Et despullaran completament i et copejaran amb mar­tells. T’esmicolaran els ossos dels turmells i els genolls perquè no puguis caminar mai més i llavors et continuaran pegant, i et mantindran viu i conscient per sentir-te cridar. Els pregaràs i els suplicaràs que et deixin morir, però no ho permetran, mentre no parlis. I parlaràs. Fica-t’ho al cap. Tard o d’hora, tothom parla.

Amb el rostre lívid, però amb veu serena, l’Arne va dir:

—Ja ho sé.

La dignitat i la resignació presents rere la por de l’Arne van esbalair en Peter. Què volien dir?

La porta es va obrir i va entrar el general Braun. Eren les sis del matí i en Peter l’esperava: la seva aparició formava part del pla preconcebut. Guarnit amb el seu uniforme emmidonat i la pistolera, en Braun era el pur retrat de l’eficiència gèlida. Com de costum, els pulmons malmesos el feien parlar en un to proper al xiuxiueig.

—Aquest és l’home que hem d’enviar a Alemanya?

Malgrat la ferida, l’Arne es va moure de pressa.

En Peter mirava cap a l’altra banda, cap a en Braun, i només va veure una silueta borrosa en el moment en què l’Arne es va abalançar sobre la safata del te. La feixuga tetera de terrissa va vo­lar i va aterrar a la galta d’en Peter, escampant-li te per tota la cara. Quan es va haver acabat d’eixugar el líquid dels ulls, va veure que l’Arne escometia en Braun. L’Arne es movia maldestrament per culpa de la cama ferida, però tot i això va fer caure el general. En Peter es va aixecar d’un salt, però va trigar massa. En el segon durant el qual en Braun va estar quiet a terra, panteixant, l’Arne va desbotonar la pistolera del general i li va arrabassar l’arma.

Va apuntar el canó a en Peter, sostenint la pistola amb totes dues mans.

En Peter es va aturar en sec. La pistola era una Luger de nou mil·límetres. La recambra de l’empunyadura allotjava vuit bales, però no sabia del cert si estava carregada o si en Braun la duia únicament per exhibir-la.

L’Arne va continuar ajupit, però va retrocedir fins que va tocar la paret.

La porta encara era oberta. La Tilde va entrar.

—Què…? —va començar.

—Quieta! —va bramar l’Arne.

En Peter es va preguntar atabalat fins a quin punt coneixia l’Arne les armes de foc. Era un oficial de l’exèrcit, però potser no havia practicat gaire a les forces aèries.

Com si volgués respondre a la pregunta que no s’havia arribat a formular, l’Arne va treure el fiador de la part esquerra de la pistola amb un moviment que permetia deliberadament que ho veiés tothom.

Darrere la Tilde, en Peter va veure els dos policies uniformats que havien escortat l’Arne en sortir de la cel·la.

Cap dels quatre policies no portava pistola. A la zona de les cel·les mai no portaven armes. Era una norma estricta imposada per evitar que els presoners fessin exactament el que acabava de fer l’Arne. En Braun, però, no es considerava subjecte a les normatives, i ningú no tenia prou valor per demanar-li que li lliurés la pistola.

L’Arne els tenia a tots als seus peus.

—No pots fugir i ho saps —va dir en Peter—. Ets a la comissaria més gran de tot Dinamarca. Ens tens a nosaltres, però a fora hi ha dotzenes de policies armats. No podràs passar entre tots ells.

—Ja ho sé —va dir l’Arne.

La seva veu tornava a mostrar un to de resignació ominosa.

—Estaries disposat a assassinar tants policies danesos innocents?

—No, de cap manera.

Tot començava a tenir sentit. En Peter va recordar les paraules de l’Arne quan ell l’havia ferit: «Tros d’idiota, m’hauries hagut de matar». Encaixava perfectament amb l’actitud fatalista que havia mostrat des de la seva detenció. Tenia por de trair els seus amics i, potser, fins i tot el seu germà.

De sobte en Peter va ser conscient del que estava a punt de passar. L’Arne havia decidit que l’únic que podia garantir la seva seguretat era la mort. Però en Peter volia que la Gestapo torturés l’Arne perquè confessés els seus secrets. No podia permetre que l’Arne morís.

Malgrat que la pistola l’apuntava directament, en Peter va escometre l’Arne.

L’Arne no li va disparar. En comptes d’això, la va girar cap a ell mateix i va prémer el canó contra la pell tova de sota la barbeta.

En Peter es va llançar contra l’Arne.

La pistola va rugir una sola vegada.

En Peter la va allunyar de la mà de l’Arne d’un cop, però era massa tard. Un raig de sang i fragments de cervell van brollar de la part superior del cap de l’Arne i van formar una taca en forma de ventilador a la paret clara de darrere seu. En Peter va caure damunt l’Arne, i part d’aquella substància fastigosa li va esquitxar la cara. Es va apartar del cos rodolant i es va aixecar amb dificultat.

Sorprenentment, el rostre de l’Arne estava igual. Tot el mal quedava a la part del darrere del cap i encara lluïa el somriure irònic que havia esbossat en repenjar-se l’arma a la gola. Un instant més tard, va caure de costat i la part posterior del crani destrossat va deixar un rastre vermell a la paret.

El cadàver va tocar a terra amb un soroll inert. Va quedar completament immòbil.

En Peter es va netejar la cara amb la màniga.

El general Braun es va aixecar lluitant per recuperar la respiració.

La Tilde es va inclinar per recollir la pistola.

Tots van mirar el cos.

—Un home valent —va dir el general Braun.





5


Quan en Harald es va despertar sabia que havia passat alguna cosa meravellosa, però, per un instant, no va ser capaç de recordar què era. Estava estirat a la vora de l’absis de l’església, embolicat amb el llençol que li havia deixat la Karen i amb el Pinetop, el gat, arraulit damunt el pit, i va esperar que la memòria se li posés en funcionament. Tenia la impressió que aquell esdeveniment meravellós tenia alguna cosa a veure amb un fet preocupant, però estava tan content que no li importava el perill.

El record el va assaltar com una exhalació: la Karen havia acceptat dur-lo a Anglaterra a bord del Hornet Moth.

Es va redreçar bruscament i va fer caure el Pinetop, que va saltar a terra amb un miol indignat.

El perill era que els podien enxampar a tots dos, detenir-los i matar-los. Malgrat aquesta possibilitat, el que el feia feliç era l’oportunitat de passar moltes hores sol amb la Karen, tot i que no pensava que pogués passar res de caire romàntic. Era conscient que la noia era massa per a ell i no estava al seu abast, però no podia reprimir els seus sentiments cap a ella. Encara que mai no li pogués fer un petó, es delectava pensant en tot el temps que haurien de passar plegats. I no només pensava en el moment del vol, el clímax del pla, sinó també que haurien de passar uns quants dies reparant l’avió abans de poder enlairar-se.

No obstant això, tot el pla depenia que pogués reparar el Hornet Moth. La nit abans, il·luminant-se únicament amb una llanterna, no l’havia pogut inspeccionar a fons. A aquella hora en què els primers rajos de sol entraven per les elevades finestres obertes sobre l’absis, podia calcular la magnitud de la feina.

Es va rentar a l’aixeta d’aigua freda que hi havia en un racó, es va vestir i va començar la revisió.

La primera cosa que va veure va ser un tros de corda gruixuda lligat al tren d’aterratge. Per a què devia servir? Ho va rumiar un minut i de seguida es va adonar que era per moure l’aparell quan el motor estava parat. Amb les ales plegades devia ser difícil trobar un punt pel qual es pogués empènyer la màquina, però la corda permetia estirar-la com si fos un remolc.

Just en aquell moment va arribar la Karen.

Anava vestida de manera informal, amb uns pantalons curts i sandàlies, i exhibia les seves cames llargues i fortes. S’acabava de rentar els cabells arrissats i se li escampaven al voltant del cap com un núvol de coure. En Harald va pensar que els àngels s’hi devien assemblar. Quina tragèdia seria si morís en l’aventura que els esperava.

Va pensar que era massa d’hora per parlar de la mort. Ni tan sols havia començat a reparar l’avioneta. Sota la llum clara del matí, la tasca semblava titànica.

Com en Harald, aquell matí la Karen semblava més pessimista. El dia abans s’havia emocionat per la perspectiva de l’aventura, però en aquell moment va adoptar un punt de vista més llòbrec.

—He estat pensant això de reparar aquesta andròmina —va dir—. No estic segura que ens en puguem sortir, especialment quan només tenim deu dies, que ara ja són nou.

En Harald va sentir l’escomesa de la tossuderia que sempre el dominava quan algú li deia que no podia fer una cosa.

—Ja ho veurem —va dir.

—Ja tornes a fer la cara de sempre —va observar la Karen.

—Quina cara?

—La cara que significa que no vols sentir el que et diuen.

—Jo no faig cap cara —va rondinar en un to irascible.

La Karen va riure.

—Tens les dents serrades, les comissures dels llavis abaixades i les celles arrufades.

En Harald va haver de somriure. La veritat era que li agradava que s’hagués fixat en la seva expressió.

—Així està millor —va dir la Karen.

En Harald va començar a examinar el Hornet Moth des del punt de vista d’un enginyer. La primera vegada que l’havia vist havia pensat que tenia les ales trencades, però l’Arne li havia explicat que les tenia plegades enrere per poder guardar-lo més fàcilment. Va donar una ullada a les frontisses que les asseguraven al cos de l’aparell.

—Em penso que podria posar les ales a lloc —va opinar.

—És fàcil. El nostre instructor, en Thomas, ho feia cada vegada que la treia. Es pot fer en uns minuts. —Va tocar l’ala que tenia més a prop—. Però la tela està en mal estat.

Les ales i el cos de l’avioneta estaven fetes de fusta, recoberta amb una tela que s’havia tractat amb algun tipus de pintura especial. A la part superior, en Harald va veure les puntades allà on la tela estava cosida al costellam de l’aparell amb corda gruixuda. La pintura estava esquerdada i deteriorada, i la tela estava estripada en alguns punts.

—Només té danys superficials —va anunciar en Harald—. Són importants?

—Sí. Els estrips de la tela podrien interferir en el corrent d’aire que ha de passar per sobre les ales.

—Així doncs, les haurem d’apedaçar. El que m’amoïna més és el tren d’aterratge.

L’avioneta s’havia vist implicada en alguna mena d’accident, que probablement havia estat provocat per un aterratge maldestre com el que havia descrit l’Arne. En Harald es va agenollar per donar una ullada de més a prop al tren d’aterratge malmès. El robust arbre d’acer tenia dos braços que formaven una riosta, feta de tub ovalat d’acer, en forma de V, i tots dos s’havien plegat i arquejat en el seu punt més feble, presumiblement just sobre els extrems de l’arbre. Semblava que es podien trencar amb molta facilitat. Un tercer braç, que en Harald va suposar que devia servir per absorbir els impactes, no semblava gens malmès. Tanmateix, era obvi que el tren d’aterratge era massa feble per resistir un aterratge.

—Això ho vaig fer jo —va comentar la Karen.

—Et vas estavellar?

—Vaig aterrar amb el vent de costat i se’m va decantar l’avió. La punta de l’ala va tocar a terra.

Sonava horrible.

—Vas passar por?

—No, només em sentia com una idiota, però en Tom va dir que era un accident força habitual en els Hornet Moth. Fins i tot va confessar que a ell mateix li havia passat una vegada.

En Harald va assentir. Coincidia amb el que li havia dit l’Arne. Alguna cosa relativa a la manera de parlar d’en Thomas, l’ins­tructor, el va fer posar gelós.

—Com és que mai no el vau fer reparar?

—Perquè aquí no tenim els mitjans necessaris. —Va assenyalar l’obrador i les eines penjades a la paret—. En Tom podia fer les reparacions de poca importància i se li donaven bé els motors, però això no és un taller de soldatge i no tenim soldador. A més a més, el pare va tenir un petit atac de cor. Està completament recuperat, però després d’allò no podia aconseguir el títol de pilot i va perdre l’interès per aprendre a volar. És per això que mai no es van arribar a dur a terme les reparacions.

En Harald ho va trobar descoratjador. Com diantre havia de soldar? Va caminar cap a la cua i va inspeccionar l’ala que havia tocat a terra.

—No sembla trencada —es va aventurar a dir—. No em costarà gens arreglar la punta.

—No ho sabem —va replicar la Karen en un to abatut—. Un dels pals de dins podria haver quedat sobrecarregat. No es pot apreciar a primera vista mirant-ne només l’aspecte extern. I si una de les ales està fluixa, l’avioneta s’estavellarà.

En Harald va estudiar la cua. La meitat del darrere estava articulada i es movia amunt i avall. Va recordar que era el timó de profunditat. El timó de direcció que hi havia just a sobre girava a l’esquerra i a la dreta. En mirar-se’l de més a prop va veure que es controlaven mitjançant uns cables de filferro que emergien del cos de l’avioneta, però algú els havia tallat i se’ls havia endut.

—Què se n’ha fet, dels cables?

—Recordo que els van treure per arreglar una altra màquina.

—Això serà un problema.

—Només falten els últims tres metres de cada cable, a partir del tensor que hi ha sota el plafó d’accés que hi ha a la part de sota del cos de l’avioneta. La resta encara hi és perquè costava massa arribar-hi.

—En qualsevol cas ens fan falta un total de dotze metres de cable i no en podem comprar. Ningú no pot comprar recanvis per a res. De fet, segur que es van endur el cable per aquest motiu. —En Harald començava a sentir-se aclaparat pels dubtes, però parlava en un to deliberadament alegre—. Molt bé, mirem què més no funciona.

Es va acostar al morro. Va trobar dos baldons a la part dre­ta del fuselatge, els va fer girar i va obrir la coberta del motor, feta d’un metall prim que semblava llautó, tot i que, probablement, en realitat era alumini. Va examinar el motor.

—És un motor de quatre cilindres —va informar-lo la Karen.

—Sí, però sembla posat de l’inrevés.

—Si ho compares amb el motor d’un cotxe, sí. Té l’eix del cigonyal a la part superior. És per alçar l’hèlix i que quedi lluny de terra.

En Harald estava sorprès pels seus coneixements. Mai no havia conegut cap noia que sabés què era l’eix del cigonyal.

—Com era en Tom? —va preguntar, mirant de no sonar gelós.

—Era un professor genial, pacient, però encoratjador.

—Vau tenir una història?

—Per l’amor de Déu, si jo tenia catorze anys!

—Segur que et feia gràcia.

La Karen es va ofendre.

—Suposo que et deus pensar que és l’únic motiu pel qual una noia pot voler aprendre alguna cosa sobre motors.

En Harald n’estava convençut, però va respondre:

—No, no, només ho deia perquè m’he adonat que parles d’ell com si li tinguessis molt d’afecte. No és cosa meva. Veig que el motor es ventila mitjançant l’aire.

No hi havia radiador, però els cilindres tenien aletes refrigerants.

—Em penso que tots els motors d’aeronàutica funcionen amb aquest sistema per reduir pes.

Va passar a l’altra banda i va obrir el baldó de l’esquerra. Tots els tubs de benzina i d’oli semblaven sòlids i no hi havia cap senyal extern que estiguessin danyats. Va descargolar el tap de l’oli i va donar una ullada a la vareta per comprovar-ne el nivell. Al dipòsit encara en quedava una mica.

—Té bon aspecte —va anunciar—. A veure si arrenca.

—Entre dos serà més fàcil. Tu seu a dins i jo faré girar l’hèlix.

—En tot aquest temps no es deu haver descarregat la bateria?

—No té bateria. L’electricitat prové de dos imants accionats pel motor mateix. Anem a la cabina, que t’ensenyaré què has de fer.

La Karen va obrir la porta, va deixar anar un xiscle i va caure enrere, als braços d’en Harald. Era la primera vegada que tocava el seu cos i un estremiment elèctric el va recórrer. Ella no semblava ser conscient que s’abraçaven i en Harald es va sentir culpable per gaudir d’aquell contacte fortuït. La va ajudar a redreçar-se a corre-cuita i la va deixar anar.

—Estàs bé? Què ha passat?

—Hi ha ratolins.

En Harald va obrir la porta novament. Dos ratolins van fugir del forat d’un salt i van baixar a terra pels pantalons d’ell. La Karen va fer un esbufec de fàstic.

La tapisseria de roba d’un dels seients tenia forats i en Ha­rald va suposar que els ratolins havien fet un niu al farciment.

—Aquest problema se soluciona en un tres i no res —va dir.

Va fer un petó a l’aire i el Pinetop va aparèixer amb l’esperança de trobar menjar. En Harald va agafar el gat i el va ficar dins la cabina.

De sobte, el Pinetop es va mostrar excitat. Es va posar a córrer d’un extrem a l’altre de la cabina i a en Harald li va semblar veure que la cua d’un ratolí desapareixia al forat que perforava la part baixa del seient esquerre, a través del qual passava un tub de coure. El Pinetop va saltar damunt el seient i d’allà es va enfilar a les prestatgeries per als equipatges sense atrapar cap ratolí. Aleshores va investigar els forats de la tapisseria. A dins hi va trobar una cria de ratolí i se la va començar a menjar amb una gran delicadesa.

En Harald va veure dos llibres petits a les prestatgeries de l’equipatge. Va ficar mig cos dins la cabina i els va arreplegar. Eren manuals: un del Hornet Moth i l’altre del motor Gipsy Major que l’impulsava. Va ser una descoberta molt gratificant, i els va ensenyar a la Karen.

—Què passa amb els ratolins? No els suporto!

—El Pinetop els ha fet fora. D’ara endavant deixaré les portes de la cabina obertes perquè pugui entrar i sortir. Els mantindrà a ratlla.

—I ara què fa?

—El Pinetop? No res, es menja les cries. Mira quins diagrames, són genials!

—Harald! —va xisclar la Karen—. És horrorós! Ves i fes que pari!

En Harald estava desconcertat:

—Què passa?

—És fastigós!

—És natural.

—Doncs a mi tant me fa, que sigui natural.

—I quina alternativa proposes? —va preguntar en Harald amb impaciència—. Ens hem de desempallegar del niu. Si vols puc treure les cries de la cabina amb les mans i llançar-les entre els matolls, però el Pinetop se les menjarà igualment si no és que se li avancen els ocells.

—És molt cruel.

—Per l’amor de Déu, només són ratolins!

—Com pot ser que no ho entenguis? Que no veus que no ho suporto?

—Sí que ho entenc, però ho trobo una bajanada…

—Ah, o sigui que ets un enginyer idiota que només vol saber com funcionen les coses i mai no s’atura a pensar com se sent la gent. —Allò el va ferir.

—Això no és veritat.

—Sí que ho és —va replicar la Karen, i se’n va anar enra­biada.

En Harald es va quedar astorat.

—Es pot saber què diantre ha passat? —va preguntar en veu alta.

De debò pensava que només era un enginyer idiota que mai no considerava els sentiments de la gent? Havia estat molt injusta.

Es va enfilar a una caixa per mirar per una de les finestres elevades i va veure que la Karen s’allunyava pel camí que conduïa al castell. De sobte, va semblar que canviava de parer, es va desviar i es va perdre entre els arbres. En Harald es va plantejar la possibilitat de seguir-la, però finalment va decidir que valia més no anar-hi.

El primer dia de la seva magnífica col·laboració, ja havien tingut una picabaralla. Quines possibilitats tenien de volar plegats a Anglaterra?

Va tornar a l’avioneta. Encara podia intentar engegar el motor. Va pensar que si la Karen es feia enrere, sempre podria trobar un altre pilot.

Les instruccions apareixien en el manual.

Falqueu les rodes i assegureu-vos que el fre de mà queda ben clavat.

No va trobar les falques, però va arrossegar dues caixes plenes de ferralla i les va empènyer amb força contra les rodes. Va localitzar la palanca del fre de mà a la porta de l’esquerra de la cabina i va comprovar que estigués completament accionada. El Pinetop estava assegut al seient i es llepava les potes. Semblava ben tip.

—La senyora diu que ets fastigós —va dir en Harald.

El gat li va dedicar una mirada de menyspreu i va baixar de la cabina d’un salt.

Obriu el dipòsit de carburant (control dins de la cabina).

Va obrir la porta i es va inclinar cap a l’interior de la cabina. Era prou petita per poder arribar als controls sense haver-hi d’entrar. L’indicador de combustible estava parcialment ocult entre els respatllers dels dos seients. Al costat hi havia una palanca que resseguia una ranura. La va passar de la posició d’«on» a la d’«off».

Encebeu el carburador accionant les palanques situades a banda i banda de les bombes del motor. Un cop fet això, deixeu que el combustible circuli a través de l’aparell accionant el dispositiu auxiliar del carburador.

La coberta de l’esquerra encara era oberta i no va trigar gens a localitzar les dues bombes de carburant i les dues palanques que les flanquejaven. Li va costar més trobar l’auxiliar del carburador, però, finalment, va deduir que es tractava d’un estirador amb una anella en un extrem, equipat amb un mecanisme que la situava automàticament a la seva posició inicial. Va estirar l’anella i va accionar les palanques amunt i avall. No podia saber si allò que feia tenia alguna mena d’efecte. Pel que ell sabia, el dipòsit podia estar buit.

Tan bon punt se n’havia anat la Karen, s’havia començat a sentir abatut. Per què havia de tenir tan poc tacte amb ella? Intentava desesperadament ser amigable i càlid, i feia tot el que podia per complaure-la, però no era capaç d’imaginar què volia la Karen. Tot plegat hauria estat més senzill si les noies s’assemblessin una mica més als motors.

Situeu l’accelerador en la posició «zero» o prop d’aquest punt.

No podia suportar els manuals que no s’acabaven de decidir. L’accelerador havia d’estar tancat o bé lleugerament obert? Va trobar el control, un regulador situat dins la cabina, a la part davantera de la porta de l’esquerra. En recordar el seu vol al Tiger Moth, dues setmanes abans, li va venir al pensament que en Poul Kirke havia col·locat l’indicador a poc més d’un centímetre de la posició d’«off». El Hornet Moth devia funcionar d’una manera similar. El comandament, però, tenia gravada una escala de l’u al deu que al Tiger no hi era. En Harald va provar sort i el va col·locar al número u.

Col·loqueu els interruptors en la posició d’«on».

Al tauler de control hi havia un parell d’interruptors que només tenien dues posicions: «on» i «off». En Harald es va imaginar que devien controlar els imants bessons i els va accionar.

Feu girar l’hèlix.

En Harald es va col·locar davant l’avioneta, va agafar una pala de l’hèlix i la va estirar avall. Estava molt encarcarada i va haver de fer servir tota la força que tenia per moure-la. Quan finalment va aconseguir fer-la girar, va fer un «clic» ben audible i es va parar.

La va tornar a impulsar i va notar que es movia amb més facilitat. Va tornar a emetre el «clic».

La tercera vegada la va estirar amb més vigor amb l’esperança d’engegar el motor.

No va passar res.

Ho va tornar a intentar. L’hèlix es movia suaument i emetia un «clic» cada vegada que girava, però el motor estava immòbil i en silenci.

La Karen va entrar.

—No s’engega? —va preguntar.

La va mirar bocabadat. No esperava tornar-la a veure en tot el dia. Estava astorat, però va respondre en un to neutre.

—Encara no ho sé. M’hi acabo de posar.

Semblava penedida.

—Em sap greu haver marxat d’aquella manera.

Aquell vessant de la Karen era nou. En Harald hauria dit que era massa orgullosa per disculpar-se.

—No passa res —va dir.

—És que no podia suportar la idea que el gat es mengés les cries de ratolí. Ja sé que és ridícul amoïnar-se pels ratolins quan homes com en Poul perden la vida.

Allò era justament el que pensava en Harald, però no l’hi va dir.

—De tota manera, el Pinetop ja se n’ha anat.

—No m’estranya que el motor no arrenqui —va comentar la Karen tot desviant la conversa cap a problemes pràctics, i en Harald va pensar que ell feia el mateix quan estava avergonyit—. Almenys fa tres anys que no el fem servir.

—Potser és cosa del combustible. Després d’un parell d’hiverns, es deu haver condensat aigua dins el dipòsit i, com que la benzina flota, s’hi deu haver acumulat a sobre. Suposo que podríem drenar l’aigua.

Va tornar a consultar el manual.

—Hauríem de desconnectar els interruptors per precaució —va advertir la Karen—. Ja ho faig jo.

En Harald va veure en el manual que, a la part inferior de l’avioneta, hi havia un panell pel qual es podia accedir al tap que servia per drenar el combustible. Va agafar un tornavís de les eines penjades a la paret, es va ajaure a terra i es va esmunyir sota l’avioneta per descargolar el panell. La Karen es va ajaure al seu costat i en Harald li va anar donant els cargols. L’olor de la seva pell càlida barrejada amb la fragància del xampú era molt agradable.

Quan va haver tret el panell, la Karen li va passar una clau anglesa. El tap de drenatge estava col·locat en un lloc força estrany perquè quedava situat a una banda del forat d’accés. Aquella era la mena d’error que feia que en Harald estigués impacient per donar ordres i poder obligar els dissenyadors mandrosos a fer les coses com calia. Un cop va haver ficat la mà dins el forat es va adonar que no podia veure el tap de drenatge, i va haver de treballar a cegues.

Va descargolar el tap lentament, però, quan es va obrir, el va sobresaltar el raig de líquid glaçat que li va caure a la mà. La va en­retirar ràpidament, va picar la vora del forat d’accés amb els dits entumits pel fred, i li va caure el tap. Es va irritar d’allò més.

Desesperat, va sentir com el tap rodolava sota el fuselatge. La benzina brollava del tub de drenatge, i la Karen i en Harald van sortir de davant el raig. En aquell moment, no podien fer res més que mirar-s’ho fins que el sistema quedés buit i l’església pudís a petroli.

En Harald va maleir el capità De Havilland i els enginyers anglesos descurats que havien dissenyat l’aparell.

—Ara no tenim benzina —va dir amargament.

—En podríem treure una mica del Rolls-Royce —va suggerir la Karen.

—No porta benzina d’avió.

—El Hornet Moth fa servir benzina de cotxe.

—De debò? No me n’havia adonat. —En Harald es va tornar a animar—. Molt bé, a veure si podem tornar a posar el tap de drenatge.

Va suposar que el tap devia haver rodat fins que l’hagués aturat alguna peça que li hagués barrat el pas. Va ficar el braç dins el forat, però no arribava prou lluny. La Karen va agafar una escombra amb el raspall metàl·lic de l’obrador i finalment va aconseguir recuperar-lo. En Harald va tornar a posar el tap al forat.

El següent que havien de fer era treure benzina del cotxe. En Harald va trobar un embut i una galleda neta, i la Karen va tallar un tros d’una mànega del jardí amb unes alicates molt feixugues. Fet això, van destapar el Rolls-Royce. La Karen va descargolar el tap del dipòsit i hi va ficar la mànega.

—Vols que ho faci jo? —va preguntar en Harald.

—No —va replicar ella—. Em toca a mi.

En Harald va suposar que volia demostrar que podia fer la feina bruta, especialment després de l’incident dels ratolins, i per això es va enretirar una mica i la va observar.

La Karen es va posar l’extrem de la mànega entre els llavis i va xuclar amb força. Quan la benzina li va entrar a la boca es va afanyar a apuntar la mànega cap a la galleda, mentre feia ganyotes i escopia. En Harald va contemplar les expressions grotesques que se li dibuixaven a la cara. Miraculosament, no era menys bonica quan tancava els ulls i arrufava els llavis. La Karen es va adonar que la mirava i va preguntar:

—Què mires?

En Harald va riure i va replicar:

—A tu, és clar… Estàs molt guapa, quan escups.

A l’instant es va adonar que havia desvetllat els seus sentiments més enllà del que pretenia i va pensar que estava a punt de rebre una resposta desagradable, però la Karen es va limitar a riure.

És clar que només havia dit que era bonica, i allò ella ja ho sabia, però ho havia dit amb afecte i les noies sempre identificaven els tons de veu, sobretot quan un no ho volia. Si s’hagués molestat, ho hauria mostrat amb una mirada de desaprovació o amb un gest impacient del cap, però, ben al contrari, semblava complaguda, i va pensar que gairebé semblava que estigués contenta d’agradar-li.

Se sentia com si acabés de creuar un pont.

Van omplir la galleda del tot i la benzina va deixar de brollar de la mànega. Havien buidat el dipòsit del cotxe. En Harald va calcular que a la galleda hi devia haver menys de cinc litres de benzina, però n’hi havia més que suficient per comprovar l’estat del motor. No tenia ni idea de com s’ho havien de manegar per aconseguir prou benzina per travessar el mar del Nord.

Va acostar la galleda al Hornet Moth. Va obrir la tapa d’accés i va treure el tap del dipòsit de benzina. Estava subjecte al forat del dipòsit amb un ganxo. La Karen li va aguantar l’embut mentre hi abocava la benzina.

—No sé on en podem aconseguir més —va admetre la Karen—. És evident que no en podem comprar.

—Quanta en necessitem?

—El dipòsit té una capacitat de cent seixanta litres. Però també hi ha un altre problema. L’autonomia de vol del Hornet Moth és de gairebé nou-cents setanta quilòmetres en condi­cions ideals.

—I d’aquí a Anglaterra hi ha aquesta distància, més o menys.

—Així doncs, si les condicions no són perfectes i, per exemple, tenim els vents en contra, la qual cosa no és gens improbable…

—Caurem al mar.

—Exacte.

—Solucionem els problemes un per un —va proposar en Ha­rald—. Encara no hem aconseguit engegar el motor.

La Karen sabia què havia de fer.

—Vaig a encebar el carburador —va dir.

En Harald va obrir la clau de pas de la benzina.

La Karen va accionar el mecanisme d’encebament fins que la benzina va començar a degotar a terra i llavors va dir:

—Connecta les magnetos.

En Harald va connectar les magnetos i va comprovar que l’accelerador encara estava prop del zero.

La Karen va agafar l’hèlix i la va estirar amunt. Va fer un altre «clic» ben audible.

—Ho has sentit? —va preguntar.

—Sí.

—És el motor d’arrencada: El «clic» és la millor manera de saber que funciona.

Va impulsar l’hèlix per segona vegada i hi va tornar un tercer cop fins que, al final, la va empènyer amb totes les seves forces i es va retirar sàviament de davant l’avioneta.

El motor va emetre un lladruc molt sorollós que va retrunyir arreu de l’església, i es va aturar.

En Harald va deixar anar un crit d’alegria.

—Per què estàs tan content? —va preguntar la Karen.

—Ha arrencat! No pot tenir una avaria gaire important.

—No ha arrencat.

—Arrencarà, no pateixis. Torna-ho a intentar.

Va tornar a fer girar l’hèlix, però va obtenir el mateix resultat. L’única diferència va ser que les galtes de la Karen es van ruboritzar d’una manera ben atractiva a causa de l’esforç.

Després d’un tercer intent, en Harald va parar els interruptors.

—Ara el combustible circula lliurement —va dir—. A mi em sembla que el problema és al contacte. Ens calen algunes eines.

—A dins hi ha un joc d’eines.

La Karen es va acostar a la cabina i va aixecar un coixí que

va deixar al descobert un gran armari ocult sota el seient. En va treure una bossa de lona amb corretges de pell.

En Harald va obrir la bossa i va agafar una clau anglesa que tenia el cap cilíndric i el mànec giratori, dissenyada per poder treballar salvant les cantonades.

—Una clau anglesa universal per a bugies —va dir—. El capità De Havilland sí que va fer alguna cosa ben feta.

Al costat dret del motor hi havia quatre bugies. En Harald en va treure una i la va examinar. Tenia els punts de contacte bruts d’oli. La Karen es va treure de la butxaca un mocador de puntes i la va netejar. Va trobar un carburador entre el joc d’eines i en va comprovar la rosca. En acabat, en Harald la va tornar a posar a lloc. Van repetir el procés amb les altres tres.

—A l’altra banda n’hi ha quatre més —va dir la Karen.

Malgrat que el motor només tenia quatre cilindres, hi havia dues magnetos i cadascuna operava un joc de bugies diferent. En Harald va deduir que es devia tractar d’una mesura de seguretat. Arribar a les bugies de la banda de l’esquerra era més complicat perquè abans calia retirar dues pantalles refrigerants que les tapaven.

Un cop van haver revisat totes les bugies, en Harald va treure les tapadores de baquelita que cobrien els contactors i va comprovar les connexions. Per acabar, va treure la tapa del distribuïdor de totes dues magnetos i en va netejar l’interior amb el mocador de la Karen, que s’havia convertit en un drap estripat i llardós.

—Hem fet les coses més elementals —va dir—. Si ara no s’engega, tindrem un problema greu.

La Karen va tornar a encebar el motor i va fer girar l’hèlix tres cops lentament. Mentrestant, en Harald va obrir la porta de la cabina i va connectar els interruptors dels imants. La Karen va donar un últim impuls a l’hèlix i se’n va apartar.

El motor es va posar en marxa, va fer un espetec i, tot seguit, un so no gens decidit. El Harald, que s’havia plantat al costat de la porta i tenia el cap dins la cabina, va empènyer l’accelerador. El motor va bramar i va tornar a la vida.

Mentre l’hèlix girava, en Harald va cridar, eufòric pel triomf, però a causa del soroll amb prou feines podia sentir la seva pròpia veu. El so del motor rebotava a les parets de l’església i provo­cava un terrabastall ensordidor. Va veure que la cua del Pinetop desapareixia per una finestra.

La Karen se li va acostar. El remolí d’aire que causava l’hèlix li agitava els cabells amb fúria. Endut per l’emoció, en Harald la va abraçar.

—Ho hem aconseguit! —va cridar.

Ella li va correspondre l’abraçada, i allò el va fer immensament feliç, i va dir alguna cosa. En Harald va sacsejar el cap per fer-li entendre que no la sentia. La Karen se li va acostar a una distància que ell va trobar deliciosa i li va parlar a l’orella. Va notar els seus llavis fregant-li la galta. Amb prou feines podia pensar en res que no fos com seria, de fàcil, fer-li un petó en aquell moment.

—Hauríem d’aturar el motor abans no el senti ningú! —va cridar la Karen.

En Harald va recordar que allò no era un joc, i que el propòsit de reparar l’avioneta era dur a terme una missió aèria secreta i molt perillosa. Va ficar el cap a la cabina, va estirar la palanca de l’accelerador fins a deixar-la a la posició original i va desconnectar els imants. El motor es va aturar.

Quan el soroll es va acabar d’esvair, l’interior de l’església hauria hagut de quedar en silenci, però no va ser així. A fora se sentia un soroll estrany. Al principi, en Harald va pensar que l’estrèpit del motor encara li retrunyia a les orelles, però es va adonar gradualment que es tractava d’alguna altra cosa. Tanmateix, no podia donar crèdit a allò que sentia perquè sonava com el repicament de botes que marxaven.

La Karen el va mirar i la seva expressió reflectia por i desconcert.

Tots dos van fer mitja volta i van córrer cap als finestrals. En Harald va saltar damunt la caixa que feia servir per mirar a l’exterior per les elevades finestres i va allargar la mà a la Karen, que es va enfilar al seu costat. Van mirar què passava plegats.

Una tropa d’una trentena de soldats amb l’uniforme alemany marxava camí amunt.

Al principi va donar per fet que l’havien anat a buscar, però de seguida es va adonar que aquells soldats no estaven prou en forma per participar en una cacera humana. La majoria semblava que anaven desarmats i portaven un carretó molt feixuc, aparentment carregat amb estris per acampar, que tiraven quatre cavalls esgotats. Van passar de llarg el monestir i van continuar pel camí.

—Què dimonis és això? —va preguntar en Harald.

—No poden entrar aquí! —va exclamar la Karen.

Tots dos van donar una ullada a l’interior de l’església. L’entrada principal, a la paret de l’oest, consistia en dues portes de fusta enormes. El Hornet Moth devia haver entrat per allà amb les ales plegades. En Harald també l’havia utilitzada per fer entrar la bicicleta. A la banda de dins tenia un pany immens i molt vell que s’obria amb una clau gegantina, i també la protegia un tauló de fusta travessat que reposava damunt dos suports.

Només hi havia una altra entrada, la petita porta lateral que permetia l’accés des del claustre. Era la porta que solia utilitzar en Harald. Tenia pany, però ell mai no havia vist cap clau i tampoc no la defensava cap tauló de fusta.

—Podríem segellar la porta petita amb claus i entrar i sortir per les finestres, com el Pinetop —va suggerir la Karen.

—Tenim un martell i claus… Només ens cal un tros de fusta.

En una cambra plena de mals endreços, no li hauria hagut de costar gaire trobar un tauló resistent, però en aquell recinte no va trobar res que li anés bé i es va desesperar. A l’últim, va optar per fer servir una de les prestatgeries que hi havia penjades dalt de la paret, la va col·locar de manera que travessés la porta en diagonal i la va clavar al marc de la porta a consciència.

—Entre un parell d’homes la podrien tirar a terra sense fer gaire esforç —va advertir-la—, però almenys això evitarà que ningú entri per casualitat i ensopegui amb el nostre secret.

—De tota manera, potser miraran per les finestres —va observar la Karen—. Només cal que trobin alguna cosa per enfilar-se.

—Val més que amaguem l’hèlix —va proposar en Harald, i va arreplegar la funda de lona que havia tret del Rolls-Royce.

Tots dos van embolicar plegats el morro del Hornet Moth amb la funda. Era prou llarga per ocultar la cabina.

Van fer unes passes enrere i van contemplar la seva obra.

—Encara sembla una avioneta amb el morro cobert i les ales plegades enrere —va dir la Karen.

—A tu, sí, però tu ja saps què és. Algú que doni una ullada aquí dins des de l’exterior només veurà una cambra dels mals endreços.

—Si no és que pertany a les forces aèries.

—Aquella gent que hi havia allà fora… no era de la Luftwaffe, oi?

—No ho sé —va replicar la Karen—. Val més que ho vagi a veure.





6


L’Hermia havia viscut més anys a Dinamarca que no pas a Anglaterra, però tot d’una li semblava un país estranger. Els carrers de Copenhaguen, que coneixia tan bé, li eren hostils, i sentia que cridava l’atenció. Caminava a corre-cuita, com una fugitiva, per carrers per on havia passejat de petita, innocent i despreocupada, agafada de la mà del seu pare. Els controls, els uniformes alemanys i els Mercedes d’un color gris verdós no eren els únics detalls que l’amoïnaven. Fins i tot la policia danesa la sobresaltava.

Tenia amics a la ciutat, però no s’hi va posar en contacte. Tenia por de fer mal a més gent. En Poul havia mort, en Jens devia estar detingut i no sabia què li havia passat a l’Arne. Se sentia com si algú l’hagués maleïda.

Després del viatge al transbordador nocturn estava esgotada i tenia tot el cos encarcarat, i la torturava el patiment pel que li hauria pogut passar a l’Arne. Com que era dolorosament conscient de les hores que anaven transcorrent cap a la propera lluna plena, es va obligar a actuar amb una precaució extrema.

La casa d’en Jens Toksvig, a St. Paul’s Gade, es trobava enmig d’una filera de cases d’una sola planta, la porta principal de les quals donava directament al carrer. El número cinquanta-tres semblava buit. L’única persona que es va acostar a la porta va ser el carter. El dia abans, quan l’Hermia havia trucat des de Bornholm, l’havia ocupada almenys un policia, però devien haver abandonat la vigilància.

L’Hermia també va observar els veïns. A una banda hi havia una casa atrotinada on vivia una parella jove amb una criatu­ra, la mena de gent que devia estar massa atrafegada amb la seva pròpia vida per interessar-se per la dels seus veïns. A la casa acabada de pintar i guarnida amb unes cortines exquisides de l’altra banda, però, hi havia una dona gran que mirava per la finestra tot sovint.

Després d’haver vigilat la porta durant tres hores, l’Hermia va anar a la casa que es trobava en més bones condicions i hi va trucar a la porta.

Una dona rabassuda d’uns seixanta anys va aparèixer a la porta abrigada amb una bata. En veure la petita maleta que carregava l’Hermia, li va advertir:

—Mai no compro res a domicili. —Va somriure amb un cert aire de superioritat, com si la seva negativa fos una constatació de la seva distinció social.

L’Hermia li va tornar el somriure.

—M’han dit que el número cinquanta-tres potser està lliure i el puc llogar.

L’actitud de la veïna va canviar.

—Ah, sí? —va fer, interessada—. Així doncs, busca un lloc per viure?

—Sí. —La dona era tan tafanera com l’Hermia s’havia imaginat—. Em caso —va afegir, per satisfer-la.

L’Hermia va veure que la mirada de la dona es traslladava automàticament a la seva mà esquerra i li va ensenyar l’anell de compromís.

—És molt bonic. Li he de dir que em sentiria molt alleujada amb una família respectable a la porta del costat, després d’haver estat veïna d’una colla de delinqüents.

—Delinqüents?

La dona va abaixar la veu.

—Era un niu d’espies comunistes.

—Ho diu de debò?

La dona va encreuar els braços davant la pitrera encotillada.

—Dimecres els van detenir a tots. No en va quedar ni un.

Un estremiment de temor va recórrer l’Hermia, però es va obligar a continuar fent veure que només feia una mica de safareig.

—Déu meu! I quants n’hi havia?

—No l’hi sabria dir exactament. Un era el llogater, el senyor Toksvig. Encara que de vegades no tractava les persones grans com es mereixen, mai no hauria dit que fos un malfactor. Un altre era un aviador que, pel que sembla, s’havia instal·lat a la casa. Era un noi molt atractiu, tot i que parlava ben poc. De tota manera, per aquesta casa hi passava gent de tota mena, encara que la majoria eren militars.

—I diu que els van detenir dimecres?

—En aquesta mateixa vorera, allà on ara veu l’spaniel del senyor Schmidt que aixeca la pota davant del fanal, hi va haver un tiroteig.

L’Hermia va deixar anar un crit sufocat i es va tapar la boca amb la mà.

—Oh, no!

L’anciana va assentir, complaguda per la reacció que havia provocat la seva història, sense sospitar que podia estar parlant de l’home que l’Hermia estimava.

—Un policia de paisà va disparar a un dels comunistes —va afegir—. Amb una pistola.

L’Hermia estava tan espantada pel que li podia arribar a dir aquella dona que amb prou feines era capaç de parlar i només va aconseguir articular quatre mots:

—A qui va disparar?

—Bé, la veritat és que no ho vaig veure —va admetre la dona amb una pena infinita—. Havia anat a casa la meva germana, a Fischer’s Gade, a demanar-li un patró per fer una rebeca de punt. El que sí que sé sense cap mena de dubte és que no era el senyor Toksvig, perquè la senyora Eriksen, que ho va veure des de la botiga, em va dir que era un home que no coneixia.

—El va… matar?

—No, no. A la senyora Eriksen li va semblar que l’havien ferit a la cama. Fos com fos, va cridar quan els infermers de l’ambulància el van aixecar per posar-lo a la llitera.

L’Hermia estava convençuda que l’Arne havia rebut aquell tret i semblava que sentís en la seva pròpia carn el dolor de la bala. Li costava respirar i estava marejada. Havia de fugir d’aquella maleïda vella xafardera que explicava una història tan tràgica com aquella amb tant d’entusiasme.

—Me n’he d’anar —va dir—. Quines coses més horribles passen.

Va fer mitja volta.

—En qualsevol cas, em penso que la casa es podrà llogar ben aviat —va dir la dona, parlant a la seva esquena.

L’Hermia va marxar sense parar-li atenció.

Va caminar tombant en cantonades a l’atzar fins que va anar a parar a una cafeteria i s’hi va asseure per mirar de posar ordre als seus pensaments. Una tassa de succedani de te calent la va ajudar a recuperar-se del mal tràngol. Havia d’esbrinar què li havia passat de debò a l’Arne i on era en aquell moment. Abans, però, havia de trobar un lloc per passar la nit.

Va llogar una habitació en un hotel barat prop de la costa. Era un local infecte, però la porta de la seva habitació tenia un pany prou resistent. Cap a mitjanit, una veu embarbussada li va preguntar si volia beure alguna cosa i es va llevar per travar la porta amb una cadira inclinada.

Va passar gairebé tota la nit desperta, preguntant-se si l’Arne havia estat l’home que havien ferit a St. Paul’s Gade. Si l’era, com n’havia estat de greu, la ferida? Si no l’era, l’havien detingut amb els altres o encara era lliure? A qui ho podia preguntar? Es podia posar en contacte amb la família de l’Arne, però segurament ningú no en sabria res i, evidentment, no els podia preguntar si l’havien ferit de bala sense espantar-los de mort. Coneixia molts dels seus amics, però tots els que potser sabien què havia passat eren morts, havien estat detinguts o bé s’havien amagat.

A primera hora de la matinada, se li va acudir que hi havia una persona que, gairebé amb absoluta seguretat, sabia què li havia passat a l’Arne: el seu cap d’esquadró.

A trenc d’alba va anar a l’estació i va agafar un tren cap a Vodal.

Mentre s’arrossegava en direcció sud, el tren s’anava aturant en tots els poblets que trobava pel camí. L’Hermia va pensar en en Digby. A hores d’ara ja devia haver tornat a Suècia i devia ser al moll de Kalvsby esperant amb impaciència que l’Arne i ella arribessin amb la pel·lícula de fotos. El pescador havia tornat sol i, sens dubte, havia fet saber a en Digby que no s’havia presentat a l’hora que havien acordat. En Digby no podia saber de cap manera si l’havien capturada o si simplement havia fet tard, i devia patir per ella igual que ella patia per l’Arne.

A l’escola d’aviació l’ambient era depriment. No hi havia avions ni a la pista ni al cel. El personal reparava alguns aparells i, en un dels hangars, un instructor ensenyava l’interior d’un motor a un grup d’alumnes. Va preguntar on era el quarter general i l’hi van indicar.

Es va haver de presentar amb el seu nom autèntic perquè a l’escola hi havia persones que la coneixien. Va dir que volia veure el cap de la base.

—Digui-li que soc amiga de l’Arne Olufsen —va afegir.

Sabia que assumia un risc. Havia conegut el cap d’esquadró, en Renthe, i només el recordava com un home alt i prim, amb bigoti. No tenia ni idea de quines eren les seves tendències polítiques. Si resultava estar a favor dels nazis, es podia ficar en un gran embolic en el cas que decidís trucar a la policia i denunciar que l’havia anat a veure una dona anglesa que feia massa preguntes. Tanmateix, el cap d’esquadró apreciava l’Arne, com molta altra gent, i l’Hermia tenia l’esperança que no la delatés per no perjudicar-lo a ell. En qualsevol cas, estava disposada a acceptar les conseqüències d’aquella visita. Havia d’esbrinar què havia succeït.

De seguida la van fer passar al despatx i en Renthe la va reconèixer.

—Déu meu! Vostè és la promesa de l’Arne! —va exclamar—. Em pensava que havia tornat a Anglaterra.

Es va afanyar a tancar la porta darrere l’Hermia i ella ho va interpretar com un bon senyal. Si volia parlar amb ella en privat no devia voler avisar la policia o, com a mínim, no ho pensava fer immediatament.

Va optar per no explicar per què era a Dinamarca. S’estimava més deixar que ell mateix en tragués les seves pròpies conclusions.

—Miro de trobar l’Arne —va explicar—. Tinc por que s’hagi ficat en un bon embolic.

—És pitjor que això —va anunciar en Renthe—. Val més que segui.

L’Hermia va continuar dreta.

—Per què? —va cridar—. Per què vol que segui? Què ha passat?

—El van detenir dimecres passat.

—I això és tot?

—Li van disparar i el van ferir quan intentava fugir de la policia.

—Així doncs, era ell.

—Com diu?

—Una veïna em va dir que havien ferit un d’ells. Com està?

—Segui, si us plau.

L’Hermia el va obeir.

—Són males notícies, oi que sí?

—Sí —va contestar en Renthe en un to insegur. Llavors, en veu baixa, va afegir—: Sento profundament haver-li de comunicar que l’Arne és mort.

L’Hermia va fer un xiscle de pura angoixa. Des del primer moment havia sabut que podia ser mort, però era una possibilitat massa horrorosa per considerar-la. Tanmateix, al final s’havia convertit en una realitat i l’Hermia es va sentir com si l’hagués atropellada un tren.

—No —va somicar—. No pot ser veritat.

—Va morir quan estava sota custòdia de la policia.

—Què? —Fent un gran esforç, es va obligar a escoltar-lo.

—Va morir al quarter general de la policia.

Una possibilitat esfereïdora li va passar pel cap.

—El van torturar?

—Em penso que no. Sembla que es va suïcidar per no revelar cap informació secreta si el torturaven.

—Oh, Déu meu!

—Jo diria que es va sacrificar per protegir els seus amics.

Veia en Renthe borrós i l’Hermia es va adonar que el mirava a través de les llàgrimes que li brollaven cara avall. Es va furgar les butxaques a la recerca d’un mocador i en Renthe li va passar el seu. Es va eixugar la cara, però les llàgrimes no cessaven.

—Ho he sabut fa molt poc —va confessar en Renthe—. He de trucar als pares de l’Arne per comunicar-los la notícia.

L’Hermia els coneixia bé. El tracte amb el pastor, sempre inflexible, li era molt complicat. Aparentment només es podia relacionar amb la gent si la dominava, i la submissió no encaixava gens amb l’Hermia. Estimava els seus fills, però expressava aquell amor establint normes. El record més viu que conservava de la mare era que tenia les mans gairebé clivellades, perquè sempre estava en contacte amb l’aigua; es passava la vida rentant roba, preparant verdura i fregant el terra. En pensar en ells, va oblidar el seu propi dolor per la pèrdua de l’Arne i la va envair una onada de compassió. La notícia els destrossaria.

—Quin horror haver-los de comunicar una notícia com aquesta.

—Ja ho pot ben dir. Era el seu fill gran.

Aquell comentari la va fer pensar en en Harald, l’altre fill de la família. Era ros, al contrari de l’Arne, que era bru, i es diferenciava d’ell en moltes altres coses. En Harald era més seriós i posseïa un cert aire intel·lectual que tenia ben poca cosa a veure amb l’encant alegre de l’Arne, però era simpàtic a la seva manera. L’Arne havia dit que volia parlar amb en Harald per trobar la manera d’entrar a la base de Sande. Què devia saber, en Harald? S’havia implicat en la missió?

La seva ment es desviava cap a problemes pràctics, però se sentia buida per dins. L’estat de xoc en què estava li permetria continuar la seva vida, però tenia la impressió que mai més no tornaria a estar completa.

—Què més li ha dit la policia? —va preguntar a en Ren­the.

—La seva explicació oficial és que va morir durant un interrogatori i que «cap altra persona no va participar en la seva mort», el seu eufemisme per als suïcidis. Un amic meu del Politigaarden, però, em va dir que l’Arne ho va fer per impedir que el lliuressin a la Gestapo.

—Van trobar alguna cosa entre les seves pertinences?

—Què vol dir?

—Van trobar alguna cosa com ara fotografies?

En Renthe es va posar tens.

—El meu amic no m’ho va dir, i és perillós, tant per a vostè com per a mi, fins i tot el simple fet de parlar d’una possibilitat com aquesta. Senyoreta Mount, jo apreciava molt l’Arne, i per aquest motiu m’agradaria fer per a vostè tot el que estigui a les meves mans, però recordi, si us plau, que com a oficial de l’exèrcit he jurat lleialtat al rei, el qual m’ha ordenat que coope­ri amb el poder ocupant. Deixant de banda les meves opinions personals, no puc tolerar l’espionatge i, si mai sospito que algú està implicat en una activitat d’aquesta mena, el meu deure és informar dels fets els meus superiors.

L’Hermia va assentir. Era un advertiment ben clar.

—Li agraeixo la seva franquesa, cap d’esquadró. —Es va aixecar i es va eixugar la cara. Llavors va recordar que el mocador era d’ell i va dir—: El rentaré i l’hi faré arribar.

—No cal que es prengui la molèstia. —En Renthe va fer la volta a la taula i li va posar les mans sobre les espatlles—. De debò que ho sento moltíssim. Si us plau, accepti el meu condol més sincer.

—Gràcies —va dir l’Hermia, i va marxar.

Tan bon punt va haver sortit de l’edifici, les llàgrimes li van tornar a omplir els ulls. El mocador d’en Renthe s’havia convertit en un drap xop. Mai no hauria imaginat que pogués tenir tant de líquid al seu interior. Malgrat que ho veia tot a través d’un filtre aquós, va aconseguir arribar a l’estació.

La buidor la va assaltar novament en plantejar-se on havia d’anar. No havia enllestit la missió que havia estroncat la vida a en Poul i l’Arne. Encara havia d’aconseguir fotografies de l’equip de radar instal·lat a Sande abans de la propera lluna plena, però també tenia una altra motivació: la venjança. El pitjor càstig que podia infligir als culpables de la mort de l’Arne era completar la seva missió i, a més a més, disposava d’un nou avantatge que la podia ajudar molt: estava disposada a córrer qualsevol risc. Pensava caminar pels carrers de Copenhaguen amb el cap ben alt, i pobre d’aquell que intentés aturar-la.

Tanmateix, què havia de fer, exactament?

El germà de l’Arne podia ser l’element clau. En Harald segurament sabia si l’Arne havia tornat a Sande abans no l’atrapés la policia, i potser fins i tot sabia si tenia les fotografies en el seu poder en el moment de la detenció. A més a més, pensava que sabia on el podia trobar.

Va agafar un tren de tornada a Copenhaguen. Va fer el trajecte tan a poc a poc que quan va arribar a la ciutat ja no va tenir temps de fer-ne cap altre. Va dormir a la pensió de mala mort en què s’allotjava, amb la porta tancada i barrada per protegir-se de qualsevol borratxo amb aspiracions amoroses, i va plorar fins que es va adormir. L’endemà al matí va pujar al primer tren de rodalies amb destinació a Jansborg.

El diari que va comprar a l’estació duia el titular: A MIG CAMÍ DE MOSCOU. Els nazis havien realitzat uns progressos esbalaïdors. En tan sols una setmana s’havien apoderat de Minsk i ja tenien a la vista Smolensk, a uns tres-cents vint quilòmetres de la frontera soviètica.

Faltaven vuit dies per a la lluna plena.

Va dir a la secretària de l’escola que era la promesa de l’Arne Olufsen i la van acompanyar immediatament a l’oficina d’en Heis. L’home que havia estat responsable de l’educació de l’Arne i en Harald li va fer pensar en una girafa amb ulleres que mirava el món que hi havia sota els seus peus per damunt d’un nas llargarut.

—Així doncs, vostè és la futura esposa de l’Arne —va dir en un to afectuós—. És un gran plaer per a mi coneixe-la.

No semblava saber res de la tragèdia. Sense intercalar cap preàmbul, l’Hermia va preguntar:

—No li han donat la notícia?

—Quina notícia? Em penso que no…

—L’Arne és mort.

—Oh, Déu meu!

En Heis es va asseure feixugament.

—Pensava que ja ho devia saber.

—No. Quan va ser?

—A la matinada d’ahir, al quarter general de la policia de Copenhaguen. Es va matar perquè la Gestapo no l’interrogués.

—Això sí que és una tragèdia.

—Vol dir que el seu germà encara no ho sap?

—No en tinc ni idea. En Harald ja no és aquí.

L’Hermia estava sorpresa.

—Per què?

—Temo que el vam expulsar.

—Em pensava que era un alumne exemplar.

—I ho era, però es va comportar malament.

L’Hermia no podia perdre el temps parlant de les dolenteries d’un alumne.

—On el puc trobar?

—Suposo que deu haver tornat a casa els seus pares. —En Heis va arrufar les celles—. Per què ho vol saber?

—Hi voldria parlar.

En Heis va esbossar una expressió pensarosa.

—D’alguna cosa en concret?

L’Hermia va dubtar. La precaució li deia que no havia de comentar la missió a en Heis, però les seves últimes dues preguntes li suggerien que en sabia alguna cosa.

—Em penso que, quan el van detenir, l’Arne portava una cosa que era meva entre les seves pertinences.

En Heis feia veure que les seves preguntes eren despreocupades, però premia la vora de la taula amb tanta força que els artells se li havien posat blancs.

—Li puc preguntar de què es tractava?

Va tornar a dubtar si li n’havia de dir res, i, finalment, va acceptar el risc.

—Unes fotografies.

—Ah.

—En sap alguna cosa?

—Sí.

L’Hermia es preguntava si en Heis confiaria en ella. No podia saber del cert que ella no era una detectiu fent-se passar per la promesa de l’Arne.

—L’Arne va morir per aquestes fotos —va dir—. Intentava portar-me-les.

En Heis va assentir i va prendre una decisió.

—Després que expulséssim en Harald, va tornar a l’escola de nit i va entrar per la força a la cambra fosca de fotografia que hi ha al laboratori de química.

L’Hermia va deixar anar un sospir de satisfacció. En Harald havia revelat la pel·lícula.

—Va veure les fotos?

—Sí. He dit a tothom que eren fotos de noies despullades en postures atrevides, però és mentida. Eren fotografies d’una instal·lació militar.

L’Hermia estava entusiasmada. Havien fet les fotos. La missió havia estat un èxit fins en aquell punt, però, on era la pel·lícula? Havia tingut temps, en Harald, de lliurar-les a l’Arne? Si era així, era la policia qui tenia les fotografies i el sacrifici de l’Arne no havia servit de res.

—Quan va ser aquí, en Harald?

—Dijous passat.

—Van detenir l’Arne dimecres.

—Llavors en Harald encara té les seves fotografies.

—Sí. —L’Hermia es va sentir una mica més animada. El sacrifici de l’Arne no havia estat en va. La pel·lícula crucial encara circulava per algun lloc. Es va aixecar—. Gràcies pel seu ajut.

—Va cap a Sande?

—Sí. Vaig a buscar en Harald.

—Bona sort —va desitjar-li en Heis.





7


L’exèrcit alemany tenia un milió de cavalls. La majoria de les divisions disposaven d’una companyia de veterinaris que s’ocupava de guarir els animals malalts o ferits, trobar pinso per alimentar-los i capturar els que s’escapaven. Una d’aquestes companyies s’havia hostatjat a Kirstenslot.

Era el pitjor cop de mala sort que podia patir en Harald. Els oficials s’havien instal·lat al castell i un centenar d’homes s’havien arrecerat al monestir en ruïnes. Els antics claustres adjacents a l’església en què s’amagava en Harald s’havien transformat en un hospital de cavalls.

Havien convençut l’exèrcit que no ocupés l’església. La Karen havia suplicat al seu pare que negociés aquell punt argumentant que no volia que els soldats li fessin malbé els tresors d’infància que hi emmagatzemava. El senyor Duchwitz havia fet veure a l’oficial que estava al càrrec de la companyia, el capità Kleiss, que els mals endreços que s’havien anat acumulant a l’església deixaven ben poc espai útil disponible en qualsevol cas. En Kleiss hi havia donat un cop d’ull per una finestra en un moment en què en Harald no hi era perquè la Karen l’havia avisat i, finalment, s’havia mostrat d’acord que continués tancada. Com a contrapartida havia demanat que li cedissin tres habitacions del castell per fer-les servir de despatxos, i d’aquesta manera havien tancat el tracte.

Els alemanys eren educats, amigables i tafaners. A totes les dificultats que en Harald havia de superar per reparar el Hornet Moth hi va haver d’afegir la de fer-ho tot davant els nassos dels soldats.

Descargolava les femelles que sostenien l’arbre en forma de V de la riosta que havia quedat doblegada per l’accident. El seu pla consistia a desmuntar el tram de tub malmès i esmunyir-se entre els soldats per anar al taller del granger Nielsen. Si en Nielsen li donava permís, ho podia reparar allà mateix. Mentrestant, la tercera pota, que estava intacta i duia l’amortidor, havia de sostenir el pes de l’aparell, que en Harald havia immobilitzat.

Segurament el fre de les rodes estava malmès, però en Ha­rald no pensava amoïnar-se pels frens. Es feien servir sobretot en el moment d’aterrar i la Karen li havia dit que se’n podia sortir sense.

Mentre treballava, en Harald no deixava d’alçar els ulls cap a les finestres, esperant veure el capità Kleiss donant una ullada

a l’interior. En Kleiss tenia un nas allargat i una barbeta prominent que li conferien un aspecte bel·ligerant. Tanmateix, ningú no va treure el nas i, al cap d’uns minuts, en Harald va tenir la riosta en forma de V a la mà.

Es va enfilar dalt d’una caixa per mirar per una finestra. La part de l’est de l’església quedava parcialment en la penombra gràcies a un castanyer que en aquella època de l’any estava atapeït de fulles. Semblava que no hi havia ningú en les proximitats més immediates. En Harald va empènyer la riosta per la finestra, la va deixar caure a terra i va saltar tot seguit.

Més enllà de l’arbre podia veure el prat immens que s’estenia davant el castell. Els soldats hi havien instal·lat quatre tendes enormes i hi havien aparcat els jeeps, els camions amb les gàbies per transportar els cavalls i un camió cisterna carregat de combustible. Podia veure alguns homes que anaven d’una tenda a l’altra, però a la tarda la major part de la companyia realitzava missions com ara dur cavalls a l’estació i portar els que hi arribaven, negociar amb els grangers el preu del fenc o transportar els animals malalts a Copenhaguen i a d’altres ciutats perquè seguissin un tractament.

Va recollir la riosta i es va dirigir al bosc a corre-cuita.

En girar a la cantonada de l’església va veure el capità Kleiss.

El capità era un home corpulent amb un aspecte agressiu, i estava palplantat amb els braços encreuats i les cames separades. Parlava amb un sergent, i tots dos militars es van girar i van mirar directament en Harald.

En Harald va patir de sobte les nàusees que provoca la por. De debò l’havien d’enxampar tan aviat? Es va aturar, delerós per tornar enrere, però de seguida es va adonar que fugir d’ells l’hauria incriminat. Va dubtar per un moment què havia de fer i, en acabat, va reprendre el camí, conscient que el seu comportament era molt sospitós i que anava carregat amb una part del tren d’aterratge d’un avió. L’havien enxampat in fraganti i la seva única opció era mirar de dissimular. Intentava carregar la rios­ta amb una actitud despreocupada, com si portés una raqueta de tennis o un llibre.

En Kleiss se li va dirigir en alemany:

—Qui ets?

En Harald va empassar-se la saliva mirant de conservar la calma.

—Em dic Harald Olufsen.

—I què és això que portes?

—Això? —En Harald se sentia els batecs del cor. Va intentar desesperadament empescar-se una mentida plausible—. Doncs és… —Va notar que es ruboritzava, però, finalment, el va salvar un atac d’inspiració—. És una peça del sistema d’acoblament dels fulls metàl·lics de la segadora.

Va pensar que un jove granger danès que mai no ha anat a escola no podia parlar un alemany tan bo, i es va preguntar angoixat si en Kleiss era prou subtil per haver-se adonat de l’anomalia.

—Quin problema té la màquina? —va preguntar en Kleiss.

—Doncs… ha passat per sobre una pedra i se li ha abonyegat el marc.

En Kleiss li va agafar la riosta de la mà. En Harald va pregar perquè no sabés què mirava. Aquell home es dedicava als cavalls i no hi havia cap motiu pel qual hagués de reconèixer una peça del tren d’aterratge d’una avioneta. En Harald va aguantar la respiració mentre esperava el veredicte d’en Kleiss. A l’últim, l’oficial li va tornar la riosta.

—Molt bé, ja te’n pots anar.

En Harald es va perdre entre els arbres.

Quan va ser fora del camp de visió d’en Heiss, en Harald es va aturar i es va repenjar en un arbre. Havia estat un moment espantós. Per un instant va pensar que estava a punt de vomitar, però s’ho va manegar per evitar-ho.

Es va refer pensant que potser encara hauria de passar uns quants mals tràngols com aquell. Valia més que s’hi anés acostumant.

Va reprendre la marxa. Feia un dia càlid però ennuvolat, una combinació estiuenca tristament habitual a Dinamarca, un país on cap lloc no estava gaire allunyat del mar. Mentre s’acostava a la granja, es preguntava fins a quin punt devia estar enfadat el vell Nielsen pel fet que hagués marxat sense dir res, després d’haver-hi treballat un sol dia.

Va trobar en Nielsen al corral. Mirava un tractor que treia vapor del motor amb els ulls plens d’ira.

L’home el va mirar amb hostilitat.

—Què vols, desertor?

Era un mal començament.

—Em sap greu haver-me’n anat sense donar cap explicació —va disculpar-se en Harald—. Em van avisar que havia d’anar a casa els meus pares urgentment i no vaig tenir temps de venir a veure’l abans de marxar.

En Nielsen no va preguntar què havia estat tan urgent.

—No em puc permetre pagar treballadors que no són de confiança.

Aquell comentari va donar noves esperances a en Harald. Si aquell granger vell i sever només estava amoïnat pels diners, ja se’ls podia quedar.

—No li demano que em pagui.

En Nielsen va emetre un gruny i prou, però la fúria de la seva mirada va minvar de manera gairebé imperceptible.

—Llavors què vols?

En Harald va rumiar un moment. Aquell era el tros més difícil perquè no volia haver de donar gaires explicacions.

—Un favor —va contestar.

—De quina mena?

En Harald li va ensenyar la riosta.

—Voldria fer servir el seu taller per arreglar una peça de la meva moto.

En Nielsen el va mirar.

—Déu del cel, quin valor, noi.

«Ja ho sé», va pensar en Harald.

—És molt important —va suplicar—. Potser m’ho podria deixar fer en comptes de pagar-me el dia que vaig treballar.

—Potser sí —va admetre en Nielsen, al qual, evidentment, li costava molt fer qualsevol cosa per ajudar els altres. Va reflexionar un moment i al final la parsimònia el va vèncer—. D’acord.

En Harald va dissimular el seu entusiasme. Llavors en Nielsen va afegir:

—Si abans m’arregles aquest maleït tractor.

En Harald va renegar en veu baixa. No volia perdre el temps amb el tractor d’en Nielsen quan li quedaven tan pocs dies per reparar el Hornet Moth, però només es tractava d’un radiador que bullia.

—Entesos —va cedir.

En Nielsen va sortir a corre-cuita a la recerca d’algun altre motiu per rondinar.

El tractor va deixar d’escopir vapor ben aviat i en Harald va poder donar un cop d’ull al motor. Va veure immediatament que una mànega havia rebentat just al punt en què anava collada amb una abraçadora a un tub i que s’hi havia obert una gotera per la qual degotava aigua del sistema de refrigeració. Evidentment, era impossible aconseguir una mànega nova, però per sort la que hi havia no estava gaire tibada i va poder tallar el tros de mànega que s’havia fet malbé i tornar-la a collar al tub. Com que fer circular aigua freda per un motor que s’ha escalfat massa podia ser perjudicial per al motor, va anar a buscar una galleda d’aigua calenta a la cuina de la granja i va tornar a omplir el radiador. Finalment, va arrencar el tractor per assegurar-se que l’abraçadora aguantava a lloc. Aguantava.

Per fi va poder entrar al taller.

Necessitava una planxa prima d’acer per reforçar la part fracturada de la riosta. Ja sabia d’on la podia treure. A la paret hi havia quatre prestatges metàl·lics. Va treure tot el que hi havia al de més amunt i ho va distribuir entre els prestatges de sota. En acabat, va despenjar el prestatge que havia buidat. En va treure els extrems vorellats amb la cisalla d’en Nielsen i tot seguit va tallar quatre tires de metall.

Les pensava fer servir com si estigués posant taules en una fractura.

Va col·locar una de les tires en un torn i la va doblegar a cops de martell fins a convertir-la en una peça corbada que encaixés en el tub de la riosta. Va repetir el procés amb les altres tres tires i, en acabat, les va soldar damunt els bonys de la riosta.

Quan va haver enllestit la feina, va recular i va contemplar la seva obra.

—No és gaire bonic, però serà eficaç —va opinar en veu alta.

Mentre s’esmunyia entre els arbres de tornada al castell, sentia els sorolls del campament militar: els homes que es cridaven els uns als altres, el bram dels motors que acceleraven i el renill dels cavalls. Era primera hora del vespre i els soldats tornaven de complir les seves tasques del dia. L’amoïnava tornar a tenir problemes per entrar a la granja sense que el veiessin.

Es va acostar al monestir per la part del darrere. A la paret nord de l’esquerra, hi va trobar un soldat jove repenjat al mur que fumava un cigarret. En Harald el va saludar amb un cop de cap i el soldat li va dir en danès:

—Bona tarda, em dic Leo.

En Harald va intentar somriure.

—Jo em dic Harald. Encantat.

—Vols un cigarret?

—No, gràcies, potser en un altre moment. Tinc pressa.

En Harald va resseguir la paret de l’església. Havia trobat un tronc i l’havia portat rodant fins a sota d’una de les finestres. En arribar on l’havia col·locat, s’hi va enfilar i va donar una ullada a l’interior de l’església. Va ficar la riosta per la finestra sense vidres i el va deixar caure damunt la caixa que hi havia just sota l’obertura a la banda de dins de la paret. La riosta va rebotar i va anar a parar a terra. Llavors hi va entrar ell.

Una veu el va saludar:

—Hola!

El cor se li va aturar per un moment fins que va veure la Karen. Era a la cua de l’aparell, parcialment oculta per l’avioneta, i treballava reparant l’ala malmesa. En Harald va recollir la riosta i l’hi va anar a ensenyar.

Llavors una veu va dir en alemany:

—Em pensava que aquest lloc era buit!

En Harald es va girar com si l’impulsés una molla. En Leo, el jove soldat, contemplava l’interior de l’església per la finestra. En Harald el va mirar estupefacte, maleint la seva sort.

—És un magatzem —va explicar en Harald.

En Leo va passar el cos per la finestra i es va deixar caure a terra. En Harald va dirigir una mirada fugaç a la cua de l’avioneta. La Karen s’havia esvaït. En Leo va donar una ullada al seu voltant amb una expressió més encuriosida que no pas intrigada.

El Hornet Moth estava cobert de l’hèlix a la cabina i les ales estaven plegades, però el cos de l’avioneta estava a la vista i l’aleta de la cua es podia distingir a l’altre extrem de l’església. Era gaire observador, en Leo?

Per sort, el soldat semblava força més interessat en el Rolls-­Royce.

—Quin cotxe més bonic —va comentar—. És teu?

—Malauradament, no —va contestar en Harald—. La moto sí que és meva —va afegir, alhora que li ensenyava la riosta del Hornet Moth—. Porto això per al meu sidecar. L’estic intentant arreglar.

—Caram! —En Leo no semblava que sospités res—. M’agra­daria poder ajudar-te, però no hi entenc gens, en màquines. La meva especialitat és la carn de cavall.

—És clar.

Tots dos eren de la mateixa edat i en Harald sentia un cert afecte per aquell jove que estava tan lluny de casa. Tanmateix, desitjava amb totes les seves forces que marxés abans no veiés massa coses.

Va sonar un xiulet agut.

—És l’hora d’anar a sopar —va anunciar en Leo.

«Gràcies a Déu», va pensar en Harald.

—Harald, m’ha agradat molt parlar amb tu. Espero que ens tornem a veure.

—Jo també.

En Leo es va enfilar a la caixa i va sortir per la finestra.

—Mare de Déu —va dir en Harald en veu alta.

La Karen va aparèixer darrere la cua del Hornet Moth. Semblava força agitada.

—Ha anat de ben poc.

—No sospitava res. Només volia xerrar.

—Déu ens guardi dels alemanys sociables —va dir amb un somriure.

—Amén.

Li encantava veure-la somriure. Era com veure sortir el sol. Li va mirar la cara tota l’estona que va gosar.

Llavors va desviar la mirada cap a l’ala en què havia treballat la Karen i va veure que s’havia dedicat a apedaçar els estrips. Es va atansar més i es va aturar al costat d’ella. Portava uns pantalons vells de pana que semblaven haver passat també per alguna sessió de jardineria i una camisa d’home amb les mànigues arromangades.

—Estic encolant pedaços de lli sobre les zones malmeses —va explicar-li—. Quan s’assequi la cola els pintaré per fer-los hermètics.

—D’on has tret la roba, la cola i la pintura?

—Del teatre. He picat l’ullet a un escenògraf.

—Bona feina. —Evidentment no li costava gens aconseguir que els homes fessin tot allò que ella volia. Estava gelós de l’escenògraf—. Què hi has fet, al teatre, tot el dia?

—Estic estudiant el paper de ballarina principal a Les Sylphides per si cal substituir la ballarina que l’ha de representar.

—I l’arribaràs a ballar a l’escenari?

—No. Hi ha dos repartiments, o sigui que s’haurien de posar malaltes totes dues ballarines.

—Quina ràbia. M’hauria encantat veure’t.

—Si hi ha un miracle, ja t’aconseguiré una entrada. —Va tornar a centrar-se en l’ala—. Ens hem d’assegurar que no hi hagi fractures internes.

—Això vol dir que hem d’inspeccionar el costellam de fusta que hi ha sota la tela.

—Sí.

—Suposo que ara que ja tenim prou material per arreglar estrips podríem tallar una finestra a la tela i donar una ullada a l’interior.

La Karen no semblava gaire convençuda:

—D’acord…

Estava gairebé segur que no podia tallar la tela tractada amb un ganivet, però, per sort, va trobar un cisell ben esmolat entre les eines de la paret.

—On hem de fer el tall?

—Prop de les costelles.

Va prémer el cisell contra la tela. Un cop va fer la primera incisió, l’eina va tallar la roba amb relativa facilitat. En Harald va fer un tall en forma de L i va doblegar la tela per realitzar una obertura de mida variable.

La Karen va enfocar la llum d’una llanterna al forat i, a continuació, hi va acostar la cara i va donar una ullada a l’interior. Va passar una bona estona mirant l’interior. Va retirar el cap i va ficar el braç dins l’ala. Va engrapar alguna cosa i la va sacsejar enèrgicament.

—Em penso que estem de sort —va dir—. No balla res.

La Karen va recular i en Harald va ocupar el seu lloc. Va ficar el braç dins l’ala, va agafar una costella, la va empènyer i la va estirar. Es va moure tota l’ala, però no hi va percebre cap signe de feblesa.

La Karen estava contenta.

—Comencem a fer progressos —va opinar—. Si puc enllestir la tela demà i tu pots tornar a posar la riosta al seu lloc, tindrem tot el cos de l’aparell, tret dels cables que ens falten. I encara tenim vuit dies.

—No exactament —va observar en Harald—. Segurament caldrà que arribem a Anglaterra almenys vint-i-quatre hores abans del bombardeig perquè la nostra informació tingui algun efecte. Així doncs, el termini es redueix a set dies i, per arribar al setè dia, haurem de sortir el vespre abans i volar tota la nit. Això ens deixa sis dies, a tot estirar.

—Llavors hauré d’enllestir la tela aquesta mateixa nit. —Va mirar el rellotge—. Val més que vagi a casa a sopar, però tornaré tan aviat com pugui.

Va deixar la cola en un racó i es va rentar les mans a la pica amb el sabó de casa que havia dut a en Harald. Ell la contemplava. Sempre li sabia greu que marxés. Va pensar que li agradaria passar amb ella el dia sencer tots els dies de l’any, i va suposar que aquell era el sentiment que feia que la gent es volgués casar. De debò que es volia casar amb la Karen? Semblava una pregunta absurda. És clar, que sí. No en tenia cap mena de dubte. De vegades intentava imaginar-se’ls tots dos farts l’un de l’altre

i avorrits, però no ho aconseguia. La Karen mai no el podria fer avorrir.

La Karen es va eixugar les mans en un tros de tovallola.

—Què penses, que se’t veu tan capficat?

En Harald va notar que es ruboritzava.

—Em preguntava què ens reserva el futur.

El va observar amb una mirada enlluernadora i directa i, per un moment, en Harald va sentir que ella li podia llegir el pensament. Llavors la Karen va desviar els ulls.

—Una llarga travessia pel mar del Nord —va contestar—. Més de nou-cents quilòmetres sense cap lloc on aterrar. Val més que ens assegurem que aquest vell estel ho pot aconseguir. —Es va dirigir cap a la finestra i es va enfilar a la caixa—. No miris. Aquesta maniobra és força indignant per a una dama.

—No miraré, t’ho prometo —va respondre amb un somriure.

La Karen es va enfilar a la finestra. En Harald, divertit, va trencar la seva promesa i li va mirar la rereguarda mentre sortia. Llavors la noia va desaparèixer.

Es va tornar a concentrar en el Hornet Moth. No podia trigar gaire a tornar a col·locar l’arbre de la riosta que havia reforçat. Va trobar els cargols i les femelles a l’obrador, allà on els havia deixat. Es va agenollar al costat de la roda, va col·locar la riosta a lloc i va començar a collar els cargols que l’asseguraven al cos de l’avioneta i a les rodes.

Just quan acabava, la Karen va tornar, molt abans que no l’esperava.

Va somriure, content per la rapidesa del seu retorn, però de seguida va veure que semblava completament enfonsada.

—Què ha passat? —va preguntar.

—Ha trucat la teva mare.

En Harald es va enfadar.

—Merda! No li hauria hagut de dir on anava. Amb qui ha parlat?

—Amb el meu pare. Li ha dit que estava del tot segur que no eres aquí i sembla que se l’ha cregut.

—Gràcies a Déu. —En Harald es va alegrar d’haver decidit no dir a la mare que vivia a l’església abandonada—. Què volia?

—Són males notícies.

—Què passa?

—És l’Arne.

En Harald es va adonar, amb un rampell de culpabilitat, que en els últims dies gairebé no havia pensat en el seu germà, que es podria a la presó.

—Què li ha passat?

—L’Arne és… és mort.

En un primer moment, en Harald no ho va poder assumir.

—Mort? —va preguntar, com si no entengués el significat de la paraula—. Com és possible?

—La policia diu que es va suïcidar.

—Que es va suïcidar? —En Harald va sentir que el món s’ensorrava al seu voltant. Li va semblar que les parets de l’església s’esmicolaven, els arbres del parc queien i el castell de Kirstenslot desapareixia arrossegat per una ventada brutal—. Per què s’hauria hagut de suïcidar?

—L’oficial que estava al càrrec de l’Arne va dir a la teva mare que ho va fer perquè no l’interrogués la Gestapo.

—Per evitar… —En Harald va comprendre immediatament el significat d’aquelles paraules—. Tenia por de no poder suportar la tortura.

La Karen va assentir.

—És el que se’n pot deduir.

—Si hagués parlat, m’hauria traït.

La Karen es va quedar en silenci, sense coincidir ni discrepar amb ell.

—Es va matar per protegir-me a mi. —Tot d’una, en Harald necessitava que la Karen confirmés la seva deducció—. Tinc raó, oi que sí? —va cridar—. Ha de ser això! Ho va fer per mi! Digues alguna cosa, per l’amor de Déu!

Finalment, la Karen va parlar.

—Em penso que tens raó —va xiuxiuejar.

En un instant, la ràbia d’en Harald es va transformar en dolor. La tristesa el va abatre i va perdre el control. Les llàgrimes li van inundar els ulls i els sanglots li sacsejaven el cos.

—Oh, Déu meu —va lamentar-se tot cobrint-se la cara humida amb les mans—. Oh, Déu meu, és horrorós.

Va notar que els braços de la Karen l’envoltaven. Amb molta suavitat, ella li va acompanyar el cap amb la mà fins a reposar-lo damunt la seva espatlla. Les llàgrimes d’en Harald li xopaven els cabells i li lliscaven coll avall. La Karen li acaronava el coll i li feia petons al rostre moll.

—Pobre Arne —va dir en Harald amb la veu esquerdada pel dolor—. Pobre Arne.

—Ho sento —va mussitar la Karen—. Estimat Harald, ho sento moltíssim.





8


Al centre del Politigaarden, el quarter general de la Policia de Copenhaguen, hi havia un pati circular molt espaiós obert a la claror del sol. Estava encerclat per una arcada sostinguda per unes columnes dobles d’estil clàssic, situades amb una disposició que es repetia de manera idèntica al llarg de tot el conjunt. Per a en Peter Flemming, aquell disseny representava la manera en què l’ordre i la regularitat permetien que la llum de la veritat il·luminés la maldat humana. Sovint es preguntava si l’arquitecte havia volgut atorgar aquell sentit a la inclusió del pati o si simplement li havia semblat que un jardí interior faria bonic.

La Tilde Jespersen i ell fumaven a l’arcada repenjats en un parell de columnes veïnes. La Tilde duia una brusa sense mànigues que deixava veure la pell suau dels braços. Tenia els avantbraços coberts d’uns pèls rossos finíssims.

—La Gestapo ha acabat amb en Jens Toksvig —va anunciar en Peter.

—I?

—No res —va respondre, exasperat, i va arronsar les espatlles com si es volgués espolsar la frustració del damunt—. Evidentment, els ha dit tot el que sap. És un dels Vigilants de la Nit, passava informació a en Poul Kirke i va acceptar allotjar l’Arne Olufsen quan era un fugitiu. També ha confessat que l’organitzadora de tot el projecte era la promesa de l’Arne, l’Hermia Mount, que treballa per a l’MI6 a Anglaterra.

—És interessant… Però no ens porta enlloc.

—Exacte. Per desgràcia, en Jens no sap qui es va infiltrar a la base de Sande i no sap res de la pel·lícula que va revelar en Harald.

La Tilde va inhalar fum i en Peter li va mirar la boca. Semblava que fes un petó al cigarret. Inhalava el fum i n’expulsava una part pel nas.

—L’Arne es va suïcidar per protegir algú —va opinar la Tilde—. Dedueixo que aquesta persona deu tenir la pel·lícula.

—El seu germà Harald. O bé la té ell o bé l’ha passada a algú altre. En qualsevol cas, hi hem de parlar.

—On és?

—Suposo que deu ser amb el rector de Sande. És l’única casa que té. —Va mirar el rellotge—. Agafo un tren d’aquí a una hora.

—Per què no els truquem?

—No li vull donar l’oportunitat de fugir.

La Tilde semblava confosa.

—Què diràs als pares? No creus que et donaran la culpa del suïcidi de l’Arne?

—No saben que jo era a la sala quan l’Arne es va disparar. Ni tan sols saben que el vaig detenir jo.

—Suposo que no —va dir la Tilde, no gaire convençuda.

—De tota manera, m’importa una merda el que puguin pensar —va dir en Peter amb impaciència—. El general Braun es va posar fet una fera quan li vaig dir que era possible que els espies tinguessin fotografies de la base de Sande. Déu sap què hi tenen amagat, els alemanys, però és extremament secret. I el general creu que en tinc la culpa. Si la pel·lícula surt de Dinamarca, no sé què em farà.

—Però si ets la persona que va desemmascarar la xarxa d’espies!

—I gairebé me’n penedeixo. —Va tirar la punta del cigarret a terra i la va aixafar amb la sola de la sabata—. M’agradaria que m’acompanyessis a Sande.

Els ulls blau clar de la Tilde el van observar amb una mirada inquisidora.

—I tant que vindré, si necessites el meu ajut.

—També vull que coneguis els meus pares.

—I on dormiré?

—Conec un hotelet a Morlunde, un lloc tranquil i net que em penso que t’agradarà.

És clar que el seu pare tenia un hotel, però estava massa a prop de casa. Si la Tilde s’hi allotjava, tot el poble de Sande sabria què feia cada minut del dia.

Encara que ja havien passat sis dies, en Peter i la Tilde no ha­vien parlat del que havia passat a l’apartament. En Peter no estava segur de què havia de dir. S’havia sentit impulsat a fer-ho, a tenir relacions sexuals amb la Tilde davant l’Inge, i la Tilde li ha­via seguit el joc, havia compartit la seva passió i, aparentment, havia entès la seva necessitat. Més endavant, havia semblat desconcertada, i ell l’havia dut a casa amb cotxe i s’havien acomiadat amb un petó de bona nit.

No ho havien tornat a repetir. Amb una vegada n’hi havia hagut prou per demostrar el que fos que en Peter havia de demostrar. L’endemà al vespre ell havia anat a l’apartament de la Tilde, però havia trobat el seu fill despert i el nen no havia parat de demanar aigua i de queixar-se perquè tenia malsons, i en Peter se n’havia anat d’hora. Aleshores es va adonar que l’excursió a Sande era una bona oportunitat de passar temps sol amb ella.

La Tilde, però, no estava del tot convençuda i va formular una altra pregunta pràctica:

—I l’Inge?

—Encarregaré a una agència d’infermeres que li proporcionin assistència les vint-i-quatre hores del dia, com vaig fer quan vam anar a Bornholm.

—D’acord.

La Tilde va mirar l’altra banda del pati, reflexionant, i en Peter va contemplar el seu perfil: tenia el nas petit, la boca en forma d’arc i la barbeta ben definida. Va recordar l’aclaparadora excitació que va sentir en posseir-la. Estava segur que ella tampoc no ho havia oblidat.

—No vols que passem una nit plegats? —va preguntar.

La Tilde es va girar amb un somriure.

—I tant, que ho vull —va contestar—. Val més que vagi a preparar la maleta.

L’endemà al matí, en Peter es va despertar a l’hotel Oesterport, de Morlunde. L’Oesterport era un establiment respectable, però el seu propietari, l’Erland Berten, no estava casat amb la dona que es feia dir senyora Berten. L’Erland tenia una esposa a Copenhaguen que no li concedia el divorci. A Morlunde no ho sabia ningú tret d’en Peter, que ho havia descobert casualment mentre investigava l’assassinat d’un tal Jacob Berten que no era parent seu. En Peter havia comunicat a l’Erland la seva troballa sobre l’autèntica senyora Berten, però no ho havia dit a ningú més, conscient que el secret li concedia un cert poder sobre l’Erland. Podia confiar en la seva discreció i estava segur que l’Erland no explicaria res que pogués passar entre la Tilde i ell a l’hotel Oesterport.

Tanmateix, al final, en Peter i la Tilde no havien dormit junts. El seu tren s’havia endarrerit i havien arribat a mitjanit, molt després que salpés l’últim transbordador cap a Sande. Esgotats i malhumorats després d’aquell viatge tan frustrant, havien llogat dues habitacions individuals de l’hotel i havien dormit un parell d’hores. Tenien pensat pujar al primer ferri del matí.

En Peter es va vestir a corre-cuita i va trucar a la porta de la Tilde. Ella s’estava posant un barret de palla i se’l col·locava bé mirant-se al mirall que hi havia sobre la llar de foc. En Peter li va fer un petó a la galta per no espatllar-li el maquillatge.

Van baixar al port a peu. En embarcar al transbordador, un policia local i un soldat alemany els van demanar el carnet d’identitat. Aquell control era nou. En Peter va suposar que es tractava d’una altra mesura de seguretat que havien instaurat els alemanys en veure l’interès dels espies per Sande. Tanmateix, també podia ser útil per a ell. Els va ensenyar la placa de policia i els va demanar que apuntessin el nom de totes les persones que visitessin l’illa durant els dies següents. Podia ser interessant veure qui assistia al funeral de l’Arne.

El taxi tirat per cavalls de l’hotel els esperava a l’altra banda del canal. En Peter va demanar al conductor que els portés a la rectoria.

El sol despuntava per l’horitzó i es reflectia en les finestres minúscules de les cases baixes de l’illa. Aquella nit havia plogut i les gotes d’aigua feien brillar l’herba silvestre que creixia a les dunes de sorra. Una brisa suau arrissava la superfície del mar. Semblava que l’illa s’hagués guarnit amb el seu millor vestit per rebre la Tilde.

—Quin lloc més bonic —va dir ella amb admiració.

En Peter estava content que li agradés. Mentre avançaven, li anava explicant el paisatge que veien: l’hotel, la casa del seu pare, la més gran de tota l’illa, i la base militar que constituïa l’objectiu de la xarxa d’espionatge.

En acostar-se a la rectoria, en Peter va observar que la porta de la petita església estava oberta i va sentir un piano.

—El pianista podria ser en Harald —va observar, i va notar que l’emoció li omplia la veu. Podia ser que fos tan fàcil? Va tossir i va continuar en un to més profund i assossegat—. Anem-ho a veure, d’acord?

Van baixar de la calessa i el conductor va preguntar:

—A quina hora vol que torni, senyor Flemming?

—Esperi’s aquí, si us plau —va demanar-li en Peter.

—Tinc altres clients…

—He dit que s’esperi! —El conductor va remugar alguna cosa inintel·ligible i en Peter va afegir—: Si no és aquí quan surti, ja es pot considerar despatxat.

El conductor va fer una expressió sorruda, però no va replicar res.

En Peter i la Tilde van entrar a l’església. Al fons de la nau, una silueta alta estava asseguda al piano. Els donava l’esquena, però en Peter va reconèixer les espatlles immenses i el cap bombat. Era en Bruno Olufsen, el pare d’en Harald.

En Peter va fer una ganyota, decebut. Desitjava amb tota l’ànima efectuar aquella detenció i havia de vigilar que aquell desig no li fes perdre el control.

El pastor tocava un himne parsimoniós amb una clau menor. En Peter va mirar la Tilde i va veure que semblava trista.

—No deixis que t’enganyi —va advertir-la—. El vell tirà és dur com el metall d’un canó.

En acabar l’estrofa, l’Olufsen en va encetar una altra, però en Peter no estava disposat a esperar.

—Pastor! —va exclamar.

L’home no va deixar de tocar a l’instant, sinó que va completar la línia i va deixar que la música quedés suspesa en l’aire uns segons. Finalment, va fer mitja volta.

—El jove Peter —va dir en un to neutre.

En Peter va quedar momentàniament sobtat en veure que el pastor semblava haver envellit. El seu rostre duia gravats els solcs del defalliment i els seus ulls blaus havien perdut la seva lluentor glaçada. Després d’un instant de sorpresa, en Peter va dir:

—Busco en Harald.

—Ja m’he imaginat que no has vingut a visitar-nos per expressar el teu condol —va dir el pastor fredament.

—És aquí?

—És una investigació oficial?

—Per què ho pregunta? Que potser ha comès cap delicte?

—Estic completament segur que no.

—M’alegra saber-ho. És a casa?

—No. No és a l’illa. No sé on ha anat.

En Peter va mirar la Tilde. Aquella resposta era descoratjadora, però, d’altra banda, suggeria que en Harald era culpable. Per quin altre motiu hauria pogut desaparèixer?

—On creu que pot ser?

—Ves-te’n.

Era tan arrogant com sempre, però en Peter va pensar amb satisfacció que aquesta vegada no se sortiria amb la seva.

—El seu fill gran es va suïcidar perquè el van enxampar espiant —va dir amb duresa.

El pastor va trontollar com si en Peter l’hagués pegat.

En Peter va sentir que la Tilde s’exclamava al seu costat i es va adonar que la seva crueltat l’havia sobtada, però va continuar pressionant el pastor.

—El seu fill petit podria ser culpable d’un delicte semblant. No es pot permetre tractar la policia amb altivesa i menyspreu.

El rostre habitualment orgullós del pastor es va tornar dolgut i vulnerable.

—Ja t’he dit que no sé on és en Harald —va repetir somortament—. M’has de fer cap altra pregunta?

—Què m’amaga?

El pastor va sospirar.

—Tu formes part de la meva congregació, i si vens a buscar consell espiritual, no et giraré l’esquena, però no parlaré amb tu per cap altre motiu. Ets arrogant i cruel, i tan menyspreable com ho pot arribar a ser una criatura de Déu. Desapareix de la meva vista.

—No em pot fer fora de l’església. No és de la seva propietat.

—Si vols pregar, hi ets benvingut. Si no, ves-te’n.

En Peter va dubtar. No volia permetre que el fes fora, però sabia que l’havien derrotat. Al cap d’un moment, va agafar el braç de la Tilde i la va acompanyar a fora.

—Ja t’he dit que era dur —va insistir.

La Tilde semblava molt afectada.

—Aquest home pateix molt.

—Sens dubte, però… ens ha dit la veritat?

—Evidentment. En Harald s’ha amagat, la qual cosa vol dir gairebé segur que té la pel·lícula.

—Llavors l’hem de trobar. —En Peter reflexionava sobre la conversa—. Em pregunto si el seu pare realment no sap on és.

—Saps si el pastor ha mentit mai?

—No… Però potser farà una excepció per protegir el seu fill.

La Tilde va fer un gest de rebuig.

—Sigui com sigui, no aconseguirem que ens ho digui.

—Hi estic d’acord, però seguim la pista correcta i això és el que de debò importa. Provem-ho amb la mare. Almenys ella és de carn i ossos.

Van anar a la casa. En Peter va portar la Tilde cap a la part del darrere. Va trucar a la porta de la cuina i hi va entrar sense esperar que l’anessin a rebre, com s’acostumava a fer a l’illa.

La Lisbeth Olufsen estava asseguda a la taula de la cuina sense fer res. En Peter no l’havia vista mandrejar en tota la seva vida: sempre cuinava o netejava. Fins i tot a l’església es mantenia ocupada arrenglerant les cadires, repartint els himnaris o recollint-los, o bé alimentant l’estufa de torba que escalfava l’extensa cambra a l’hivern. En aquell moment, però, estava asseguda sense res a les mans. Tenia la pell esquerdada i en carn viva en alguns punts, com la dels pescadors.

—Senyora Olufsen?

Es va girar per mirar-lo. Tenia els ulls vermells i les galtes ulleroses. Passat un moment, el va reconèixer.

—Hola, Peter —va saludar-lo en un to inexpressiu.

En Peter va decidir adoptar una actitud més suau amb ella.

—Em sap greu, això de l’Arne.

La senyora Olufsen va assentir vagament.

—Aquesta és la meva amiga Tilde. Treballem plegats.

—Encantada de coneixe-la.

En Peter es va asseure a la taula i va fer un gest a la Tilde perquè l’imités. Potser una pregunta senzilla i pràctica podria treure la senyora Olufsen de la seva letargia.

—Quan és el funeral?

La senyora Olufsen va pensar un moment i va contestar:

—Demà.

Allò estava millor.

—He parlat amb el pastor —va explicar-li en Peter—. L’hem vist a l’església.

—Té el cor trencat, però no ho demostra.

—Ja ho entenc. En Harald també deu estar desolat.

La dona el va mirar i de seguida va tornar a abaixar la mirada cap a les mans. Va ser una mirada fugaç, però en Peter hi va poder llegir la por i la mentida que l’omplien.

—No hem parlat amb en Harald.

—Com és això?

—Perquè no sabem on és.

En Peter no va ser capaç de distingir si mentia o no, però estava segur que tenia la intenció de fer-ho. L’enutjava que el pastor i la seva esposa, que es consideraven superiors als altres des d’un punt de vista moral, amaguessin la veritat a la policia deliberadament. Va alçar la veu.

—Accepti un consell: val més que cooperi amb nosaltres!

La Tilde li va posar la mà al braç per apaivagar-lo i li va llançar una mirada inquisidora. En Peter va assentir i va deixar que ella continués l’interrogatori.

—Senyora Olufsen, em sap molt de greu haver-li de dir que en Harald podria estar involucrat en les mateixes activitats il·legals en què s’havia implicat l’Arne.

La senyora Olufsen semblava espantada.

—Com més s’allargui tot plegat, pitjors seran els problemes en què estarà ficat quan l’atrapem —va continuar la Tilde.

L’anciana va sacsejar el cap d’una banda a l’altra, visiblement angoixada, però no va dir res.

—Si ens ajuda a trobar-lo, farà el que és millor per a ell.

—No sé on és —va repetir, però la seva veu havia perdut fermesa.

En Peter va percebre la feblesa. Es va aixecar i es va inclinar sobre la taula de la cuina fins a enganxar la cara a la d’ella.

—Jo vaig veure morir l’Arne —va dir amb aspror.

La senyora Olufsen va fer uns ulls com taronges, horroritzada.

—Vaig veure com el seu fill es ficava la pistola a la boca i premia el gallet —va continuar.

La Tilde va intervenir:

—Peter, no…

En Peter la va ignorar.

—Vaig veure el moment en què la seva sang i el seu cervell es van estampar a la paret que tenia al darrere.

La senyora Olufsen va xisclar, presa del xoc i el dolor.

En Peter va observar amb satisfacció que estava a punt d’ensorrar-se i va aprofitar el seu avantatge.

—El seu fill gran era un espia i un delinqüent, i va trobar una mort violenta. Els que viuen per l’espasa, moren per l’espasa, ho diu la Bíblia. Vol que li passi el mateix al seu altre fill?

—No —va xiuxiuejar—. No.

—Doncs digui’m on és!

La porta de la cuina es va obrir amb fúria i el pastor hi va entrar.

—Miserable —va dir.

En Peter es va redreçar, desconcertat però desafiant.

—Estic autoritzat a interrogar…

—Ves-te’n de casa meva.

—Anem, Peter —va dir la Tilde.

—Encara vull saber…

—Ara mateix! —va rugir el pastor—. Ves-te’n ara mateix!

Va avançar fent la volta a la taula i en Peter va recular. Sabia que no havia de permetre que l’intimidessin escridassant-lo. Duia a terme una investigació oficial de la policia i tenia dret a formular preguntes. Tanmateix, la presència gegantina del pastor l’espantava, malgrat la pistola que duia sota la jaqueta, i es va sorprendre a si mateix retrocedint ràpidament cap a la porta.

La Tilde la va obrir i va sortir.

—No he acabat amb vostès dos —va advertir-los en Peter tímidament mentre sortia de la cuina caminant d’esquena.

El pastor li va clavar una portada davant dels nassos.

En Peter es va girar.

—Són uns maleïts hipòcrites —va rondinar—. Tots dos.

La calessa els esperava.

—A casa el meu pare —va ordenar en Peter, i hi van pujar plegats.

Mentre s’allunyaven de l’església, en Peter va intentar treure’s del cap aquella escena humiliant i concentrar-se en els moviments següents.

—En Harald ha de viure en algun lloc per força —va dir.

—Òbviament. —El to de la Tilde era molt sec i va suposar que estava molesta pel que acabava de presenciar.

—No és a l’escola, tampoc no és a casa i no té cap parent tret d’alguns cosins a Hamburg.

—Podríem posar en circulació una foto d’ell.

—Ens costarà trobar-ne cap. El pastor no creu en les fo­tografies perquè són senyal de vanitat. Oi que no has vist cap fotografia a la cuina?

—I què me’n dius, d’una fotografia de l’escola?

—No forma part de les tradicions de Jansborg. L’única fotografia de l’Arne que vam poder trobar era la del seu expedient militar. Dubto que hi hagi cap foto d’en Harald enlloc.

—Llavors, per on continuem?

—Crec que deu viure amb algun amic, no trobes?

—Té sentit.

La Tilde no el mirava. En Peter va sospirar. Estava enfadada amb ell. Genial. S’hi hauria de resignar.

—Et diré què has de fer —va anunciar en un to autoritari—. Truca al Politigaarden. Envia en Conrad a la Jansborg Skole perquè aconsegueixi una llista de les adreces de tots els alumnes que anaven a la classe d’en Harald. A continuació fes que algú visiti totes les cases. Vull que faci un parell de preguntes i que tafanegi una mica.

—Deuen estar escampades per tot Dinamarca. Necessitaríem un mes per visitar-les totes. De quant de temps disposem?

—De molt poc. No sé quant trigarà en Harald a empescar-se una manera de dur la pel·lícula a Londres, però és un jove delinqüent molt astut. Si cal, demana ajut a la policia local.

—Molt bé.

—Si no s’allotja amb cap amic es deu haver amagat amb un altre membre de la xarxa d’espies. Ens quedarem al funeral i veurem qui hi ve. Comprovarem la informació disponible de tots els assistents. Algú ha de saber on és en Harald per força.

La calessa va alentir la marxa en acostar-se a l’entrada de la casa de l’Axel Flemming.

—Et fa res, si torno a l’hotel? —va preguntar la Tilde.

Els seus pares els esperaven per dinar, però en Peter era conscient que la Tilde no estava d’humor.

—Molt bé —va cedir, i va picar el conductor a l’espatlla amb el palmell—. Vagi al moll del transbordador.

Van estar en silenci una estona. Quan ja s’apropaven al moll, en Peter va preguntar:

—Què hi has de fer, a l’hotel?

—La veritat és que em penso que val més que torni a Copenhaguen.

Allò el va fer enrabiar. En el moment en què el cavall es va aturar a la vora del moll, en Peter va bramar:

—Es pot saber què diantre et passa?

—No m’ha agradat gens el que acaba de passar.

—Ho havíem de fer!

—No n’estic segura.

—El nostre deure era intentar fer que aquella gent ens digués tot el que sabia.

—El deure no ho és tot a la vida.

En Peter va recordar que havia dit el mateix durant la discussió que havien tingut feia dies sobre els jueus.

—Això només és una frase feta. El deure és allò que has de fer. No se’n poden fer excepcions. Aquí rau el problema del món.

El transbordador era al moll i la Tilde va baixar de la calessa.

—La vida és així, Peter. Ho has de veure.

—La delinqüència existeix gràcies a això! No t’estimaries més viure en un món on tothom complís el seu deure? Imagina-t’ho! Imagina’t un món de gent ben educada, amb uniformes elegants, que fes les coses com cal, gent que no mandregés ni fes les coses tard i que no apliqués la llei a mitges. Si es castiguessin tots els delictes i no s’acceptés cap mena d’excusa, la policia tindria molta menys feina!

—De debò és això, el que vols?

—Sí… I si mai arribo a ser cap de la Policia i els nazis encara manen, les coses seran exactament així! Quin mal hi veus?

La Tilde va assentir, però no va respondre la pregunta.

—Adéu, Peter —va dir ella, acomiadant-se’n.

Mentre la Tilde s’allunyava, ell li va continuar cridant:

—I doncs? Quin mal hi veus?

Però la Tilde va embarcar al transbordador sense girar-se.





QUARTA PART





1


En Harald sabia que la policia el buscava.

Aparentment, la seva mare havia tornat a trucar a Kirstenslot per informar la Karen de la data i l’hora del funeral de l’Arne. Durant la conversa havia comentat que la policia l’havia interrogada sobre el parador d’en Harald i havia afegit: «Però no sé on és, o sigui que no els ho he pogut dir». Era un advertiment, i en Harald admirava la seva mare per haver tingut prou coratge per pronunciar-lo i prou astúcia per imaginar que la Karen l’hi podia fer arribar.

Malgrat l’advertiment, havia d’anar a l’escola de vol.

La Karen va pispar algunes peces de roba vella del seu pare perquè no hagués de dur la jaqueta de l’escola, que el feia molt fàcilment identificable. Es va posar una jaqueta esportiva d’allò més lleugera importada dels Estats Units, una gorra de lli i unes ulleres de sol. Quan va pujar al tren a l’estació de Kirstenslot semblava més un milionari seductor que no pas un espia fugitiu. De tota manera, estava nerviós. Se sentia atrapat dins el vagó de tren. Si l’abordava un policia, no podia fugir corrent.

A Copenhaguen va recórrer a peu la curta distància que separava l’estació de rodalies de Vesterport de l’estació central sense veure un sol uniforme de policia. Pocs minuts més tard, ja havia pujat a un altre tren en direcció a Vodal.

Durant el trajecte va pensar en el seu germà. Tothom havia pensat que l’Arne no era gens indicat per cooperar amb la Resistència. El consideraven massa jovial i massa despreocupat i creien que potser no era prou valent, però, al final, havia resultat l’heroi més gran de tots. Aquell pensament va fer que els ulls se li omplissin de llàgrimes darrere les ulleres de sol.

El cap d’esquadró Renthe, oficial al càrrec de l’escola de vol, el va fer pensar en el seu antic director, en Heis. Tots dos eren alts i prims, i tenien el nas llargarut. A causa d’aquella semblança, li va costar mentir a en Renthe.

—Si ho troba encertat, he vingut a… daixò… a recollir els efectes personals del meu germà —va dir—. Tenen un valor sentimental.

Aparentment, en Renthe no es va adonar de la vergonya que sentia.

—És clar —va dir—. En Hendrik Janz, un dels col·legues de l’Arne, ja ho ha empaquetat tot. Només hi ha una maleta i un sac.

—Gràcies.

En Harald no volia els efectes personals de l’Arne, però havia necessitat una excusa per anar a l’escola de vol. El que de debò volia eren quinze metres de cable d’acer per substituir els cables de control que li faltaven al Hornet Moth, i aquell era l’únic lloc on pensava que potser els podria aconseguir.

Un cop a l’escola, la tasca li semblava molt més feixuga que no pas quan l’havia planejat des de la distància. Va sentir una breu onada de pànic. Sense el cable, el Hornet Moth no podria volar. Llavors va rememorar el sacrifici que havia fet el seu germà i es va obligar a conservar la calma. Si mantenia les idees clares, potser podria trobar una manera d’aconseguir-lo.

—Volia enviar aquestes coses als teus pares —va afegir en Renthe.

—Ja els les portaré jo. —En Harald es preguntava si podia confiar en aquell home.

—Només les guardava perquè em va semblar que potser les havia de fer arribar a la seva promesa.

—A l’Hermia? A Anglaterra?

—És a Anglaterra? Va ser aquí fa tres dies.

En Harald estava estupefacte.

—I què hi va venir a fer?

—Vaig suposar que devia haver demanat la ciutadania danesa i havia vingut a viure aquí. Si no, la seva presència a Dinamarca hauria estat il·legal i m’hauria vist obligat a informar de la seva visita a la policia, però evidentment no hauria vingut si hagués estat el cas. Ella havia de saber per força que, com a oficial de l’exèrcit que soc, la meva obligació és denunciar qualsevol il·legalitat a la policia, no trobes? —Va mirar en Harald severament i va afegir—: Entens què vull dir?

—Em penso que sí. —En Harald es va adonar que li lliuraven un missatge. En Renthe sospitava que l’Hermia i ell estaven involucrats en un afer d’espionatge amb l’Arne i avisava en Harald que no li n’havia de dir res. Evidentment, era partidari de la causa, però no estava disposat a incomplir cap llei. En Harald es va aixecar—. M’ho ha deixat tot molt clar. Gràcies.

—Demanaré a algú que t’acompanyi a l’allotjament de l’Arne.

—No cal, ja hi sé arribar tot sol.

Havia vist l’habitació de l’Arne dues setmanes abans, quan havia visitat l’escola per volar en un Tiger Moth.

En Renthe li va encaixar la mà.

—T’acompanyo en el sentiment.

—Gràcies.

En Harald va abandonar l’edifici del quarter general i va caminar per la carretera que enllaçava tots els edificis baixos que formaven la base. Avançava lentament i es fixava d’allò més en l’interior dels hangars. No s’hi percebia gaire activitat. Què devien fer en una base aèria quan els avions no es podien enlairar?

Es va sentir frustrat. El cable que necessitava havia de ser ben a prop, en algun lloc de la base. Només l’havia de trobar i agafar-lo, però no era tan fàcil.

Dins un hangar va veure un Tiger Moth completament desmantellat. Les ales estaven desmuntades, el cos de l’aparell reposava damunt cavallets i el motor era dalt d’un suport. Va

recuperar l’esperança. Va entrar travessant el llindar gegant de l’hangar i va trobar un mecànic, vestit amb una granota, que bevia una tassa enorme de te assegut damunt un bidó d’oli.

—Impressionant —va dir en Harald—. No n’havia vist mai cap desmuntat en peces com aquest.

—S’ha de fer —va replicar l’home—. Les peces es desgasten i no pots permetre que et fallin quan estàs en ple vol. En un avió, tot ha de ser perfecte. Si no, t’acabes estavellant.

En Harald va trobar que era una reflexió que l’ajudava a tocar de peus a terra. Ell planejava travessar el mar del Nord en un avió que no havia revisat cap mecànic durant anys.

—Així doncs, ho canvia tot?

—Sí, tot el que es mou.

En Harald va pensar amb optimisme que aquell home potser li podria proporcionar el que volia.

—Per tant, deu treballar amb moltes peces de recanvi.

—Correcte.

—Quants metres de cable hi pot haver en cada aparell, uns trenta?

—Un Tiger Moth necessità quaranta-vuit metres i mig de cable de deu quintars.

«I això és, precisament, el que necessito jo», va pensar en Harald amb una excitació creixent, però, una vegada més, no es va atrevir a parlar per por de trair-se davant algú contrari a la causa. Va donar una ullada al seu voltant. Mai no s’hauria imaginat que trobaria peces de recanvi d’avionetes escampades per terra perquè les pogués agafar qualsevol.

—I on ho guarden, tot això?

—Als magatzems, és clar. Això és l’exèrcit. Aquí tot és al lloc que li pertoca.

En Harald va grunyir exasperat. Si hagués vist un tros de cable l’hauria pogut agafar dissimuladament… Però no tenia sentit desitjar que les solucions als seus problemes se li presentessin al davant totes soles.

—On és el magatzem?

—A l’edifici del costat. —El mecànic va arrufar les celles—. Com és que fas tantes preguntes?

—Per pura curiositat. —En Harald va suposar que ja havia collat prou aquell home i s’havia de moure abans no sospités res seriosament. Es va acomiadar amb un gest fugaç i va girar cua—. M’ha agradat parlar amb vostè.

Va anar a l’edifici del costat i hi va entrar. Hi va trobar un sergent assegut darrere un taulell, que fumava i llegia el diari. En Harald va veure una fotografia d’un grup de soldats soviètics que es rendien i el titular: STALIN ASSUMEIX EL CONTROL DEL MINISTERI DE DEFENSA SOVIÈTIC.

En Harald va mirar atentament les rengleres de prestatgeries metàl·liques que s’estenien a l’altra banda del taulell. Se sentia com un nen en una botiga de llaminadures. Hi havia tot el que podia desitjar, des de volanderes fins a motors sencers. Amb totes aquelles peces podria construir un avió sencer.

Hi havia una secció sencera dedicada a allotjar quilòmetres de cable de tota mena, tots enrotllats curosament al voltant de cilindres de fusta, com si fossin rodets de cotó.

En Harald estava encantat. Acabava d’esbrinar la situació exacta del cable. Només li faltava saber com hi podia posar les mans al damunt.

Al cap d’una estona, el sergent va alçar la mirada del diari.

—Sí?

Podia intentar subornar aquell home? De nou, en Harald va dubtar si ho havia de fer. Tenia la butxaca plena de diners que li havia donat la Karen precisament amb aquell propòsit, però no sabia com havia de formular l’oferta. Fins i tot un vigilant de magatzem corrupte es podia sentir ofès per una proposta massa barroera. Va desitjar haver pensat més en aquella possibilitat, però ho havia de fer com fos.

—Li puc fer una pregunta? —va demanar—. Totes aquestes peces de recanvi… Hi ha alguna possibilitat que algú, vull dir un civil, les pugui comprar o…?

—No —va interrompre’l el sergent.

—Ni tan sols si el preu fos, ja sap, un problema de poca importància…?

—Rotundament, no.

En Harald no sabia què més podia dir.

—Si l’he ofès…

—No pateixis.

Almenys l’home no havia trucat a la policia. En Harald va marxar.

En sortir, va observar que la porta era de fusta massissa i tenia tres panys. No devia ser gens fàcil entrar al magatzem per la força. Potser no era el primer civil que s’adonava que als magatzems militars es podien trobar peces de recanvi.

Derrotat, es va dirigir als allotjaments dels oficials i va anar a l’habitació de l’Arne. Tal com havia dit en Renthe, hi havia dues bosses arrenglerades amb molta cura als peus del llit. La resta de l’habitació estava completament buida.

A en Harald li va semblar patètic que la vida del seu germà

es pogués empaquetar dins de dues bosses i que a la seva habitació no quedés ni un sol rastre de la seva existència. La idea li va tornar a dur llàgrimes als ulls, però va pensar que el més important era el record que una persona deixava a la ment dels altres. L’Arne sempre seria viu a la memòria d’en Harald, que guardava els records de quan l’havia ensenyat a xiular, de com feia riure la seva mare com una adolescent i de com es pentinava els cabells llisos davant el mirall. Va recordar l’última vegada que l’havia vist, assegut al terra enrajolat de l’església abandonada de Kirstenslot, esgotat i espantadís, però del tot decidit a complir la seva missió i, una vegada més, va comprendre que el millor homenatge que li podia fer era acabar la feina que ell havia començat.

Un caporal va treure el cap per la porta i va preguntar:

—Ets parent de l’Arne Olufsen?

—Soc el seu germà. Em dic Harald.

—Jo em dic Benedikt Vessen, però em pots dir Ben. —Era un home d’uns trenta anys amb un somriure sociable que lluïa unes dents tacades pel tabac—. Tenia l’esperança de trobar-me amb algú de la família —va explicar. Es va furgar la butxaca i en va treure diners—. Li devia quaranta corones a l’Arne.

—Per què?

El caporal va parlar en un to clandestí.

—No ho diguis a ningú. Diguem que faig de petit corredor d’apostes a les curses de cavalls i l’Arne va encertar un guanyador.

En Harald va agafar els diners perquè no sabia quina altra cosa podia fer.

—Gràcies.

—Així doncs, tot bé?

En Harald no va acabar d’entendre la pregunta.

—És clar.

—Molt bé.

En Ben semblava amagar alguna cosa. En Harald va pensar que el deute potser pujava a més de quaranta corones, però no tenia cap intenció de discutir per aquell motiu.

—Ho donaré a la meva mare —va dir.

—Em va saber molt de greu, fill. El teu germà era de bona pasta.

Evidentment, el caporal no era un exemple de rectitud a l’hora de respectar les regles. Semblava la mena de persona que murmurava «no ho diguis a ningú» força sovint. La seva edat feia pensar que era un soldat professional, però tenia un grau molt baix. Potser concentrava les seves energies en les activitats il·legals. Probablement venia llibres pornogràfics i cigarrets robats. I tal vegada podria solucionar el problema d’en Harald.

—Ben, et puc preguntar una cosa?

—El que vulguis.

En Ben es va treure una petaca de tabac de la butxaca i es va posar a cargolar un cigarret.

—Si una persona volgués quinze metres de cable de control per a un Tiger Moth per fer-ne un ús privat, tens idea de com els podria aconseguir?

En Ben se’l va mirar amb els ulls mig clucs.

—No —va contestar.

—Ara imagina’t que aquesta persona està disposada a pagar dues-centes corones pel cable.

En Ben es va encendre el cigarret.

—Això té alguna cosa a veure amb el motiu de la detenció de l’Arne, oi?

—Sí.

En Ben va sacsejar el cap.

—No, noi, no es pot fer. Ho sento.

—Tant se val —va dir en to jovial, tot i que estava amargament decebut—. Saps on puc trobar en Hendrik Janz?

—Dues portes més avall. Si no és a la seva habitació, prova-ho a la cantina.

En Harald va trobar en Hendrik assegut rere un petit escriptori. Estudiava un llibre sobre meteorologia. Els pilots havien d’entendre el temps per saber quan era segur volar o bé si s’acostava una tempesta.

—Em dic Harald Olufsen.

En Hendrik li va encaixar la mà.

—Tota una tragèdia, això de l’Arne.

—Gràcies per empaquetar les seves coses.

—Ajudar sempre et fa sentir més bé.

Aprovava en Hendrik el que havia fet l’Arne? En Harald necessitava alguna pista abans de destapar les cartes.

—L’Arne va fer el que ell pensava que era millor per al seu país.

En Hendrik es va posar a la defensiva immediatament.

—No en sé res, de tot això. Per a mi, era un company de confiança i un bon amic.

En Harald estava desesperat. Era evident que en Hendrik no el pensava ajudar a robar el cable. Què podia fer?

—Gràcies una altra vegada —va reiterar—. A reveure.

Va tornar a l’habitació de l’Arne i va recollir les bosses. No tenia ni idea de què més podia fer i no podia tornar sense el cable que necessitava, però tampoc no sabia com agafar-lo. Ho havia intentat tot.

Potser podria aconseguir el cable en algun altre lloc, però no se li acudia on. I se li acabava el temps. Faltaven sis dies per a la lluna plena i allò volia dir que només disposava de quatre dies per treballar en l’avioneta.

Va sortir de l’edifici i es va encaminar cap a la sortida carregat amb les bosses. Havia de tornar a Kirstenslot, però, per a què? Sense el cable, el Hornet Moth no podria volar. Es preguntava com diria a la Karen que havia fracassat.

Quan va passar per davant de l’edifici del magatzem, va sentir que el cridaven.

—Harald!

Hi havia un camió aparcat en un costat del magatzem i en Ben li feia senyals mig amagat darrere el vehicle. En Harald es va afanyar a acostar-s’hi.

—Aquí ho tens —va dir en Ben, i li va atansar un rotllo gruixut de cable d’acer—. Són quinze metres de cable i una mica més per si de cas.

En Harald estava meravellat.

—Gràcies.

—Agafa-ho, per l’amor de Déu. Vigila, que pesa.

En Harald va agafar el cable i va fer mitja volta per marxar.

—No, no! —va exclamar en Ben—. Mare de Déu! No pots sortir per l’entrada principal amb el cable a la mà! Guarda’l en una de les bosses.

En Harald va obrir la maleta de l’Arne. Estava plena.

—Dona’m l’uniforme. Afanya’t —va ordenar-li en Ben.

En Harald va treure l’uniforme de l’Arne de la maleta i hi va ficar el rotllo de cable.

En Ben va agafar l’uniforme.

—No pateixis. Jo em desempallegaré d’això. I ara toca el dos!

En Harald va tancar la maleta i es va ficar la mà a la butxaca.

—T’havia promès dues-centes corones…

—Guarda’t els diners —va dir en Ben—. Bona sort, nano.

—Gràcies!

—I ara desapareix! No et vull tornar a veure mai més.

—Entesos —va dir en Harald, i es va allunyar a corre-cuita.

L’endemà de matinada, en Harald era davant el castell, il·luminat per la lluentor grisa de l’alba. Eren dos quarts de quatre. Portava un barril de divuit litres de benzina, buit i net. Per omplir el dipòsit del Hornet Moth necessitava cent seixanta litres de benzina, poc menys de nou barrils plens. Com que no hi havia cap manera legal d’aconseguir benzina, en Harald la pensava robar als alemanys.

Tenia tot el que necessitava tret del combustible. El Hornet Moth només necessitava unes hores més de reparacions per estar a punt per enlairar-se, però el dipòsit de benzina era buit.

La porta de la cuina es va obrir sense fer soroll i la Karen va sortir del castell. L’acompanyava el Thor, el vell setter vermell que sempre feia somriure en Harald perquè s’assemblava molt al senyor Duchwitz. La Karen es va aturar al llindar, va mirar al seu voltant, alerta com un gat quan hi ha desconeguts a casa. Portava un jersei verd gruixut que li amagava la silueta i els pantalons vells de pana que en Harald anomenava pantalons de jardineria, però estava preciosa. «Em va dir “estimat”», va pensar, tot abraçant el record. «Em va dir “estimat”».

Li va dedicar un somriure tan brillant que el va enlluernar.

—Bon dia!

El seu to de veu semblava perillosament alt. Es va posar un dit als llavis per fer-la callar. El més segur era mantenir-se en silenci absolut. No s’havien de dir res: havien elaborat el pla la nit abans, asseguts al terra de l’església abandonada mentre menjaven un pastís de xocolata que havia sortit del rebost de Kirstenslot.

En Harald la va guiar entre els arbres. Van recórrer la meitat del parc a cobert. En arribar a les tendes dels soldats, van donar un cop d’ull amb molta cautela ocults entre els arbustos. Tal com havien previst, van veure un sol home de guàrdia que badallava fora de les tendes. A aquella hora, tots els altres homes dormien. En Harald es va sentir alleujat en veure que s’acomplien les seves expectatives.

El subministrament de combustible de la companyia de veterinaris provenia d’un petit camió cisterna que estava aparcat a uns cent metres de les tendes, sens dubte com a mesura de precaució. La separació ajudava en Harald, tot i que hauria preferit que encara fos més gran. El camió cisterna funcionava amb una bomba manual, tal com ja sabia, i no calia cap clau per bombar el combustible.

El camió cisterna estava aparcat en un voral del camí que duia a la porta del castell, perquè els vehicles s’hi poguessin acostar circulant per una superfície dura. Per motius pràctics, la mànega estava al costat del paviment i, per tant, el camió ocultava la persona que feia servir la bomba del camp de visió de qualsevol que es trobés al campament.

Tot anava tal com ho havia previst, però en Harald no ho veia gens clar. Robar benzina davant els nassos dels soldats li semblava una bogeria, però pensar massa podia ser perillós. La por el podia paralitzar i l’antídot per combatre-la era l’acció. Sense pensar-s’ho més, va sortir de l’amagatall, deixant enrere la Karen i el gos, i va caminar ràpidament cap a la cisterna.

Va despenjar la boca de la mànega del ganxo que la sostenia, la va ficar dins el bidó i va agafar la palanca de la bomba manual. En abaixar-la va sentir un bombolleig dins la cisterna i tot seguit el soroll de la benzina que xipollejava dins el bidó. Li va semblar que feia massa soroll, però potser no en feia prou perquè el pogués sentir el soldat que feia guàrdia a cent metres del camió.

Va mirar la Karen angoixat. Tal com havien acordat, ella vigilava des de darrere la pantalla que formava la vegetació per avisar-lo si s’hi acostava algú.

El bidó es va omplir de seguida. En va collar la tapa i el va aixecar. Era força feixuc. Amb molta cura, va dipositar la boca de la mànega al seu ganxo i es va afanyar a tornar als arbres. Un cop va tornar a ser a cobert, es va aturar i va dedicar un somriure triomfal a la Karen. Havia robat divuit litres de benzina i no l’havien enxampat. El pla funcionava!

Va deixar la Karen allà on era i va travessar els arbres de camí al monestir. Prèviament havia obert la gran porta de l’església per poder entrar i sortir amb facilitat. Intentar fer passar el bidó carregat per la finestra hauria estat massa complicat i li hauria fet perdre molt de temps. Va entrar a la nau i, en deixar el bidó a terra, es va sentir alleujat. Va obrir el panell que li permetia accedir al dipòsit de combustible del Hornet Moth i en va descargolar la tapa. Al principi el va graponejar maldestrament perquè el pes del bidó li havia fet perdre la sensibilitat als dits, però s’ho va manegar per obrir el dipòsit. Va buidar el bidó dins el dipòsit de l’avioneta, va tornar a posar els dos taps a lloc per reduir l’olor de benzina i va sortir.

Quan omplia el bidó per segona vegada, el sentinella va decidir fer una volta de reconeixement.

En Harald no podia veure l’home, però en sentir que la Karen xiulava va saber de seguida que alguna cosa no rutllava. Va alçar la mirada i la va veure sortir d’entre els arbres amb el Thor darrere seu. Va deixar anar la bomba i es va agenollar per donar una ullada a l’altra banda de la gran extensió de gespa per sota del camió. Va veure que les botes del soldat se li acostaven.

Havien previst aquell problema i estaven preparats per plantar-hi cara. El Harald, que continuava de genolls, va veure que la Karen caminava per la gespa. Va coincidir amb el sentinella quan encara estava a uns cinquanta metres del camió cisterna. El gos va ensumar l’entrecuix de l’home amb un gest sociable i la Karen li va oferir un cigarret. En Harald es va preguntar si el sentinella era amigable i es pensava permetre el luxe de fumar un cigarret amb una noia bonica o bé era un obsés de la rutina i demanaria a la Karen que passegés el gos per alguna altra banda mentre acabava de patrullar. En Harald es va aguantar la respiració. El sentinella va acceptar el cigarret i la Karen i ell van fumar plegats.

El soldat era un home baix amb una complexió desmanegada. En Harald no sentia la conversa, però sabia què deia la Karen: no podia dormir, se sentia sola i volia parlar amb algú. Mentre tramaven el pla la nit abans, la Karen li havia preguntat si no li semblava que podia ser una història sospitosa, però en Harald li havia assegurat que la víctima estaria massa contenta pel fet que hi coquetegés per plantejar-se els motius de la seva presència fora de la casa. En Harald no n’havia estat tan convençut com havia fet veure que ho estava, però, per sort, el sentinella complia la seva predicció fil per randa.

Va veure que la Karen assenyalava la soca d’un arbre que hi havia no gaire lluny d’on eren i l’hi portava. Es va asseure col·locada de manera que el sentinella s’hagués d’asseure d’esquena al camió si es volia estar al seu costat. En Harald ja sabia que en aquell moment li deia que els nois de la regió eren massa ganduls i que s’estimava més parlar amb homes que havien viatjat una mica i que havien vist món perquè eren més madurs. Va donar uns copets al tros de soca del seu costat i el soldat, com no podia ser d’una altra manera, s’hi va acomodar.

En Harald va reprendre el bombament.

Va omplir el bidó i es va afanyar a ficar-se entre els arbres. Ja tenia trenta-sis litres de benzina!

Quan va tornar, va veure que la Karen i el sentinella encara eren allà on els havia deixat. Mentre omplia el bidó per tercera vegada, va calcular el temps que necessitava per enllestir la feina. Trigava un minut per omplir el bidó, dos per recórrer el trajecte fins a l’església, un per abocar la benzina al dipòsit del Hornet Moth i dos minuts més per fer el camí de tornada. En total, necessitava sis minuts per a cada viatge, la qual cosa sumava un total de cinquanta-quatre minuts per fer-ne nou. Tenint present que cap al final estaria més cansat, va suposar que trigaria una hora, aproximadament.

No sabia si la Karen podria xerrar amb el sentinella tanta estona, però també era cert que l’home no tenia res més a fer. Els soldats es llevaven a dos quarts de sis, més d’una hora més tard, i començaven la rutina a les sis. Si no és que els anglesos envaïen Dinamarca durant l’hora següent, el sentinella no tenia cap motiu per deixar de parlar amb una noia tan maca. Tanmateix, era un soldat i estava sotmès a la disciplina militar, i potser pensava en algun moment que el seu deure era patrullar.

En Harald només podia confiar en la seva sort i afanyar-se.

Va dur el tercer bidó a l’església i va pensar amb optimisme que ja tenia cinquanta-quatre litres de benzina; prou per recórrer més de tres-cents quilòmetres, una tercera part de la distància que el separava d’Anglaterra.

Va reprendre la seva tasca. Segons el manual que havia trobat a la cabina, el Hornet Moth DH87B podia volar mil disset quilòmetres amb el dipòsit ple. Aquesta xifra estava calculada per a trajectes sense vent. Amb l’ajut de l’atles havia calculat que la distància fins a la costa anglesa era d’uns nou-cents seixanta-cinc quilòmetres. El marge de seguretat no era ni molt menys acceptable. Si el vent els bufava de cara, podrien fer molts menys quilòmetres i acabarien caient al mar. Va decidir dur un bidó de benzina a la cabina. Si trobava la manera d’omplir el dipòsit en ple vol, amb allò podria allargar l’autonomia del Hornet Moth en uns cent quilòmetres.

Bombava amb la mà dreta i carregava els bidons amb l’esquerra, i quan va abocar el quart bidó dins el dipòsit, li feien mal tots dos braços. En tornar a buscar el cinquè, va veure que el sentinella s’aixecava, com si estigués a punt de posar-se en marxa, però la Karen encara el feia parlar. Va riure d’algun comentari que havia fet el soldat i li va copejar l’espatlla, enjogassada. Era un gest de flirteig molt poc habitual en ella, però va sentir una punxada de gelosia. A ell mai no li havia copejat l’espatlla, enjogassada.

Però li havia dit «estimat».

Va portar el sisè i el setè bidó, i va sentir que havia cobert dues terceres parts del vol que l’havia de dur a Anglaterra.

Quan se sentia espantat, pensava en el seu germà. Li costava d’allò més acceptar que l’Arne fos mort. No podia evitar preguntar-se si el seu germà aprovava allò que feia i, de vegades, també s’intentava imaginar què diria quan li expliqués certes parts dels seus plans i li hauria agradat saber si es mostraria divertit, escèptic o impressionat en sentir la seva explicació. Aquella era la manera en què l’Arne encara formava part de la vida d’en Harald.

En Harald no creia en la fèrria doctrina irracional i obstinada del seu pare. Opinava que el cel i l’infern eren simples supersticions, però en aquell moment es va adonar que, d’alguna manera, els morts vivien a les ments d’aquells que els havien estimat, i allò significava una mena de vida després de la mort. Cada vegada que la seva determinació defallia, en Harald recordava que l’Arne ho havia donat tot per a aquella missió i sentia un impuls de lleialtat que li renovava les forces, malgrat que el germà al qual devia aquella lleialtat ja no hi fos.

En tornar a l’església amb el setè bidó, el van veure.

En acostar-se a la porta de l’església, un soldat en roba interior va sortir dels claustres. En Harald es va quedar glaçat, conscient que el bidó de benzina que portava a la mà era una prova incriminadora tan evident com una pistola que tragués fum després d’haver estat disparada. El soldat, mig adormit, va caminar fins a un arbust i es va posar a badallar i a orinar alhora. En Harald va veure que era en Leo, el jove soldat que havia estat tan inoportunament sociable tres dies abans.

En Leo el va veure, es va sobresaltar en adonar-se que l’observaven i una expressió avergonyida se li va dibuixar a la cara.

—Perdó —va remugar.

En Harald va suposar que orinar als arbustos anava contra les regles. Havien cavat una latrina darrere el monestir, però per anar-hi s’havia de caminar molt i li havia fet mandra. En Harald va mirar de dibuixar un somriure tranquil·litzador.

—No pateixis —va dir en alemany, mirant de calmar-lo.

Ell mateix va notar la tremolor de veu que li havia causat la por.

Aparentment, en Leo no es va adonar d’aquell detall. Es va posar bé la roba i va arrufar les celles.

—Què portes al bidó?

—Porto aigua per a la motocicleta.

—Ah. —En Leo va badallar i va assenyalar l’arbust amb

el polze—. Se suposa que no hem de…

—No pateixis.

En Leo va assentir i se’n va anar a pas vacil·lant.

En Harald va entrar a l’església. Es va aturar un moment i va tancar els ulls per pair la tensió. Llavors va abocar el combustible al Hornet Moth.

Quan s’acostava a la cisterna de benzina per vuitena vegada, va veure que el seu pla començava a fallar. La Karen s’havia aixecat de la soca i tornava cap als arbres. Es va acomiadar del sentinella amb un gest amistós, cosa que volia dir que s’havien separat amigablement, però en Harald va deduir que l’home tenia algun deure que estava obligat a complir. De tota manera, com que s’allunyava del camió cisterna i es dirigia cap a la tenda, en Harald va aprofitar l’oportunitat de continuar la seva feina i va tornar a omplir el bidó.

La Karen se li va acostar quan ja el transportava entre els arbres i va murmurar:

—Ha d’encendre el forn de la cuina.

En Harald va assentir i va accelerar el pas. Va abocar el vuitè bidó al dipòsit de l’avioneta i va tornar a buscar el novè. El sentinella havia desaparegut i la Karen va alçar els dos polzes per indicar-li que podia continuar. Va omplir el bidó per novena vegada i va tornar a l’església. Com havia calculat, després d’aquell viatge va acabar d’omplir el dipòsit i encara li sobrava una mica de benzina, però encara necessitava omplir un altre bidó per dur-lo dins la cabina. Va tornar al camió per darrera vegada.

La Karen el va aturar just quan estava a punt de sortir dels arbres i va assenyalar la cisterna. El sentinella era al costat mateix del camió. En Harald va veure amb desesperació que, per culpa de les presses, havia oblidat tornar a col·locar la boca de la mànega al ganxo i la mànega de la benzina oscil·lava lleugerament. El soldat, desconcertat, va donar una ullada al parc amb les celles arrufades i, finalment, va posar la mànega al seu lloc. Es va quedar al costat de la cisterna una estona fins que va treure uns cigarrets de la butxaca, se’n va posar un a la boca i va obrir una capsa de llumins. Llavors es va allunyar de la cisterna abans d’encendre’n cap.

La Karen va xiuxiuejar al Harald:

—Encara no tens prou benzina?

—Necessito un altre bidó i prou.

El sentinella marxava d’esquena al camió, fumant el cigarret, i en Harald va decidir temptar la sort. Va caminar a tota velocitat per la gespa i va comprovar, esparverat, que la cisterna no l’ocultava de l’angle de visió del soldat. Malgrat això, va posar la boca de la mànega al bidó i va començar a bombar benzina, tot i que sabia que si a l’home se li acudia fer mitja volta el podia veure. Un cop va haver omplert el bidó, va tornar a posar la mànega al seu lloc, va roscar el tap del bidó i es va allunyar del camió.

Quan estava a punt d’arribar als arbres, va sentir un crit.

Es va fer el sord i va continuar caminant sense girar-se ni accelerar el pas.

El sentinella va tornar a cridar i en Harald va sentir el soroll d’unes botes que corrien.

Es va ficar entre els arbres i va aparèixer la Karen.

—Amaga’t! —va murmurar—. L’enredaré perquè se’n vagi.

En Harald va saltar entre la malesa. Es va ajaure a terra i es va arrossegar sota un arbust enfiladís juntament amb el bidó de benzina. El Thor el va intentar seguir pensant que era un joc, però en Harald li va clavar un cop fort al morro i el gos va recular, ferit en els sentiments.

En Harald va sentir que el sentinella deia:

—On és aquell home?

—Vols dir en Christian? —va preguntar la Karen.

—Qui és en Christian?

—Un dels jardiners. Ludie, estàs molt guapo quan t’empipes.

—Tant me fa. Què feia?

—Està tractant els arbres malalts amb el producte que porta al bidó. És un líquid que mata els fongs que veus als troncs dels arbres.

En Harald va pensar que s’ho estava inventant tot, encara que havia oblidat com es deia «fungicida» en alemany.

—A aquestes hores de la matinada? —va preguntar en Ludie, tot escèptic.

—Em va dir que el tractament funcionava millor si feia fred.

—He vist que s’allunyava de la cisterna de benzina.

—Benzina? I per què pot voler benzina en Christian? No té cotxe. Jo diria que només feia drecera travessant la gespa.

—No ho sé. —En Ludie encara estava inquiet—. No he vist cap arbre malalt.

—Doncs mira això. —En Harald va sentir passes—. Veus aquesta cosa que creix a l’escorça i que sembla una berruga enorme? Doncs si en Christian no la tractés, acabaria matant l’arbre.

—Suposo que sí. Si us plau, demana als teus servents que no s’acostin al campament.

—Així ho faré, i et dec una disculpa. Estic segura que en Christian no ho ha fet amb mala intenció.

—D’acord.

—Adéu, Ludie. Potser et veuré demà al matí.

—Seré aquí.

—Adéu.

En Harald va esperar uns minuts i llavors va sentir que la Karen deia:

—Ja pots sortir.

Va sortir de sota l’arbust a quatre grapes.

—Has estat genial!

—M’estic convertint en una mentidera de primera categoria. Comença a ser preocupant.

Van caminar plegats cap al monestir i van tenir un altre ensurt.

Just abans d’abandonar la protecció que els oferien els arbres, en Harald va veure en Per Hansen, el policia del poble i el nazi local, palplantat fora de l’església.

En Harald va renegar. Què diantre feia en Hansen a l’església a aquelles hores de la matinada?

En Hansen estava immòbil, amb les cames separades i els braços encreuats, i mirava cap al campament militar, a l’altra banda del parc. En Harald va posar la mà al braç de la Karen perquè s’aturés, però no va arribar a temps d’aturar el Thor, el qual instantàniament va percebre l’hostilitat que sentia la Karen. El gos va sortir corrent dels arbres, va escometre en Hansen, es va aturar a una distància prudencial i va bordar. En Hansen semblava espantat i furiós, i va estirar la mà cap al revòlver que portava a la pistolera del cinturó.

—Ja hi parlo jo —va xiuxiuejar i, sense esperar que en Harald contestés, es va avançar i va xiular al gos—. Vine aquí, Thor!

En Harald va deixar el bidó de benzina a terra, es va ajupir i va observar l’escena amagat entre les fulles.

—Hauria de vigilar el seu gos —va advertir en Hansen a la Karen.

—Per què? És a casa seva.

—És agressiu.

—Només borda als intrusos. És la seva feina.

—Si ataca un membre del cos de policia pot rebre un tret.

—No sigui ximple —va replicar la Karen, i en Harald no va poder evitar adonar-se que exhibia tota l’arrogància pròpia d’una persona de la seva riquesa i la seva posició social—. Què fa tafanejant pel meu jardí a trenc d’alba?

—Duc a terme una missió oficial, o sigui que vigili les seves maneres.

—Una missió oficial? —va preguntar en un to carregat d’escepticisme. En Harald va suposar que es feia la incrèdula per veure si podia obtenir més informació del policia—. Quina missió?

—Busco un tal Harald Olufsen.

—Merda! —va murmurar en Harald. Allò no s’ho espe­rava.

La Karen també es va trasbalsar, però s’ho va manegar per dissimular-ho.

—No n’he sentit a parlar mai —va dir.

—És un amic d’escola del seu germà i el busca la policia.

—No pot pretendre que conegui tots els companys d’escola del meu germà.

—Ha estat al castell.

—De debò? Com és?

—Un noi de divuit anys, un metre vuitanta-cinc, cabells rossos i ulls blaus; segurament porta una jaqueta de l’escola amb una ratlla a la màniga.

Feia l’efecte que en Hansen recitava una descripció que hagués memoritzat d’un informe de la policia.

—Sembla d’allò més atractiu, si no fos per la jaqueta, però no el recordo.

La Karen conservava el seu to de menyspreu despreocupat, però en Harald li veia la tensió i la preocupació a la cara.

—Ha vingut com a mínim dues vegades —va insistir en Hansen—. Jo l’he vist amb els meus propis ulls.

—Doncs el devia passar per alt. Què ha fet? Que potser no ha tornat un llibre a la biblioteca?

—No ho… És a dir, no l’hi puc dir. És una investigació rutinària.

En Harald va pensar que en Hansen, òbviament, desconeixia quin delicte havia comès. Devia formular les preguntes en nom d’algun altre policia, segurament en Peter Flemming.

—Doncs el meu germà ha anat a Aarhus, i aquí no s’allotja ningú —va dir la Karen—. Tret de cent soldats, és clar.

—L’última vegada que vaig veure l’Olufsen portava una motocicleta que semblava molt perillosa.

—Ah, ja sé qui és —va fer la Karen, fent veure que el recordava—. El van expulsar de l’escola. El pare no el deixarà tornar a venir.

—Ah, no? De tota manera, em penso que parlaré amb el seu pare un moment.

—Encara dorm.

—M’esperaré.

—Com vulgui. Anem, Thor!

La Karen es va allunyar del policia i en Hansen va seguir camí amunt.

En Harald va esperar una estona. La Karen es va acostar a l’església, es va girar per comprovar que el policia no la vigilava i va entrar a corre-cuita. En Hansen va enfilar el camí en direcció al castell. En Harald va pregar que no s’aturés a parlar amb en Ludie i descobrís que el sentinella havia vist un home alt amb els cabells rossos que havia mostrat una conducta sospitosa prop de la cisterna de benzina. Per sort, en Hansen va passar de llarg el campament i va desaparèixer darrere el castell, segurament de camí cap a la porta de la cuina.

En Harald va córrer cap a l’església i hi va entrar. Un cop a dins, va deixar l’últim bidó de benzina al terra enrajolat.

La Karen va tancar l’enorme porta, va girar la clau dins el pany i va col·locar el tauló de fusta al seu lloc. Llavors es va girar cap a en Harald.

—Deus estar esgotat.

Ho estava. Li feien mal els braços, i també les cames, de córrer entre els arbres carregat amb un pes feixuc. Tan bon punt es va haver relaxat, va sentir unes lleugeres nàusees provocades per l’olor de benzina, però estava exultant de felicitat.

—Has estat meravellosa! —va exclamar—. Flirtejaves amb en Ludie com si fos el millor partit de tot Dinamarca!

—És cinc centímetres més baix que jo!

—I també has ensarronat en Hansen.

—Això no és gaire difícil.

En Harald va recollir el bidó i el va col·locar al prestatge per a l’equipatge que hi havia darrere els seients de la cabina. Va tancar la porta, es va girar i va veure que la Karen estava just darrere seu amb un somriure molt ample als llavis.

—Ho hem aconseguit —va dir.

—Déu meu, ja ho crec que sí.

La Karen el va envoltar amb els braços i el va mirar amb uns ulls expectants. Gairebé semblava que volgués que ell li fes un petó. Es va plantejar la possibilitat de preguntar-l’hi, però finalment va optar per ser una mica més decidit. Va tancar els ulls i es va inclinar endavant. Tenia els llavis suaus i càlids. S’hauria pogut quedar una bona estona tal com estava, immòbil, gaudint del tacte dels seus llavis, però ella tenia altres idees. La Karen es va separar i el va tornar a besar. Primer li va besar el llavi superior i després l’inferior; llavors va baixar per fer-li un petó a la barbeta i va tornar als llavis. La boca de la Karen es movia atrafegada i juganera, explorant en Harald. Ell mai no havia fet un petó com aquell. Va obrir els ulls i el va sobtar veure que la Karen el mirava amb una alegria radiant.

—Què penses? —va preguntar la noia.

—De debò que t’agrado?

—És clar que sí, idiota.

—A mi també m’agrades.

—Genial.

En Harald va dubtar un moment i llavors va dir:

—La veritat és que t’estimo.

—Ja ho sé —va replicar la Karen, i li va fer un altre petó.





2


L’Hermia Mount corria més perill caminant pel centre de Morlunde a plena llum d’un matí radiant d’estiu que no pas a Copenhaguen. La gent d’aquella petita ciutat la coneixia.

Dos anys abans, quan ja s’havien promès, l’Arne l’havia portada a casa els seus pares, a Sande. Havia anat a l’església, havia vist un partit de futbol, havia visitat el bar favorit de l’Arne i havia anat de compres amb la mare del seu promès. En recordar aquella època tan feliç se li trencava el cor.

La conseqüència d’aquella visita, però, era que molta gent de la ciutat devia recordar la promesa anglesa del fill de l’Olufsen i hi havia el perill evident que algú la reconegués. Si algú la identificava, la gent començaria a parlar i, tard o d’hora, la policia sentiria la xerrameca.

Aquell matí portava barret i ulleres de sol, però de tota manera sentia que cridava l’atenció perillosament. Malgrat tot, s’havia d’arriscar.

Havia passat el vespre del dia abans al centre de la ciutat amb l’esperança de trobar en Harald. Com que sabia que el jazz li agradava molt, el primer lloc que havia visitat havia estat el Club Hot, però el va trobar tancat. No l’havia localitzat en cap dels bars i els cafès on s’aplegava el jovent. Havia perdut la tarda.

Aquell matí pensava anar a casa seva.

Se li havia acudit la possibilitat de trucar, però era arriscat. Si els deia el seu nom autèntic, corria el perill que intervinguessin la trucada i la traïssin. D’altra banda, si feia servir un nom fals o bé els feia una trucada anònima, potser espantava en Harald i esperonava la seva fugida. L’havia de visitar en persona.

Aquella visita seria encara més arriscada. Morlunde era una ciutat, però tots els habitants de la minúscula illa de Sande es coneixien entre ells. La seva única esperança era que els illencs la prenguessin per una turista i no la miressin gaire atentament. No tenia cap altra opció. Quedaven cinc dies per a la lluna plena.

Va anar al moll carregada amb la seva petita maleta i va embarcar al transbordador. Al final de la passarel·la hi havia un soldat alemany i un policia danès. Els va ensenyar els seus papers amb el nom d’Agnes Ricks. Els documents ja havien passat tres inspeccions, però, de tota manera, la por la va fer estremir a l’hora de lliurar la documentació falsa als dos homes uniformats.

El policia va examinar el seu carnet d’identitat.

—És molt lluny de casa, senyoreta Ricks.

Havia preparat la coartada.

—He vingut al funeral d’un parent.

Era una bona excusa per fer un viatge llarg. No estava segura de la data de l’enterrament de l’Arne, però que un familiar arribés amb un dia o dos d’antelació no era sospitós, tenint presents les possibles complicacions dels viatges en temps de guerra.

—Així doncs, deu anar al funeral de l’Olufsen.

—Sí. —Unes llàgrimes càlides li van amarar els ulls—. Soc cosina segona del difunt, però la meva mare i la Lisbeth Olufsen eren molt amigues.

El policia va percebre el seu dolor malgrat les ulleres de sol i va dir en un to suau:

—L’acompanyo en el sentiment. —Li va tornar els papers—. Arriba amb prou marge de temps.

—De debò? —El comentari semblava voler dir que el funeral era aquell mateix dia—. No n’estava segura. No vaig aconseguir parlar amb ells per telèfon perquè m’ho confirmessin.

—Tinc entès que el funeral té lloc a les tres d’aquesta mateixa tarda.

—Gràcies.

L’Hermia va continuar caminant i es va repenjar a la barana. Mentre el motor del transbordador espetegava i el vaixell s’allunyava del moll, va contemplar el contorn monòton i sense relleu de l’illa, a l’altra banda de l’aigua, i va recordar la seva primera visita. S’havia quedat bastant sorpresa en veure les habitacions fredes i sense cap mena de decoració en què havia crescut l’Arne i en conèixer els seus pares tan severs. Era tot un misteri que aquella família tan solemne hagués dut al món una persona tan divertida com l’Arne.

Ella també era una persona severa o, si més no, això era el que aparentment pensaven els seus companys. Des d’aquell punt de vista, ella havia tingut un paper a la vida de l’Arne semblant al que hi havia tingut la seva mare. L’havia convertit en una persona puntual i li havia tret les ganes d’emborratxar-se, mentre que ell li havia ensenyat a relaxar-se i divertir-se. Una vegada, ella li havia dit: «L’espontaneïtat té un lloc i un moment», i ell havia rigut tot el dia d’aquell comentari.

Més endavant, havia tornat a Sande per celebrar el Nadal. Més aviat li havia semblat que assistia a la Quaresma. Els Olufsen consideraven el Nadal un esdeveniment religiós, i no una bacanal. Tanmateix, havia gaudit d’aquelles vacances d’una manera pausada. Havia resolt mots encreuats amb l’Arne, ha­via conegut a fons en Harald, havia assaborit la cuina senzilla de la senyora Olufsen i havia passejat per la platja en un dia fred agafada de la mà del seu amant.

Mai no s’havia imaginat que hi hauria de tornar pel seu funeral.

Desitjava de tot cor assistir a la cerimònia, però sabia que era impossible. L’hauria vist massa gent i l’haurien reconeguda. Fins i tot podia ser que hi hagués algun detectiu de la policia escrutant totes les cares. Al capdavall, si l’Hermia havia pogut arribar a la conclusió que algú continuava la missió de l’Arne, la policia podia haver fet la mateixa deducció.

Va ser llavors que es va adonar que havia de perdre unes hores a causa del funeral. Havia d’esperar que s’acabés l’ofici religiós per anar a la casa. Si s’hi presentava abans, sens dubte hi trobaria veïns preparant menjar a la cuina, feligresos guarnint rams de flors i un enterrador remugant sobre els horaris i els portadors del fèretre. Aquella situació era gairebé tan perillosa com assistir al funeral. Però just després, quan tothom hagués begut te i menjat pa de llavors, els convidats marxarien i deixarien sols els familiars més pròxims perquè ploressin el difunt tots sols.

Allò volia dir que havia de matar el temps fins aleshores, però la precaució era extremament important. Si aconseguia que en Harald li lliurés la pel·lícula aquell vespre, podria agafar el primer tren que sortís de Copenhaguen l’endemà al matí, anar amb vaixell a Bornholm a la nit, passar a Suècia l’endemà mateix i ser a Londres dotze hores més tard, dos dies abans de la lluna plena. Pagava la pena malgastar unes poques hores.

Va desembarcar al moll de Sande i va anar caminant a l’hotel. Com que no gosava entrar a l’edifici per por de trobar-hi algú que la reconegués, es va passejar fins a la platja. No feia prou bon temps per banyar-se perquè el cel estava cobert per un núvol de forma imprecisa i bufava una brisa freda procedent del mar, però tot i així havien instal·lat a la sorra les casetes de bany a ratlles, a la moda antiga, i un reduït nombre de persones clapotejaven entre les onades o menjaven alguna cosa a la sorra. L’Hermia va trobar un raconet arrecerat entre les dunes i va desaparèixer en aquella escena tan típica d’unes vacances.

Mentre esperava en el seu amagatall, la marea va pujar i un cavall de l’hotel va remolcar les casetes de bany amb rodes platja amunt. Havia passat bona part de les dues setmanes anteriors esperant alguna cosa asseguda.

Va recordar que havia vist els pares de l’Arne una tercera vegada, durant el viatge que feien cada deu anys a Copenhaguen. L’Arne els havia dut a tots als Jardins de Tivoli i havia mostrat el seu vessant més jovial i simpàtic. Enamorava les cambreres, feia riure la seva mare i fins i tot va aconseguir que el seu pare, sempre sever, recordés els dies d’escola que havia viscut a Jansborg. Poques setmanes més tard havien arribat els nazis i l’Hermia havia abandonat el país, segons ella d’una manera ignominiosa, en un tren privat amb una multitud de diplomàtics de països hostils a Alemanya.

I ara havia tornat al país per buscar un secret crucial, i per trobar-lo arriscava la seva vida i la vida d’altres persones.

Va abandonar la seva posició a dos quarts de cinc. La casa parroquial estava situada a quinze quilòmetres de l’hotel, una caminada d’unes dues hores i mitja anant de pressa, o sigui que hi podia arribar a les set. Estava segura que tots els convidats marxarien abans de les deu i pensava trobar en Harald i els seus pares asseguts en silenci a la cuina.

La platja no estava deserta i durant el llarg trajecte va trobar diverses persones. Les defugia perquè pensessin que era una turista esquerpa i ningú no la va reconèixer.

Finalment, va albirar la silueta de la petita església i la casa parroquial. En pensar que aquella havia estat la llar de l’Arne, la va envair una punxada de tristesa. No hi veia ningú. Quan s’hi va acostar més, va veure que acabaven de posar sorra al petit cementiri.

Es va armar de valor i es va aturar al costat de la tomba del seu promès. Es va treure les ulleres de sol. Va observar que hi havia un munt de flors: la mort d’un noi jove sempre colpia la gent. El dolor tan gran que sentia va fer que perdés el control i els sanglots la van sacsejar. Les llàgrimes li van rajar cara avall. Es va deixar caure de genolls i va agafar un grapat de la terra apilada sobre la tomba, pensant que el cos de l’Arne reposava just a sota.

«Dubtava de tu —va pensar—, però eres el més valent de tots nosaltres».

Finalment, la tempesta va amainar. Va aplegar prou forces per aixecar-se i es va eixugar la cara amb la màniga. Tenia una missió per complir.

Quan es va girar va veure la silueta gegantina i el cap bombat del pare de l’Arne, que l’observava a pocs metres de distància. L’home, que se li devia haver acostat silenciosament, va esperar que s’acabés d’alçar.

—Benvinguda, Hermia —va saludar-la—. Que Déu et beneeixi.

—Gràcies, pastor. —Li hauria agradat fer-li una abraçada, però com que no era un home gaire amic de les abraçades, li va encaixar la mà.

—Has arribat massa tard per assistir al funeral.

—Ho he fet a propòsit. No puc permetre que em vegin.

—Val més que entris a casa.

L’Hermia el va seguir per la gespa silvestre. La senyora Olufsen era a la cuina, però per una vegada no la va trobar a la pica. L’Hermia suposava que els veïns havien fet neteja després de la vetlla i havien rentat els plats. La senyora Olufsen estava asseguda a la taula de la cuina. Portava un vestit negre i un barret del mateix color. En veure l’Hermia es va desfer en un mar de llàgrimes.

L’Hermia la va abraçar, però estava distreta. La persona que l’havia dut a aquella casa no era en aquella habitació. Tan bon punt com l’hi va permetre la decència, va dir:

—Esperava veure en Harald.

—No hi és —va dir la senyora Olufsen.

L’Hermia va tenir l’horrorosa sensació que aquell viatge tan llarg i perillós havia estat en va.

—No ha vingut al funeral?

La senyora Olufsen va sacsejar el cap, amarada de llàgrimes.

L’Hermia va reprimir la seva irritació tan bé com va poder.

—Llavors, on és? —va preguntar.

—Val més que seguis —va intervenir el pastor.

L’Hermia es va obligar a prendre paciència. El pastor estava acostumat que l’obeïssin i si desafiava la seva voluntat no podia arribar enlloc.

—Vols una tassa de te? —va oferir-li la senyora Olufsen—. No és de debò, és clar.

—Sí, si us plau.

—I un entrepà? Ha sobrat una carretada de menjar.

—No, gràcies. —L’Hermia no havia menjat res en tot el dia, però estava massa tensa per menjar—. On és en Harald? —va preguntar amb impaciència.

—No ho sabem —va respondre el pastor.

—Com és això?

El pastor semblava avergonyit, una expressió que molt poques vegades es dibuixava al seu rostre.

—En Harald i jo vam tenir una discussió molt desagradable. Vaig ser igual de tossut que ell. Des d’aquell dia, el Senyor m’ha recordat com n’és de preciós el temps que un home passa amb els seus fills. —Una llàgrima li va lliscar per la cara plena d’arrugues—. En Harald va marxar enfadat i no ens va voler dir on anava. Cinc dies més tard va tornar, tot i que només es va quedar amb nosaltres unes hores i, en certa manera, ens vam reconciliar. Aquella vegada va dir a la seva mare que s’allotjava a casa d’un amic seu de l’escola, però quan hi vam telefonar ens van dir que no hi era.

—Creu que encara està enfadat amb vostè?

—No —va respondre el pastor—. Bé, potser sí, que està enfadat, però no és per això que ha desaparegut.

—Què vol dir?

—El meu veí, l’Axel Flemming, té un fill a la policia de Copenhaguen.

—Ja el recordo —va dir l’Hermia—. En Peter Flemming.

La senyora Olufsen els va interrompre.

—Ha tingut el valor de venir al funeral. —La seva veu sonava plena d’amargor, un to no gens habitual en ella.

El Pastor va continuar:

—En Peter assegura que l’Arne era un espia dels anglesos i diu que en Harald continua la seva feina.

—Ah.

—No sembles gaire sorpresa.

—No els penso mentir —va dir l’Hermia—. En Peter té raó. Vaig demanar a l’Arne que fes fotografies de la base militar que hi ha en aquesta illa. En Harald té la pel·lícula.

La senyora Olufsen va xisclar:

—Com vas poder? Per culpa d’això l’Arne és mort! Hem perdut el nostre fill i tu has perdut el teu promès! Com vas poder?

—Ho sento —va xiuxiuejar l’Hermia.

El pastor va intervenir:

—Hi ha una guerra, Lisbeth. Molts joves han mort lluitant contra els nazis. No és culpa de l’Hermia.

—He d’aconseguir que en Harald em doni la pel·lícula —va dir l’Hermia—. L’he de trobar. No m’ajudaran?

La senyora Olufsen va bramar:

—No vull perdre el meu altre fill! No ho podria suportar!

El pastor li va agafar la mà.

—L’Arne treballava contra els nazis. Si l’Hermia i en Harald poden enllestir la feina que ell va començar, la seva mort tindrà algun sentit. L’hem d’ajudar.

La senyora Olufsen va assentir.

—Ja ho sé —va dir—. Ja ho sé, però tinc molta por.

—On li va dir en Harald que anava? —va preguntar l’Hermia.

—A Kirstenslot —va contestar la senyora Olufsen—. És un castell als afores de Copenhaguen, la casa de la família Duch­witz. El seu fill Josef va a l’escola amb en Harald.

—I els han dit que no hi és?

La senyora Olufsen va assentir.

—Sí, però no pot ser gaire lluny. Vaig parlar amb la Karen, la germana bessona d’en Josef, i està enamorada d’en Harald.

—I tu com ho saps? —va preguntar el pastor, incrèdul.

—Per com sonava la seva veu quan em parlava d’ell.

—No me n’havies dit res.

—Perquè m’hauries contestat que no ho podia saber.

El pastor va fer un somriure trist.

—Tens raó.

—Així doncs, creuen que en Harald és prop de Kirstenslot i que la Karen sap on és?

—Sí.

—Llavors hi hauré d’anar.

El pastor va treure un rellotge de la butxaca de l’armilla.

—Has perdut l’últim tren. Val més que passis la nit amb nos­altres. Et duré al transbordador a primera hora del matí.

El to de veu de l’Hermia va baixar fins a convertir-se en un murmuri.

—Com poden ser tan amables amb mi? L’Arne és mort per culpa meva.

—El Senyor ens el va donar i el Senyor ens l’ha pres —va contradir-la el pastor—. Lloat sigui el nom del Senyor.





3


El Hornet Moth estava a punt per volar.

En Harald hi havia instal·lat els cables nous que havia dut de Vodal. L’última tasca que havia hagut de fer havia estat arreglar la roda punxada. Havia fet servir el gat del Rolls-Royce per aixecar l’avioneta, havia dut la roda al taller més proper i havia pagat al mecànic perquè n’arreglés el pneumàtic. Per poder fer benzina en ple vol, havia desmuntat una de les finestres de la cabina, havia passat una mànega pel forat i n’havia col·locat l’extrem al conducte del dipòsit de benzina. Per últim, havia desplegat les ales i les havia fixat a la posició de vol amb els perns que venien de sèrie. Amb les ales esteses, l’avioneta omplia tota l’amplada de l’església.

Va donar una ullada a l’exterior. Era un dia serè, bufava una brisa suau i el cel estava cobert per un núvol enorme, ideal per protegir el Hornet Moth de la Luftwaffe. Sortirien aquella mateixa nit.

Cada vegada que hi pensava se li regirava l’estómac pels nervis. Volar en cercles sobre l’escola de vol de Vodal en un Tiger Moth li havia semblat una aventura esborronadora i aquella nit planejava volar centenars de quilòmetres sobre mar obert.

Un aparell com aquell necessitava seguir la costa per poder planar a terra ferma en cas que sorgís algun problema. Teòricament, es podia volar fins a Anglaterra des d’allà resseguint la costa de Dinamarca, Alemanya, Holanda, Bèlgica i França, però en Harald i la Karen havien d’anar mar endins, molt lluny de les terres ocupades pels alemanys. Si res sortia malament, no podrien anar enlloc.

En Harald encara s’amoïnava quan la Karen es va esmunyir per la finestra carregada amb una cistella, com si fos la Caputxeta Vermella Aviadora. En veure-la, el cor li va fer un salt de felicitat. Havia passat el dia treballant en l’avioneta i pensant en el petó que s’havien fet aquell matí, després d’haver robat la benzina. No es deixava de tocar els llavis per rememorar el record.

La Karen va mirar el Hornet Moth.

—Caram! —va exclamar.

En Harald estava content d’haver-la impressionada.

—És bonic, oi?

—Però així no el podràs fer passar per la porta.

—Ja ho sé. Hauré de tornar a plegar les ales i desplegar-les a l’exterior.

—Llavors per què les has estirades?

—Per practicar. La segona vegada ho podré fer més de pressa.

—Quant trigaràs?

—No n’estic segur.

—I els soldats? Si ens veuen…

—A aquella hora dormiran.

La Karen va fer una veu solemne:

—Estem a punt, oi?

—Estem a punt.

—Quan hem de marxar?

—Aquesta nit, és clar.

—Oh, Déu meu.

—Si ens esperem només aconseguirem que augmentin les possibilitats que ens trobin abans de marxar.

—Ja ho sé, però…

—Què?

—Suposo que no em pensava que tot anés tan de pressa. —Va treure un paquet de la cistella i l’hi va donar sense parar-hi gaire atenció—. T’he portat una mica de carn freda.

Li donava menjar totes les nits.

—Gràcies —va dir en Harald, tot mirant-la de fit a fit—. No t’hi deus estar repensant, oi?

La Karen va brandar el cap amb determinació.

—No. Només és que estava pensant que fa tres anys que no m’assec al seient del pilot.

En Harald es va acostar a l’obrador i va triar una petita destral i un cabdell de corda gruixuda. Ho va entaforar tot a l’armari que hi havia sota la guantera de l’avioneta.

—Per què és això?

—Si caiem al mar, suposo que l’avió s’enfonsarà pel pes del motor, però les ales soles segur que floten. Aleshores podrem tallar les ales i lligar-les per fer un rai casolà.

—Al mar del Nord? Em penso que moriríem de fred en un tres i no res.

—És millor això que no pas ofegar-se.

La Karen es va estremir.

—Si tu ho dius…

—Hauríem de dur galetes i un parell d’ampolles d’aigua.

—N’agafaré de la cuina. Ara que parlem de l’aigua… Serem a l’aire més de sis hores.

—Per què ho dius?

—Com farem pipí?

—Podem obrir la porta i anar amb tota la cura del món.

—Aquesta solució només és bona per a tu.

En Harald va dibuixar un somriure nerviós.

—Perdona.

La Karen va mirar al seu voltant i va agafar un grapat de diaris vells.

—Fica això dins la cabina.

—Per què els vols?

—Per si de cas he de fer pipí.

Va arrufar les celles.

—No acabo d’entendre com…

—Resa per no haver-ho d’entendre mai. —En Harald va deixar els diaris damunt el seient—. Tenim algun mapa?

—No. Només tenia previst volar cap a l’oest i pensava que quan veiéssim terra ferma seríem a Anglaterra.

La Karen va sacsejar el cap.

—Quan ets a l’aire és força difícil orientar-te. Jo em perdia sovint quan volava pels voltants. I si ens desviem de la ruta per culpa del vent? Podríem aterrar a França per error.

—Déu meu, no hi havia pensat.

—L’única manera de comprovar quina és la teva posició és comparar les característiques del terreny que tens a sota amb un mapa. Miraré què tenim per casa.

—D’acord.

—Val més que vagi a buscar tot el que necessitem.

La Karen va sortir per la finestra amb la cistella buida.

En Harald estava massa tens per menjar la carn que li havia dut la Karen. Va començar a plegar les ales. El procés era premeditadament ràpid. La idea era que el cavaller propietari de l’avioneta ho portés a terme cada nit i aparqués l’avioneta al garatge, al costat del cotxe de la família. Per evitar que l’ala superior s’encallés al sostre de la cabina quan les ales estaven plegades, la part interior de la vora de sortida tenia frontisses per poder-la doblegar i evitar que li barrés el pas. Per tant, la primera cosa que va fer en Harald va ser desblocar les parts amb frontisses i alçar-les.

A la part inferior de cada ala hi havia un muntant, i en Harald el va treure per tornar-lo a col·locar entre les dues cares interiors de les ales; d’aquesta manera, no es tocarien l’una amb l’altra.

Uns perns col·locats en forma de L, situats als pals frontals de cadascuna de les quatre ales, les mantenien en la posició de vol. A les ales superiors, el muntant sostenia els perns al seu lloc. Quan en Harald va treure el muntant, només va haver de girar els perns noranta graus i després estirar-los uns deu centímetres.

Els perns de les ales inferiors s’aguantaven a lloc mitjançant corretges de pell. En Harald va descordar la corretja de l’ala de l’esquerra i, tot seguit, el va girar i el va estirar.

Tan bon punt es va desprendre el pern, l’ala es va moure.

En Harald es va adonar que hauria hagut de preveure aquell problema. En aquella posició, l’avioneta tenia la cua a terra i el morro enlairat, i estava inclinada, motiu pel qual l’ala doble queia enrere per causa de la gravetat. Va intentar engrapar-la, aterrit davant la idea que s’estavellés contra el fuselatge i causés desperfectes. Va intentar agafar la vora de l’ala inferior, però era massa gruixuda per poder aferrar-la.

—Merda! —va exclamar.

Va fer una passa enrere, empaitant l’ala, i va agafar els cables d’acer que aparellaven l’ala inferior i la superior. Va aconseguir un punt de subjecció i va alentir l’ala, però el cable li va esgarrapar la mà ben aviat. Va fer un crit i el va deixar anar instintivament. L’ala va caure enrere sense control i es va estimbar contra el fuselatge amb un soroll esfereïdor.

El Harald, que es maleïa els ossos per haver estat tan descurat, es va dirigir a la cua de l’aparell, va agafar la punta de l’ala inferior amb totes dues mans i la va obrir per poder inspeccionar els possibles danys. Es va sentir immensament alleujat en comprovar que no n’hi havia cap. Les vores de sortida de les ales inferior i superior estaven intactes i el fuselatge no tenia cap marca. L’única cosa que s’havia trencat era la pell de la mà dreta d’en Harald.

Es va xuclar la sang de la ferida i va anar cap a la part dreta de l’avioneta. Aquesta vegada va travar l’ala inferior amb un bagul ple de revistes per immobilitzar-la. Va treure els perns, va vorejar l’ala, va treure el bagul i va sostenir l’ala mentre queia, amb la qual va permetre que anés caient enrere fins a plegar-la completament.

La Karen va tornar.

—Ja ho tens tot? —va preguntar en Harald amb angoixa.

La Karen va deixar caure a terra la cistella.

—No podem marxar aquesta nit.

—Què? —Se sentia enganyat. S’havia espantat per no res—. Per què no? —va preguntar enutjat.

—Perquè demà he de ballar.

—Que has de ballar? —Estava enfurismat—. Com pots anteposar una cosa com aquesta a la nostra missió?

—És molt especial. Ja et vaig dir que m’havia estudiat el paper principal per fer una possible substitució. Mitja companyia pateix una mena de malaltia gàstrica. Hi ha dos repartiments, però les protagonistes de tots dos s’han posat malaltes, o sigui que m’han cridat. És un cop de sort miraculós!

—A mi més aviat em sembla un cop de mala sort increïble.

—Seré a l’escenari principal del Teatre Reial, i saps què? Hi haurà el rei!

Es va passar els dits pels cabells en un gest distret.

—No em puc creure que diguis això.

—T’he reservat una entrada. La pots recollir a la taquilla.

—No hi aniré.

—No siguis rondinaire! Podem volar demà a la nit, després de la funció. El ballet no es torna a representar fins a una setmana més tard i segur que llavors ja s’haurà recuperat almenys una de les dues ballarines.

—Tant me fa el maleït ballet. Què passa amb la guerra? En Heis va deduir que la RAF devia planejar un bombardeig a gran escala. Necessiten les nostres fotografies abans d’atacar! Pensa en les vides que hi ha en joc!

Va sospirar i el seu to de veu es va tornar més suau.

—Sabia que et sentiries així, i he pensat a deixar passar l’oportunitat, però simplement no puc. A més a més, si marxem demà serem a Anglaterra tres dies abans de la lluna plena.

—Però si ens quedem vint-i-quatre hores més les nostres vides correran perill!

—Mira, si ningú no sap res d’aquesta avioneta, per què l’haurien de trobar justament demà?

—És possible.

—Au, va, no siguis tan infantil. Tot és possible!

—Infantil? La policia em busca i ho saps. Soc un fugitiu i vull sortir d’aquest país tan aviat com pugui.

La Karen s’estava enfadant.

—Hauries d’entendre la importància que té aquesta funció per a mi.

—Doncs no ho entenc.

—Mira, és possible que mori a bord d’aquesta maleïda avioneta.

—I jo també.

—Doncs si m’ofego al mar del Nord o bé moro congelada al teu rai casolà, m’agradaria poder pensar que vaig assolir l’ambició de la meva vida abans de morir i que vaig ballar meravellosament bé a l’escenari del Teatre Reial danès davant el rei. De debò no ho pots entendre?

—No, no ho puc entendre!

—Doncs ves a fer punyetes —va engegar-li, i va sortir per la finestra.

En Harald va mirar com marxava. Estava esbalaït. Va passar un minut abans no es va moure. Llavors va mirar l’interior de la cistella que havia dut la Karen. Hi havia dues ampolles d’aigua mineral, un paquet de galetes salades, una llanterna, una pila de recanvi i dues bombetes. No hi havia cap mapa, però hi havia posat un atles vell de l’escola. Va agafar el llibre i el va obrir. Al full d’enquadernació hi havia escrit, amb una cal·ligrafia femenina: «Karen Duchwitz, Classe 3».

—Oh, merda —va dir.





4


En Peter Flemming observava palplantat al moll l’últim trans­bordador que arribava a Morlunde procedent de Sande. Esperava una dona misteriosa.

El dia anterior l’havia decebut, tot i que no l’havia sorprès, que en Harald no es deixés veure al funeral del seu germà. En Peter havia escrutat amb molta atenció tots els assistents a l’acte. La majoria eren illencs que en Peter coneixia des de la infantesa. Els que l’interessaven eren els altres. Després de la cerimònia havia xerrat amb tots els desconeguts mentre prenia te. Hi havia un parell d’amics de l’escola, companys de l’exèrcit, amics de Copenhaguen i el director de la Jansborg Skole. Havia marcat els noms a la llista que li havia donat el policia del transbordador i només li faltava un nom per marcar: la senyoreta Agnes Ricks.

Havia tornat al moll i havia preguntat al policia si l’Agnes Ricks havia tornat.

—No encara —havia respost l’agent—. La recordaria. Està força bé —havia afegit tot encorbant les mans sobre la pitrera de l’uniforme per representar uns pits generosos.

En Peter havia visitat l’hotel del seu pare i havia comprovat que cap Agnes Ricks no s’hi havia registrat.

Estava intrigat. Qui era la senyoreta Ricks i què feia? L’instint li deia que tenia alguna relació amb l’Arne Olufsen. Potser només era el que volia pensar; però, de tota manera, no tenia cap pista millor.

Com que plantat al mig del moll de Sande sense fer res cridava massa l’atenció, havia decidit anar a terra ferma per passar desapercebut al gran port comercial de l’altre extrem del trajecte. Tanmateix, la senyoreta Ricks no havia aparegut, i com que el transbordador atracava per última vegada aquell dia i no tornaria a sortir fins l’endemà al matí, s’havia retirat a l’hotel Oesterport.

A la recepció de l’hotel hi havia una petita cabina telefònica i hi va entrar per trucar a casa la Tilde Jespersen, a Copenhaguen.

—Ha anat al funeral, en Harald?

—No.

—Merda.

—He investigat els assistents. No m’han proporcionat cap pista, però encara segueixo un rastre, una tal senyoreta Agnes Ricks. Com t’ha anat, a tu?

—He passat el dia enganxada al telèfon parlant amb comissaries de policia de tot el país. Tinc homes interrogant tots els companys d’escola d’en Harald. M’haurien de dir alguna cosa demà mateix.

—Vas marxar i vas abandonar la feina de camp —va dir en Peter canviant bruscament de tema.

—De tota manera, no era una feina normal, no trobes?

Era evident que tenia preparada aquella conversa.

—Per què ho dius?

—M’hi vas dur perquè te’n volies anar al llit amb mi.

En Peter va serrar les dents. Havia posat en dubte la seva professionalitat en mantenir relacions sexuals amb ella i no la podia esbroncar. Exasperat, va dir:

—Aquesta és la teva excusa?

—No és una excusa.

—Em vas dir que no t’havia agradat com havia interrogat els Olufsen. Això no és prou motiu perquè un policia abandoni una investigació.

—No vaig abandonar la investigació. El que passa és que no volia dormir amb un home capaç de fer una cosa semblant.

—Només complia el meu deure!

La veu de la Tilde va canviar.

—Ni de bon tros.

—Què vols dir?

—Hi hauria estat d’acord si haguessis estat tan dur només per aconseguir complir la nostra missió. Llavors hauria pogut respectar la teva actuació, però t’agradava el que feies. Vas torturar el pastor i vas intimidar la seva dona, i t’ho vas passar bé. El seu dolor et proporcionava plaer. No em puc ficar al llit amb un home que fa això.

En Peter va penjar.

Havia passat bona part de la nit despert, pensant en la Tilde. S’imaginava que tots dos estaven estirats al llit i ell li clavava bufetades, enfurismat amb ella. Li hauria agradat anar al seu apartament, arrossegar-la fora del llit vestida només amb la camisa de dormir i castigar-la. En la seva fantasia, ella implorava pietat, però ell ignorava els seus plors. Llavors, mentre es barallaven, a ella se li estripava la camisa de dormir i ell s’excitava i la violava. La Tilde xisclava i lluitava per rebutjar-lo, però ell la sostenia amb força. Després ella li suplicava perdó amb llàgrimes als ulls, però ell marxava sense dir-li ni una paraula.

Finalment, s’havia adormit.

L’endemà al matí va tornar al port per rebre el primer transbordador procedent de Sande. Mirava esperançat el vaixell arrebossat de sal mentre entrava al port entre núvols de vapor. L’Agnes Ricks era la seva única oportunitat. Si resultava que era innocent, no estava segur de com havia de continuar la investigació.

Un grup reduït de passatgers va desembarcar. El pla d’en Peter consistia a preguntar al policia si algun d’ells era la senyoreta Ricks, però no li va caldre. Immediatament li va cridar l’atenció una dona alta, vestida amb ulleres de sol i un mocador de cap, entre els homes amb roba de treball que feien el primer torn a la fàbrica de conserves. Quan la va tenir més a prop, es va adonar que la coneixia. Va veure uns cabells negres que li despuntaven per sota el mocador, però el que la va delatar va ser el nas, llarg i encorbat. En Peter va observar que caminava amb passes confiades i masculines, i va recordar que ja s’havia adonat d’aquell detall quan l’havia coneguda dos anys abans.

Era l’Hermia Mount.

Semblava més prima i més gran que la dona que li havien presentat com la promesa de l’Arne Olufsen l’any 1939, però en Peter no tenia cap dubte que era ella.

—Puta traïdora. Ja ets meva —va murmurar amb una profunda satisfacció.

Nerviós per la possibilitat que ella també el reconegués, es va posar unes ulleres amb la muntura molt gruixuda i es va estirar el barret endavant per cobrir el color vermell característic dels seus cabells. Llavors la va seguir fins a l’estació i va veure que comprava un bitllet per anar a Copenhaguen.

Després d’una llarga espera van pujar en un tren vell i lent, amb motor de carbó, que travessava Dinamarca d’oest a est amb una ruta sinuosa i s’aturava en estacions de segona classe situades en complexos turístics que pudien a algues i en ciutats industrials endormiscades. En Peter tenia un bitllet de primera classe i es bellugava nerviós i impacient. L’Hermia ocupava un seient de tercera classe al vagó següent. No podia fugir d’ell mentre eren al tren, però, d’altra banda, ell tampoc no podia fer cap progrés fins que ella no en baixés.

A mitja tarda el tren va arribar a Nyborg, a l’illa central de Fiònia. Des d’allà havien de fer transbord a un transbordador amb què havien de travessar el Gran Cinturó fins a Zelanda, l’illa més gran, on havien de pujar a un altre tren amb destinació a Copenhaguen.

En Peter havia sentit a parlar d’un pla molt ambiciós per substituir el transbordador per un pont monumental de prop de vint quilòmetres de llargada. Els defensors de les tradicions s’estimaven més els nombrosos ferris danesos i argumentaven que els seus lents progressos formaven part de l’actitud relaxada del país davant la vida, però en Peter els hauria enfonsat tots. Tenia molta feina a fer; ell preferia els ponts.

Mentre esperava el transbordador, va trobar un telèfon i va trucar a la Tilde al Politigaarden.

Ella li va parlar amb una fredor molt professional.

—No he trobat en Harald, però tinc una pista.

—Genial!

—Durant l’últim mes ha visitat dos cops Kirstenslot, la casa de la família Duchwitz.

—Són jueus?

—Sí. El policia local recorda haver-lo vist. Diu que en Harald conduïa una moto amb el motor de vapor, però jura que el noi no hi és actualment.

—Assegura-te’n una altra vegada. Ves-hi tu mateixa.

—És el que pensava fer.

Volia parlar amb la Tilde del que ella li havia dit el dia abans. De debò havia volgut dir que no tornaria a anar-se’n al llit amb ell? Tanmateix, no se li va acudir cap manera d’encetar el tema i va continuar parlant sobre el cas.

—He trobat la senyoreta Ricks. És l’Hermia Mount, la promesa de l’Arne Olufsen.

—La noia anglesa?

—Sí.

—Això són bones notícies!

—Ja ho crec. —En Peter va estar content de veure que la Tilde no havia perdut l’entusiasme en el cas—. Va de camí a Copenhaguen i l’estic seguint.

—No pot ser que et reconegui?

—Sí.

—I si vaig a esperar el tren per si de cas t’intenta despistar?

—M’estimo més que vagis a Kirstenslot.

—Potser puc fer totes dues coses. On ets?

—A Nyborg.

—Almenys et queden dues hores de camí.

—Més. Aquest tren va a pas de tortuga.

—Podria anar a Kirstenslot, tafanejar per allà una hora i després anar-vos a esperar a l’estació.

—Perfecte —va dir en Peter—. Fem-ho així.





5


Quan en Harald es va calmar es va adonar que la decisió de la Karen d’endarrerir un dia el viatge no era del tot esbojarrada. Es va posar en el seu lloc tot imaginant que li havien ofert l’oportunitat de dur a terme un experiment important amb el físic Neils Bohr. Potser hauria endarrerit la fugida a Anglaterra per aprofitar una oportunitat com aquella. Potser en Bohr i ell podien canviar la manera com la humanitat entén el món. Si estigués a punt de morir, li agradaria saber que havia fet una cosa com aquella.

De tota manera va passar el dia molt tens. Va comprovar dues vegades totes les parts del Hornet Moth. Va examinar a fons el tauler de control per familiaritzar-se amb els indicadors i poder ajudar la Karen. El tauler no estava il·luminat perquè l’avioneta no estava dissenyada per volar de nit, la qual cosa els obligava a encendre la llanterna per llegir els indicadors. Va practicar la tècnica per plegar i desplegar les ales i va reduir el temps que necessitava per dur a terme la maniobra. Va provar el seu sistema d’abastament de benzina en vol, tot abocant una mica de benzina per la mànega que sortia de la cabina, passava per la finestra que havia trencat i anava a parar al dipòsit. Va comprovar el temps que feia i va veure que feia un dia magnífic, lleugerament ennuvolat i amb una brisa lleu. A última hora de la tarda va aparèixer una lluna de tres quarts. Es va posar roba neta.

Estava ajagut al seu llit de la lleixa, acaronant el Pinetop, quan va sentir que algú intentava obrir la porta de l’església. Es va incorporar d’un salt, va deixar el gat a terra i va parar l’orella.

Va sentir la veu d’en Per Hansen.

—Ja li he dit que estava tancada.

—És una altra bona raó per mirar què hi ha a dins —va contestar una dona.

En Harald va notar espantat que la veu era autoritària. S’imaginava una dona d’uns trenta anys, atractiva però amb aspecte de dona de negocis. Evidentment era amb la policia. Segurament el dia abans havia enviat en Hansen a buscar en Harald al castell, i era obvi que no havia quedat satisfeta amb la investigació del policia local i havia decidit anar-hi en persona.

En Harald va renegar. Probablement la dona era més perspicaç que en Hansen i no podia trigar gaire a trobar un camí d’entrada a l’església. En Harald no es podia amagar enlloc, tret de dins el maleter del Rolls-Royce, i estava segur que qualsevol persona decidida a fer un registre seriós del lloc miraria allà dins.

Va tenir por que fos massa tard per fugir per la finestra que feia servir normalment com a entrada, la qual era just en tombar la cantonada de la porta principal. Tanmateix, hi havia finestres al voltant de tot el presbiteri lateral circular i va fugir a corre-­cuita per una d’elles.

Quan va tocar a terra, va donar una ullada al seu voltant, en extrema alerta. Aquella banda de l’església només quedava parcialment oculta pels arbres i el podia veure algun soldat, però va tenir sort i no hi havia ningú a prop.

Va dubtar què havia de fer. Volia fugir, però havia de veure què passava. Es va estirar al costat de la paret de l’església i va parar l’orella. Va sentir la veu d’en Hansen.

—Senyora Jespersen? —va dir—. Si ens enfilem a aquesta soca podem entrar per la finestra.

—Sens dubte, la soca ha arribat fins aquí precisament per això —va contestar la dona toscament. Era evident que era molt més intel·ligent que en Hansen, i en Harald va tenir l’horrorosa sensació que estava a punt de descobrir-ho tot.

Va sentir el soroll d’uns peus que fregaven la paret i un gruny d’en Hansen, segurament quan es ficava pel forat de la finestra, seguit d’un cop sec quan va saltar al terra enrajolat de l’església. Al cap d’uns segons va sentir un cop molt més suau.

En Harald es va arrossegar resseguint la paret de l’església, es va enfilar al tronc i els va espiar per la finestra.

La senyora Jespersen era una dona atractiva d’uns trenta anys, corpulenta tot i que no estava grassa, i anava vestida amb roba elegant però còmoda: una brusa, una faldilla, sabates sense talons i una boina de color blau cel que li cobria els rínxols rossos. En Harald va deduir que era detectiu perquè no portava uniforme. Carregava una bossa a l’espatlla dins la qual segurament hi havia una pistola.

En Hansen s’havia posat tot vermell per l’esforç de passar per la finestra i semblava avergonyit. En Harald va suposar que el policia de poble ho devia estar passant ben malament tractant aquella detectiu que pensava tan de pressa.

D’entrada, la Tilde es va fixar en la moto.

—Aquí tenim la motocicleta de què em va parlar. Ja veig el motor de vapor. És força enginyós.

—La devia abandonar aquí —va dir en Hansen, a la defensiva. Sens dubte, havia dit a la detectiu que en Harald havia fugit.

La Tilde, però, no semblava gens convençuda.

—Potser sí. —Va caminar cap al cotxe—. És molt bonic.

—És del jueu.

Va passar el dit per la corba d’un parafang i va observar la pols.

—No l’ha tret en una bona temporada.

—És clar que no… No té rodes.

En Hansen pensava que l’havia enxampada i semblava força complagut.

—Això no vol dir gaire cosa… Les rodes es poden tornar a posar ràpidament, però és difícil cobrir-lo amb una capa de pols falsa.

Va travessar la nau i va recollir la camisa que s’havia tret en Harald, que va grunyir interiorment. Per què no l’havia amagada en qualsevol lloc? La dona la va olorar.

El Pinetop va aparèixer i es va fregar contra la cama de la senyora Jespersen. La Tilde es va inclinar per acaronar-lo.

—Què vens a buscar? —va preguntar al gat—. Que potser t’han estat donant menjar?

En Harald es va adonar, abatut, que a aquella dona no li passava per alt cap detall. Era massa intel·ligent. Es va acostar a la lleixa en què havia dormit ell, va collir el llençol pulcrament doblegat i el va tornar a deixar al seu lloc.

—Aquí hi viu algú —va sentenciar.

—Potser és un vagabund.

—I potser és en Harald Olufsen dels collons.

En Hansen semblava astorat.

La Tilde es va girar cap al Hornet Moth.

—Què tenim aquí? —En Harald va veure amb desesperació que estirava la tela que el cobria—. Diria que és una avioneta.

«És la fi», va pensar en Harald. «S’ha acabat tot».

En Hansen va intervenir:

—Sí, ara recordo que en Duchwitz tenia una avioneta, però fa anys que no vola.

—No està en males condicions.

—Però si no té ales!

—Les ales estan plegades. Ho fan perquè pugui passar per la porta. —Va obrir la porta de la cabina. Va allargar el braç cap a l’interior i va moure la palanca de control mirant la cua de l’aparell. Va veure que el timó de profunditat es movia—. Sembla que els controls funcionen. —Va mirar l’indicador del combustible—. I el dipòsit està ple. —Va donar una ullada a l’interior de la cabina i va afegir—: I hi ha un bidó de divuit litres de benzina darrere el seient. I dins l’armari hi ha dues ampolles d’aigua i un paquet de galetes. A més a més, hi ha una destral, un cabdell de corda resistent, una llanterna i un atles, i res de tot això no té pols.

—M’he quedat sense paraules —va admetre en Hansen.

A en Harald se li va acudir la idea esbojarrada d’assassinar-los a tots dos. Tanmateix, no estava segur de poder matar cap ésser humà sota cap circumstància i, de tota manera, es va adonar immediatament que no podia vèncer dos agents de policia armats amb les mans i prou. Va descartar la idea.

La senyora Jespersen es va animar de cop.

—He d’anar a Copenhaguen. L’inspector Flemming, que està al càrrec d’aquest cas, arriba amb tren. Tenint present com funcionen els trens avui dia, pot arribar en qualsevol moment durant les properes dotze hores. Quan arribi tornarem. Si hi trobem en Harald el detindrem, i, si no, li pararem un parany.

—Què vol que faci?

—Quedi’s aquí. Busqui un bon lloc entre els arbres i vigili l’església. Si en Harald apareix no hi parli, truqui al Politigaarden.

—No em pensa enviar reforços?

—No. Hem d’evitar espantar en Harald. Si el veu a vostè, no es morirà de por perquè només és un policia de poble, però un parell de policies desconeguts potser l’alarmarien. No vull que fugi i s’amagui. Ara que li hem seguit el rastre fins aquí, no el podem tornar a perdre. Ho ha entès bé?

—Sí.

—I una altra cosa: si intenta enlairar aquesta avioneta, aturi’l.

—Vol que el detingui?

—Dispari si cal, però, per l’amor de Déu, no el deixi volar.

En Harald va trobar absolutament aterridora la fermesa que transmetia aquella veu. Si la Tilde hagués semblat massa dramàtica, potser no l’hauria espantat tant, però era una dona atractiva que parlava calmosament sobre coses pràctiques i acabava de dir a en Hansen que li disparés si calia. Fins en aquell moment, en Harald no havia plantat cara a la possibilitat que el matés la policia. La tranquil·la manca de compassió de la senyora Jespersen l’havia trasbalsat.

—També podria obrir aquesta porta perquè la propera vegada no m’hagi d’enfilar a la finestra —va afegir—. Tanqui-la amb clau quan me n’hagi anat perquè en Harald no sospiti res.

En Hansen va fer girar la clau al pany, va treure el tauló que travava la porta i tots dos van sortir a fora.

En Harald va saltar a terra i va recular fins a tombar a la cantonada de l’església. Es va allunyar de l’edifici, es va amagar darrere un arbre i va veure des d’una distància prudencial que la senyora Jespersen caminava cap al cotxe, un Buick negre. La dona va contemplar el seu reflex a la finestreta del vehicle i es va col·locar la boina blau cel amb un gest molt femení. Llavors va tornar a adoptar el posat d’una policia, va encaixar la mà d’en Hansen molt breument i es va allunyar amb cotxe a tota velocitat.

En Hansen va tornar i va desaparèixer de la vista d’en Harald, ocult per l’església.

En Harald es va quedar una estona repenjat al tronc de l’arbre, pensant. La Karen li havia promès anar a l’església tan bon punt tornés del ballet. Si complia la seva paraula podia trobar la policia esperant-la. Com els podria explicar què feia? La seva culpabilitat seria evident.

En Harald s’havia d’anticipar a aquella situació d’alguna manera. Mentre rumiava la millor manera d’interceptar-la i avisar-la del perill, va decidir que la solució més senzilla era anar al teatre. Fent això podia estar segur que la veuria sense cap mena de dubte.

Va sentir una punxada d’ira envers ella. Si haguessin marxat la nit abans potser ja serien a Anglaterra. L’havia avisada que la seva decisió els posava en perill a tots dos i havia tingut raó, però els retrets no servien per a res. El mal ja estava fet i havia de carregar amb les conseqüències.

En Hansen va tombar a la cantonada de l’església inesperadament. Va veure en Harald i es va aturar en sec.

Tots dos estaven esbalaïts. En Harald pensava que en Hansen havia tornat a entrar a l’església per tancar la porta. En Hansen, per la seva part, no s’havia imaginat que la seva presa fos tan a prop. Es van mirar, paralitzats, durant un moment.

Llavors en Hansen va intentar agafar la pistola.

Les paraules de la senyora Jespersen van passar en un instant per la ment d’en Harald. «Dispari, si cal». En Hansen, un agent de poble, segurament no havia disparat mai a ningú en tota la seva vida, però potser es moria de ganes d’aprofitar aquella oportunitat.

En Harald va reaccionar instintivament. Sense pensar en les conseqüències, va escometre en Hansen. Just en el moment que el policia treia l’arma de la pistolera, en Harald va carregar contra ell. En Hansen es va veure empès enrere i va topar contra la paret de l’església amb un cop sec, però no va deixar anar la pistola.

La va alçar per apuntar-la. En Harald sabia que només tenia una fracció de segon per salvar-se. Va llançar el braç enrere i li va clavar un cop de puny a la barbeta. El cop portava la càrrega de tota la seva desesperació. El cap d’en Hansen va volar enrere i va tocar la paret de totxanes amb un cop que va sonar com un tret d’escopeta. L’home va posar els ulls en blanc, el cos li va perdre la força i es va desplomar a terra.

En Harald va pensar, esgarrifat, que era mort. Es va agenollar al costat del cos inconscient. Va veure de seguida que en Hansen respirava i en va donar gràcies a Déu. L’horroritzava pensar que podia haver matat un home, encara que fos un idiota despietat com aquell.

La baralla tot just havia durat uns quants segons, però potser els havia vist algú. Va mirar cap al campament dels soldats, plantat a l’altra banda del parc, i hi va veure uns quants homes, però cap d’ells no mirava cap a ell.

Es va entaforar la pistola d’en Hansen a la butxaca i va alçar el cos inconscient. Es va passar un braç per sobre les espatlles i el va carregar a corre-cuita fins a la porta principal, que encara era oberta. La sort no el va abandonar i no el va veure ningú.

El va deixar a terra i es va afanyar a tancar i barrar la porta de l’església. Va agafar la corda que havia deixat a la cabina del Hornet Moth i va lligar els peus d’en Hansen. En acabat, el va girar i li va lligar les mans darrere l’esquena. Llavors va agafar la camisa bruta, li’n va ficar la meitat dins la boca perquè no pogués cridar i va passar el cordill al voltant del cap perquè no li caigués la mordassa.

Finalment, va ficar en Hansen dins el maleter del Rolls-Royce i el va tancar.

Va mirar el rellotge. Encara podia arribar a la ciutat i advertir la Karen.

Va encendre el calefactor de la motocicleta. Hi havia la possibilitat que el veiessin sortir de l’església amb la moto, però ja no tenia temps per prendre precaucions.

Tanmateix, podia tenir problemes amb el bony que li feia l’arma d’un policia a la butxaca. Com que no sabia què fer amb la pistola, va obrir la porta de la dreta de la cabina del Hornet Moth i la va deixar a terra, allà on no la pogués veure ningú si no entrava a l’avioneta i la trepitjava.

Quan el motor de la motocicleta va disposar de prou vapor, va obrir les portes de l’església, la va treure a fora, va tornar a tancar les portes per dins i va sortir de la nau per la finestra. Va estar de sort i no va veure ningú.

Va conduir la moto fins a la ciutat, alerta per si de cas veia cap policia, i va aparcar en un carrer lateral del Teatre Reial. Davant l’entrada hi havia una estora vermella molt llarga, i en Harald va recordar que el rei havia de presenciar la funció. Un cartell el va informar que Les Sylphides era l’últim dels tres ballets de què constava la representació. Una munió de gent ben vestida s’havia aplegat als graons de l’entrada amb begudes, i en Harald va entendre de seguida que havia arribat durant el descans.

Es va dirigir a l’entrada dels artistes i hi va trobar un obstacle. La porta estava custodiada per un conserge uniformat.

—He de parlar amb la Karen Duchwitz —va dir en Harald.

—De cap manera —va replicar el conserge—. Està a punt de sortir a l’escenari.

—És molt important.

—Doncs hauràs d’esperar que acabi el ballet.

En Harald estava convençut que no podia fer canviar de parer aquell home.

—Quanta estona dura?

—Mitja hora més o menys, depèn de la velocitat a què toqui l’orquestra.

En Harald va recordar que la Karen li havia deixat una entrada a la taquilla. Va decidir veure-la ballar.

Va entrar al vestíbul de marbre, va retirar la seva entrada i va passar a l’auditori. Mai no havia estat en cap teatre i va contemplar meravellat l’abundosa decoració daurada, la disposició ascendent de l’amfiteatre i les rengleres de butaques de pelfa. Va trobar la seva localitat a la quarta fila i s’hi va asseure. Just al seu davant hi havia dos oficials alemanys amb uniforme. Va donar una ullada al rellotge. Per què no començava el ballet? Cada minut que passava, en Peter Flemming se’ls acostava més.

Va agafar un programa que algú havia abandonat al seient del seu costat i el va fullejar buscant-hi el nom de la Karen. No apareixia entre els noms que constaven al repartiment, però en un full de paper que va caure del programa s’informava que la prima ballerina estava indisposada i que la Karen Duchwitz ocupava el seu lloc. També explicava que el ballarí solista del ballet seria interpretat per un suplent, en Jan Anders, segurament perquè el ballarí principal també havia caigut víctima de l’afecció gàstrica que s’havia escampat entre els membres del repartiment. En Harald va pensar que devia ser un moment ben difícil per a la companyia, ja que els dos protagonistes eren ballarins suplents justament el dia que els anava a veure el rei.

Uns moments més tard el va sobtar veure que el senyor i la senyora Duchwitz ocupaven els seus seients dues fileres per davant seu. Hauria hagut d’imaginar-se que els pares de la Karen no es podien perdre el gran dia de la seva filla. Al principi el va amoïnar la possibilitat que el veiessin, però ben aviat es va adonar que ja no tenia cap importància. Com que la policia ja havia trobat el seu amagatall, no calia que l’ocultés a ningú més.

Va recordar, amb una fiblada de culpabilitat, que portava la jaqueta esportiva americana del senyor Duchwitz. Segons l’etiqueta del sastre que hi havia dins la butxaca interior, la peça tenia quinze anys, però la Karen no havia demanat permís al seu pare per agafar-la. I si el senyor Duchwitz la reconeixia? En Harald va pensar que era idiota només de pensar-hi. Una acusació per haver robat una jaqueta era l’última cosa que l’havia de preocupar.

Va palpar el rotlle de pel·lícula que duia a la butxaca i es va preguntar si hi havia cap possibilitat que la Karen i ell escapessin en el Hornet Moth. Tot plegat depenia força del tren d’en Peter Flemming. Si arribava aviat, en Flemming i la senyora Jespersen serien a Kirstenslot abans que la Karen i en Harald. Potser podrien evitar que els detinguessin, però era difícil imaginar com podien accedir a l’avioneta si la policia la vigilava. D’altra banda, com que en Hansen estava fora de combat, ningú no vigilava l’aparell en aquell moment. Si el tren d’en Flemming no arribava fins a primera hora de la matinada, potser encara tindrien una oportunitat d’enlairar-se.

La senyora Jespersen no sabia que en Harald l’havia vista i estava convençuda que disposava de molt de temps. Aquell era l’únic detall que jugava al seu favor.

Quan començaria la maleïda funció?

Un cop tothom va estar segut a l’auditori, el rei va entrar a la llotja reial. El públic es va posar dempeus. Era la primera vegada que en Harald veia el rei Cristià X en persona, però coneixia la seva cara d’haver-la vist a les fotografies. El bigoti, amb les puntes cap avall, li donava un aire malenconiós molt escaient per al monarca d’un país ocupat. Portava un vestit de nit i es mantenia molt dret. En les fotografies el rei sempre portava barret i, en aquell moment, en Harald va veure per primera vegada que l’home començava a perdre els cabells.

El rei es va asseure, el públic el va imitar i els llums es van apagar. «Per fi», va pensar en Harald.

El teló es va alçar i va descobrir vint dones, o potser més, immòbils en cercle i un home dret en la posició que ocuparien les dotze en punt si la rotllana fos un rellotge. Les ballarines, totes vestides de blanc, quedaven il·luminades per una llum blavenca esmorteïda, com la claror de la lluna, i l’escenari sense decoració s’esvaïa entre les ombres als laterals. Era una obertura dramàtica, i en Harald estava fascinat malgrat tots els maldecaps que tenia.

Va sonar una frase musical lenta i descendent, i les ballarines es van moure. La rotllana es va eixamplar i quatre persones van quedar immòbils dalt de l’escenari, l’home i tres ballarines. Una de les ballarines estava ajaguda a terra, com si dormís. Va començar un vals lent.

On era, la Karen? Totes les noies portaven vestits idèntics amb cossets arrapats que els deixaven els braços al descobert i faldilles llargues que onejaven mentre ballaven. Era una indumentària ben atractiva, però la il·luminació ambiental feia que totes semblessin iguals i que en Harald no pogués distingir la Karen.

Llavors la ballarina dorment es va bellugar i en Harald va reconèixer els cabells rojos de la Karen, que va lliscar fins al centre de l’escenari. En Harald estava tens pels nervis i l’angoixava que la Karen cometés qualsevol error i espatllés el seu gran dia, però semblava concentrada i serena. Va ballar de puntetes. Aparentment havia de ser un moviment molt dolorós, i en Harald va fer una ganyota, però semblava que flotés. La companyia formava figures al seu voltant, línies i cercles, i el públic estava en silenci i immòbil, captivat per la Karen. En Harald va sentir que el cor se li omplia d’orgull. Estava content que ella hagués pres aquella decisió, independentment de quines fossin les conseqüències.

La música va canviar de clau i el ballarí es va moure. Mentre saltava amunt i avall per l’escenari, en Harald va pensar que semblava força insegur i va recordar que l’Anders, el ballarí, també era un suplent. La Karen havia ballat amb confiança i havia fet que tots els seus moviments semblessin naturals, però en els moviments del noi es percebia una tensió que conferia una certa sensació de risc a la seva actuació.

La dansa es va tancar amb la mateixa frase lenta que l’havia encetat i en Harald es va adonar que no hi havia cap argument. Les danses eren tan abstractes com la música. Va donar una ullada al rellotge. Només havien passat cinc minuts.

El conjunt es va dispersar i es va reorganitzar en una nova configuració que emmarcava una sèrie de danses per a solistes. Tota la música semblava estar composta en un temps de tres per quatre molt melòdic. En Harald, un enamorat de la dissonància del jazz, la trobava gairebé massa melosa.

El ballet el fascinava, però malgrat tot la seva ment no deixava de vagar cap al Hornet Moth i en Hansen, lligat al maleter del Rolls, i la senyora Jespersen. Podia ser que en Peter Flemming hagués anat a parar a l’únic tren puntual de tot Dinamarca? I si havia tingut aquesta sort, havien anat la senyora Jespersen i ell a Kirstenslot immediatament? Havien trobat en Hansen? Potser fins i tot ja l’esperaven. Com ho podia saber? Una possibilitat era acostar-se al monestir a través dels arbres amb l’esperança de descobrir qualsevol emboscada.

La Karen va fer un solo i, sorprenentment, va descobrir que estava més amoïnat per ella que no pas per la policia. No tenia cap necessitat de posar-se nerviós. Estava relaxada i conservava el control d’ella mateixa, i girava, caminava de puntetes i saltava tan alegrement com si ho anés improvisant. Es va quedar bocabadat en veure que executava una passa vigorosa, o bé corria i saltava per l’escenari i llavors s’aturava de cop amb una postura perfectament gràcil, com si no tingués inèrcia. Semblava que se saltés les lleis de la física.

En Harald es va posar encara més nerviós quan la Karen va començar a ballar amb en Jan Anders. Va recordar que aquell pas s’anomenava pas de deux, tot i que no estava segur de com era que ho sabia. L’Anders alçava la noia molt enlaire de manera espectacular una vegada i una altra, i la faldilla s’agitava amunt descobrint aquelles seves cames meravelloses. L’Anders la sostenia enlaire, de vegades només amb una mà, mentre executava una postura o caminava per l’escenari traçant cercles. En Harald va témer per la seva seguretat, però ella sempre descendia amb naturalitat i elegància. Tot i així, es va sentir alleujat quan es va acabar el pas de deux i el conjunt va iniciar la seva part. Va tornar a mirar el rellotge.

«Gràcies a Déu», va pensar. «Aquesta deu ser l’última dansa».

L’Anders va executar uns quants salts espectaculars i va reprendre alguns dels passos en què aixecava la Karen. Llavors, quan la música s’alçava envers el clímax, va esdevenir el desastre.

L’Anders va tornar a alçar la Karen i la va sostenir a l’aire amb la mà a la base de l’esquena de la noia. La Karen va endurir el cos fins que va quedar paral·lel a terra. Llavors va arquejar les cames, va estirar els dits dels peus i va abaixar els braços per sobre el cap formant un arc. Van allargar un moment la postura. Aleshores l’Anders va relliscar.

El peu esquerre del ballarí va desaparèixer de sota el seu cos com una exhalació. Va trontollar i va caure pla d’esquena. La Karen es va precipitar a l’escenari, just al seu costat, i va aterrar sobre el braç i la cama de la banda dreta.

El públic va aguantar la respiració, horroritzat. Els altres ballarins van córrer cap als dos companys que havien caigut. La música va continuar sonant un parell de compassos més i va emmudir. Un home amb pantalons negres i un jersei del mateix color va sorgir d’un dels laterals de l’escenari.

L’Anders es va aixecar, aguantant-se el colze, i en Harald va veure que plorava. La Karen va intentar aixecar-se, però va tornar a caure. L’home que anava de negre va fer un senyal i es va abaixar el teló. El públic va irrompre en una xerrameca exaltada.

En Harald es va adonar que s’havia posat dret.

Va veure que el senyor i la senyora Duchwitz, asseguts dues fileres davant seu, s’aixecaven i s’obrien camí a empentes per la renglera de butaques disculpant-se amb els espectadors que molestaven en passar. Òbviament, anaven cap als bastidors, i en Harald va decidir imitar-los.

Abandonar la renglera de seients costava Déu i ajut. Impulsat per l’angoixa va haver de refrenar l’impuls de caminar per sobre els genolls de la gent. Malgrat tot, va arribar al passadís al mateix temps que els Duchwitz.

—Vinc amb vostès —va dir.

—Qui ets? —va preguntar el pare de la Karen.

La mare va contestar la pregunta:

—És en Harald, l’amic d’en Josef. Ja te l’havien presentat. La Karen se l’estima molt. Deixa’l venir.

El senyor Duchwitz va fer un gruny d’aprovació. En Harald no tenia ni idea de com era que la senyora Duchwitz sabia que la Karen «se l’estimava molt», però l’alleujava el fet que l’acceptessin com a part de la família.

Ja eren a prop de la sortida quan van sentir que el públic emmudia. Els Duchwitz i en Harald es van girar al llindar de la porta. El teló s’havia tornat a enlairar i a l’escenari només hi havia l’home vestit de negre.

—Sa Majestat, senyores i senyors —va començar—, per sort, aquesta nit el metge de la companyia es trobava entre el públic. —En Harald va suposar que tots aquells que tinguessin alguna cosa a veure amb la companyia havien volgut estar presents en aquella funció—. El doctor ja és entre bastidors i examina els nostres dos protagonistes. M’ha dit que cap dels dos no sembla greument ferit.

Es van sentir alguns aplaudiments tímids.

En Harald es va sentir alleujat. Tan bon punt va saber que la Karen estava bé, va pensar per primera vegada de quina manera podia afectar l’accident a la seva fugida. Encara que arribessin al Hornet Moth, podia ser que la Karen no el pogués pilotar.

L’home de negre va reprendre el discurs.

—Com ja saben si han llegit el programa, tots dos protagonistes estaven interpretats per suplents, com moltes altres parts de l’obra. Tanmateix, espero que estaran d’acord amb mi en el fet que tots han ballat meravellosament bé gairebé fins al final. Gràcies.

El teló va baixar i el públic va aplaudir. Es va tornar a alçar i va aparèixer tot el repartiment, tret de la Karen i l’Anders. Els ballarins van fer una reverència.

Els Duchwitz van sortir de la sala, i en Harald els va seguir.

Van dirigir-se a corre-cuita a l’entrada dels artistes. Un porter els va acompanyar al camerino de la Karen.

Estava asseguda amb el braç dret en cabestrell. Estava preciosa amb el vestit blanc cremós, amb les espatlles nues i exhibint part dels seus pits per l’escot del cosset. En Harald va sentir que es quedava sense alè i no sabia si era per causa de l’angoixa o bé del desig.

El metge estava agenollat davant la Karen i li embenava el turmell dret.

La senyora Duchwitz es va acostar a la seva filla i va exclamar:

—La meva nena!

Va passar els braços per darrere l’esquena de la Karen i la va abraçar. Era exactament el que hauria volgut fer en Harald.

—Estic bé —va dir la Karen per calmar-los, tot i que semblava molt pàl·lida.

El senyor Duchwitz va parlar amb el metge.

—Com està?

—Està molt bé —va contestar el doctor—. S’ha torçat el canell i el turmell. Li faran mal uns quants dies i s’haurà de prendre les coses amb calma durant un parell de setmanes, però se’n sortirà.

En Harald es va sentir alleujat en saber que no tenia cap ferida greu, però el seu primer pensament va ser: «Podrà volar?».

El doctor va assegurar la bena amb una agulla imperdible i es va aixecar. Li va donar uns copets a l’espatlla descoberta.

—Val més que vagi a veure en Jan Anders. No ha caigut amb tanta força com tu, però m’amoïna una mica el seu colze.

—Gràcies, doctor.

La mà del metge no va abandonar l’espatlla de la Karen i en Harald es va sentir molest.

—Ballaràs tan meravellosament bé com sempre, no pateixis.

El metge se’n va anar.

—Pobre Jan —va dir la Karen—, no pot parar de plorar.

En Harald pensava que l’haurien d’afusellar.

—Ha estat culpa seva. T’ha deixat caure! —va exclamar indignat.

—Ja ho sé. Per això està tan trist.

El senyor Duchwitz va mirar en Harald, irritat.

—Què hi fas, tu, aquí?

Una vegada més va contestar la seva dona.

—En Harald ha estat vivint a Kirstenslot.

La Karen estava astorada.

—Com ho saps, mama?

—De debò et pensaves que ningú no s’havia adonat que les sobralles desapareixien totes les nits de la cuina? Hauries de saber que les mares no som idiotes.

—I on dorm? —va preguntar el senyor Duchwitz.

—Suposo que a l’església abandonada —va respondre la seva dona—. Deu ser el motiu pel qual la Karen va insistir tant que la mantinguéssim tancada.

En Harald estava aterrit en veure que el seu secret s’havia desvetllat tan fàcilment. El senyor Duchwitz semblava enfadat, però, abans no va poder esclatar, el rei va entrar al camerino.

Tothom es va quedar mut.

La Karen va intentar aixecar-se, però el rei la va aturar.

—Estimada noia, si us plau, queda’t on ets. Com et trobes?

—Em fa mal, majestat.

—N’estic segur, però m’han dit que no has patit danys permanents, oi?

—Això m’ha dit el metge.

—Vull que sàpigues que has ballat divinament.

—Gràcies, senyor.

El rei va mirar en Harald amb uns ulls inquisidors.

—Bona tarda, jove.

—Em dic Harald Olufsen, majestat. Soc un amic de l’escola del germà de la Karen.

—A quina escola aneu?

—A la Jansborg Skole.

—Encara li diuen Heis, al director?

—Sí, i a la seva esposa, Mia.

—Molt bé, tingues cura de la Karen. —Es va girar per parlar amb els pares—. Hola, Duchwitz, m’alegro de tornar-lo a veure. La seva filla té un talent meravellós.

—Gràcies, majestat. Deveu recordar la meva esposa, la Hanna.

—I tant. —El rei li va encaixar la mà—. És un moment molt preocupant per a una mare, senyora Duchwitz, però estic segur que la Karen es posarà bé.

—Sí, majestat. Els joves es recuperen molt de pressa.

—Ja ho crec, que sí! I ara permetin que vagi a visitar el pobre noi que l’ha deixada caure.

El rei va caminar cap a la portà.

En Harald va veure per primer cop que el monarca portava un acompanyant, un jove que devia fer d’ajudant, de guardaespatlles o de totes dues coses.

—Per aquí, senyor —va convidar-lo el jove mentre li aguantava la porta.

El rei va sortir del camerino.

—Caram! —va exclamar la senyora Duchwitz en un to emocionat—. Quin encant!

—Suposo que val més que portem la Karen a casa —va suggerir el senyor Duchwitz.

En Harald es preguntava si tindria cap oportunitat de parlar amb ella a soles.

—La mare m’haurà d’ajudar a treure’m el vestit —va dir la Karen.

El senyor Duchwitz va anar cap a la porta i en Harald el va seguir perquè no se li acudia quina altra cosa podia fer.

—Us fa res si parlo un moment en privat amb en Harald abans de canviar-me? —va preguntar la Karen.

El pare semblava força irritat, però la mare va cedir.

—D’acord, però afanyeu-vos.

Van sortir de la cambra i la senyora Duchwitz va tancar la porta.

—De debò que estàs bé? —va preguntar en Harald.

—Ho estaré quan m’hagis fet un petó.

Es va agenollar al costat de la Karen i li va fer un petó als llavis. Llavors, incapaç de resistir la temptació, li va besar les espatlles nues i el coll. Els seus llavis van viatjar coll avall i li va besar els pits.

—Déu meu, atura’t. M’agrada massa —va dir la Karen.

En Harald es va separar d’ella a contracor. Va veure que el color li havia tornat a la cara i que estava sense alè. El sorprenia pensar que els seus petons li havien causat aquell efecte.

—Hem de parlar —va dir la Karen.

—Ja ho sé. Pots pilotar el Hornet Moth?

—No.

Era el que en Harald temia.

—N’estàs segura?

—Em fa molt de mal. Ni tan sols puc obrir una maleïda porta i amb prou feines puc caminar, o sigui que no podré pitjar els pedals amb els peus.

En Harald es va amagar la cara entre les mans.

—Llavors s’ha acabat tot.

—El metge m’ha dit que només em farà mal uns quants dies. Podríem marxar tan bon punt em trobi millor.

—Encara no t’he dit una cosa. En Hansen ha tornat a ficar el nas per l’església aquesta tarda.

—No t’hauries d’amoïnar per ell.

—Aquesta vegada ha vingut amb una detectiu, la senyora Jespersen, que és molt més intel·ligent que ell. He escoltat la seva conversa. Ha entrat a l’església i ho ha deduït tot. Ha descobert que visc allà i que planejo fugir amb l’avioneta.

—Oh, no! I què ha fet?

—Ha anat a buscar el seu cap, que es veu que és en Peter Flemming. Ha deixat en Hansen de guàrdia i li ha dit que em disparés si intentava enlairar-me amb l’avioneta.

—Li ha dit que et disparés? Què penses fer?

—He deixat inconscient en Hansen i l’he lligat —va explicar en Harald sense poder reprimir un toc d’orgull a la veu.

—Oh, Déu meu! I on és, ara?

—Al maleter del cotxe del teu pare.

A la Karen li va semblar divertit.

—Tros de dimoni!

—Pensava que només teníem una oportunitat. En Peter és en un tren i la detectiu no sabia quant podia trigar a arribar. Si tu i jo haguéssim pogut arribar a Kirstenslot aquesta nit abans que en Peter i la senyora Jespersen, encara hauríem pogut enlairar l’avioneta. Però ara que no pots volar…

—Encara ho podríem fer.

—Com?

—La pots pilotar tu.

—No puc… Només vaig rebre una lliçó!

Jo t’aniré dient què has de fer. En Poul va dir que tenies un talent natural per volar i jo podria fer funcionar la palanca de control amb la mà esquerra una part del temps.

—Ho dius de debò?

—Sí!

—D’acord. —En Harald va assentir solemnement—. Doncs així ho farem. Resa perquè el tren d’en Peter Flemming arribi tard.





6


L’Hermia havia reconegut en Peter Flemming al transbordador.

L’havia vist repenjat a la barana, mirant el mar, i li va recordar un home amb un bigoti roig guarnit amb un elegant vestit de xeviot que havia vist al moll de Morlunde. Sens dubte, hi havia diverses persones de Morlunde que viatjaven a Copenhaguen, com ella, però aquell home li semblava vagament familiar. El barret i les ulleres la van fer dubtar una estona, però al final la seva memòria va revelar la identitat de l’home: era en Peter Flemming.

L’havia conegut amb l’Arne en els bons temps. Li semblava recordar que tots dos havien estat amics de petits i més endavant s’havien discutit després que les seves famílies van tenir un conflicte.

Ara, en Peter era policia.

Tan bon punt va recordar aquell detall, es va adonar que la devia seguir. Un estremiment de por la va recórrer com un corrent de vent glaçat.

Se li acabava el temps. Només quedaven tres nits per a la lluna plena i encara no havia trobat en Harald Olufsen. Si en Harald li lliurava la pel·lícula aquella mateixa nit, no estava segura de com la podria portar a casa a temps, però no es pensava rendir, per la memòria de l’Arne, pel Digby i per tots els aviadors que arriscaven la vida per aturar els nazis.

Però com era que en Peter encara no l’havia detinguda? Era una espia britànica. Què hi feia, allà? Potser buscava en Harald, justament com ella.

Quan el transbordador va atracar, en Peter la va seguir i va pujar al tren de Copenhaguen. Tan bon punt va haver arrencat el tren, va recórrer tot el passadís i el va veure en un compartiment de la primera classe.

Va tornar al seu seient, amoïnada. Les coses anaven molt malament. No podia guiar en Peter fins a en Harald. Se n’havia de desempallegar.

Tenia molt de temps per planejar com ho havia de fer. El tren s’havia endarrerit diverses vegades i havia arribat a Copenhaguen a les deu de la nit. En aturar-se la màquina a l’estació ja havia ideat un pla. Pensava ficar-se als Jardins de Tivoli i perdre en Peter entre la gentada.

En abandonar el tren va mirar enrere, a l’altre extrem de l’andana, i va veure que en Peter baixava del vagó de primera classe.

Sense accelerar el pas, va pujar les escales que hi havia al final de l’andana, va passar la barrera de control dels bitllets i va sortir de l’estació. Es feia de nit. Els Jardins de Tivoli estaven situats a poques passes d’allà. Es va dirigir cap a l’entrada principal i va comprar un bitllet.

—Tanquem a mitjanit —va advertir-la el venedor.

Havia estat en aquells jardins amb l’Arne l’estiu del 1939. Era una nit de festa major i cinquanta mil persones s’havien aplegat al parc per veure els focs artificials. En aquell moment, però, els jardins eren una versió trista del que havien estat en una altra època, com una fotografia en blanc i negre d’una cistella de fruita. Els camins encara zigzaguejaven amb un trajecte encantador entre els llits de flors, però havien apagat els llums que decoraven els arbres i els camins estaven il·luminats per fanals especials de baixa intensitat per acomplir les disposicions sobre les apagades de llum. El refugi contra atacs aeris instal·lat fora del teatre de la pantomima acabava d’atorgar al conjunt un aire descoratjador. Fins i tot les orquestres semblaven tocar més fluix. L’Hermia es va desesperar en veure que els grups de gent que s’hi formaven no eren tan densos com antigament, la qual cosa facilitava la tasca de seguir-la.

Es va aturar fent veure que observava un malabarista i va mirar enrere. Va veure que en Peter era molt a prop seu, comprant un got de cervesa en una parada. Com se’n podia desfer?

Es va endinsar en una multitud que envoltava un escenari a l’aire lliure en què es representava una opereta. Es va obrir camí a empentes fins a la primera fila i va sortir de la gentada pel costat oposat, però quan va continuar caminant, en Peter encara la seguia. Si aquella comèdia durava gaire estona més, el policia s’adonaria que ella intentava despistar-lo. Llavors podria ser que es deixés estar de romanços i la detingués.

Es va començar a espantar. Va vorejar el llac i va arribar a una pista de ball a l’aire lliure en la qual hi havia una gran orquestra que tocava un foxtrot. Almenys hi havia cent parelles que ballaven amb energia, i moltes més que els miraven. Per fi havia trobat un rastre de l’ambient dels vells Jardins de Tivoli. Va veure un noi jove força atractiu que estava sol a la vora de la pista i va tenir una idea. Se li va acostar i va dibuixar el seu millor somriure.

—Vols ballar amb mi? —va convidar-lo.

—És clar que sí!

El noi la va agafar entre els braços i es van posar a ballar. L’Hermia no era bona ballarina, però se’n podia sortir amb una bona parella. L’Arne era superb, ballava amb un gran estil i dominava perfectament la tècnica. Aquell noi tenia confiança en ell mateix i era molt decidit.

—Com et dius? —va preguntar-li el noi.

Va estar a punt de contestar la veritat, però es va aconseguir reprimir en l’últim moment.

—Agnes.

—Jo em dic Johan.

—Estic encantada de coneixe’t, Johan, i balles el foxtrot de meravella!

Va desviar la mirada cap al parc i hi va veure en Peter, que observava els ballarins.

La cançó es va aturar abruptament en un moment ben poc convenient. Els ballarins van aplaudir l’orquestra. Algunes parelles van sortir de la pista i d’altres hi van entrar.

—Vols ballar una altra cançó? —va preguntar l’Hermia.

—M’encantaria.

L’Hermia va decidir fer servir el noi.

—Escolta, hi ha un paio horrorós que em segueix i n’intento fugir. Et fa res portar-me ballant fins a l’altra banda de la pista?

—Que emocionant! —Va mirar els espectadors—. Quin és? Aquell tan gras de la cara vermella?

—No. És aquell que porta un vestit marró.

—Ja el veig. És bastant atractiu.

L’orquestra els va sorprendre amb una polca.

—Diantre —va dir l’Hermia.

La polca era difícil, però ho havia d’intentar. En Johan en sabia prou per fer que a ella li fos més fàcil. També podia xerrar alhora.

—Aquest home que et molesta, és un desconegut o és algú que coneixes?

—Me’l van presentar. Porta’m a l’altra banda de la pista, a la vora de l’orquestra. Així anem bé.

—És el teu xicot?

—No. Johan, et deixaré d’aquí a un minut. Si em segueix, li faràs la traveta o alguna cosa semblant?

—Com tu vulguis.

—Gràcies.

—Diria que és el teu marit.

—De cap manera.

Estaven molt a prop de l’orquestra. En Johan la va portar fins a la vora de la pista de ball.

—Potser ets una espia i ell és un policia que espera sorprendre’t robant secrets militars dels nazis.

—Una cosa semblant —va respondre en un to jovial, i es va alliberar de la seva abraçada.

Va sortir de la pista a corre-cuita, va passar pel costat de l’orquestra i es va ficar entre els arbres. Va córrer per l’herba fins que va arribar a un altre camí i tot seguit va sortir per una de les portes laterals. Va mirar enrere: en Peter no la seguia.

Es va allunyar del parc i va anar caminant a tota velocitat a l’estació de metro que hi havia a l’altra banda del carrer de la terminal de la línia principal. Va comprar un bitllet per a Kirstenslot i es va sentir eufòrica. Havia despistat en Peter.

A l’andana no hi havia ningú tret d’ella i una dona prou atractiva amb una boina de color blau cel.





7


En Harald es va acostar a l’església amb molta cautela.

Havien caigut quatre gotes i l’herba del voltant estava molla, però ja no plovia. Una brisa suau s’emportava els núvols i la lluna de tres quarts brillava intensament entre els forats. L’ombra del campanar apareixia i desapareixia amb la claror de la lluna.

No va veure cap cotxe desconegut aparcat a les proximitats, però aquell detall no el va tranquil·litzar gaire. Si els policies realment li volien parar una trampa, haurien amagat els cotxes.

Al monestir en ruïnes no s’hi veia cap llum. Era mitjanit i tots els soldats dormien, tret de dos: el sentinella que feia guàrdia al parc, a la vora de la tenda, i un infermer veterinari de guàrdia a l’hospital de cavalls.

En Harald va parar l’orella fora de l’església i va sentir un cavall que ruflava als claustres. Amb una extrema precaució, es va enfilar al tronc i va donar una ullada per l’ampit de la finestra.

Podia distingir vagament les siluetes del cotxe i de l’avioneta, il·luminades per la llum somorta del reflex de la lluna. A dins hi podia haver algú, esperant-lo ajagut a terra.

Va sentir un gruny esmorteït i un cop. El soroll es va repetir passat un minut i va suposar que era en Hansen, que lluitava per alliberar-se de les cordes. El cor se li va omplir d’esperança. Si en Hansen encara estava lligat, volia dir que la senyora Jespersen encara no havia tornat acompanyada amb en Peter. Encara hi havia una possibilitat que la Karen i ell volessin en el Hornet Moth.

Va entrar per la finestra i va caminar amb molt de compte cap a l’avioneta. Va treure la llanterna de la cabina i va repassar l’interior de l’església amb el feix de llum. Allà no hi havia ningú.

Va obrir el maleter del cotxe. En Hansen encara estava lligat i emmordassat. En Harald va comprovar els nusos. Aguantaven amb fermesa. Va tornar a tancar el maleter.

Va sentir un xiuxiueig en un to força elevat.

—Harald! Ets tu?

Va il·luminar les finestres amb la llanterna i va veure la Karen mirant pels vidres.

L’havien dut a casa en una ambulància. Els seus pares l’havien acompanyada. Al teatre, abans de separar-se, li havia promès escapar-se de casa tan aviat com pogués i reunir-se amb ell a l’església si tot anava bé.

Va apagar la llanterna i va obrir la gran porta del temple perquè la Karen pogués passar. Hi va entrar ranquejant, abrigada amb un abric de pell per damunt de les espatlles. Portava una manta.

En Harald la va envoltar amb els braços suaument, amb cura de no tocar-li el braç dret que portava en cabestrell, i la va abraçar. Durant un moment es va rendir a l’escalfor del seu cos i a l’aroma dels seus cabells.

Va tornar als afers pràctics de seguida.

—Com et trobes?

—Em fa un mal de mil dimonis, però sobreviuré.

En Harald va mirar l’abric.

—Tens fred?

—No encara, però en tindré quan siguem a mil cinc-cents metres per sobre del mar del Nord. La manta és per a tu.

En Harald va arreplegar la manta i li va agafar la mà bona.

—Estàs preparada per fer-ho?

—Sí.

En Harald la va besar suaument.

—T’estimo.

—Jo també t’estimo.

—De debò? No m’ho havies dit mai.

—Ja ho sé. T’ho dic ara per si de cas no sobrevisc a aquest viatge —va explicar en el seu to prosaic habitual—. Ets el millor home que he conegut amb molta diferència. Ets intel·ligent però mai no menysprees ningú; ets amable i atent, però tens el valor de tot un exèrcit —va continuar mentre li tocava els cabells—, i fins i tot ets atractiu d’una manera especial. Què més puc demanar?

—A algunes noies els agrada que els homes es vesteixin bé.

—Bona observació, però això ho podem arreglar.

—M’agradaria explicar-te per què t’estimo, però la policia arribarà d’un moment a l’altre.

—Tens raó, però ja sé per què. És perquè soc meravellosa.

En Harald va obrir la porta de la cabina i va llançar la manta a dins.

—Val més que pugis ara mateix —va suggerir—. Com menys coses haguem de fer un cop siguem a fora i al descobert, més possibilitats tindrem de fugir.

—D’acord.

En Harald es va adonar de seguida que pujar a la cabina havia de ser difícil per a ella. Va arrossegar una caixa fins a deixar-la prop de l’aparell i la Karen s’hi va enfilar, però no podia posar els peus dins la cabina. Normalment pujar a la cabina ja era complicat perquè tenia unes dimensions més reduïdes que la part dels seients davanters d’un cotxe petit, i semblava impossible fer-ho amb dues extremitats lesionades. En Harald va veure que l’havia d’alçar i ficar-la a dins.

Va passar el braç esquerre per sota les espatlles de la Karen i el dret per sota els seus genolls, es va enfilar a la caixa i la va col·locar amb molta cura al seient del passatger, al costat dret de la cabina. Així podia accionar el comandament de control en forma de Y amb la mà esquerra, la que tenia sana, i ell, assegut al seu costat, al seient del pilot, podia fer servir la mà dreta.

—Què és això que hi ha a terra? —va preguntar, ajupint-se per collir-ho.

—És la pistola d’en Hansen. No sabia què fer-ne. —Va tancar la porta—. Estàs bé?

La Karen va obrir la finestreta.

—Estic molt bé. La millor manera d’enlairar-nos serà agafar velocitat seguint el camí. El vent és adequat, però bufa cap al castell, o sigui que hauràs d’empènyer l’avioneta fins a la mateixa porta del castell i girar-la per enlairar-nos de cara al vent.

—D’acord.

En Harald va obrir les portes de l’església de bat a bat. A continuació havia de treure l’avioneta a l’exterior. Per sort, l’havien aparcat amb seny i l’havien deixada mirant directament a la porta. Hi havia un tros de corda lligat amb fermesa a la part baixa del tren d’aterratge que, tal com en Harald havia deduït la primera vegada que l’havia vista, servia per remolcar l’aparell. Va aferrar la corda i va estirar amb força.

El Hornet Moth era més feixuc que no es pensava. A més del motor, carregava cent seixanta litres de benzina i la Karen. Era un carregament més que considerable per remolcar-lo.

Per superar la inèrcia de l’avioneta, en Harald s’ho va manegar per fer que es balancegés sobre les rodes. Va anar creant un vaivé rítmic i, finalment, va fer una altra estrebada i la va posar en marxa. Un cop es va començar a moure, havia de fer menys força, però encara era una càrrega bastant pesada. Amb un esforç considerable, va remolcar l’avioneta fora de l’església i la va portar fins al camí.

La lluna va aparèixer de darrere un núvol i el parc va quedar il·luminat gairebé com si fos de dia. L’aparell estava a la vista de qualsevol que mirés en la direcció correcta. En Harald havia de treballar de pressa.

Va afluixar la balda que sostenia l’ala al fuselatge i va col·locar l’ala en posició de vol. A continuació va abaixar el flap de separació de la banda interior de l’ala superior. Amb aquella maniobra aconseguia que l’ala es mantingués al seu lloc mentre vorejava l’ala per passar a la part del davant. Allà va treure el pern de l’ala inferior i el va col·locar a la seva ranura. Li va semblar que topava amb alguna cosa que l’obstruïa. Durant la seva preparació ja havia hagut de plantar cara a aquell problema. Va sacsejar l’ala amb suavitat i, fet això, va poder ubicar el pern al seu lloc. El va assegurar amb la corretja de cuir. Va repetir el procediment amb el pern de l’ala superior i el va assegurar posant a lloc el muntant.

Havia trigat tres o quatre minuts. Va mirar el campament militar, a l’altra banda del parc. EI sentinella els havia vist i caminava cap a ell.

Va repetir el mateix procés amb l’ala dreta. Quan va acabar tenia el sentinella darrere seu, observant-lo. Era en Leo, el soldat sociable.

—Què fas? —va preguntar-li encuriosit.

En Harald tenia una història a punt.

—Li anem a fer una fotografia. El senyor Duchwitz vol vendre l’avioneta perquè no pot aconseguir benzina per pilotar-la.

—La voleu fotografiar? De nit?

—És una fotografia presa sota la claror de la lluna, amb el castell en un segon terme.

—Ho sap, això, el meu capità?

—I tant que sí. El senyor Duchwitz va parlar amb ell i el capità Kleiss li va dir que no hi havia cap problema.

—Molt bé —va dir en Leo, però va tornar a arrufar les celles—. És estrany que el capità no me n’hagi dit res.

—Segurament no hi deu haver donat cap importància. —En Harald es va adonar que segurament no era un comentari encertat. Si els militars alemanys fossin descurats, no haurien conquerit Europa.

En Leo va brandar el cap.

—Un sentinella ha de ser informat de tots els esdeveniments no habituals que es preveu que tinguin lloc durant el seu torn —va exposar, com si repetís les paraules d’un reglament.

—Estic segur que el senyor Duchwitz no ens hauria dit que féssim la fotografia sense parlar amb el capità Kleiss.

En Harald es va inclinar i va empènyer l’aparell.

En veure el seu esforç per moure la cua, en Leo el va ajudar. Junts van fer girar la cua un quart de cercle perquè l’avió quedés mirant cap a la carretera.

—Val més que ho vagi a consultar amb el capità —va dir en Leo.

—Si estàs segur que no li farà res que el despertin…

En Leo semblava insegur i amoïnat.

—Potser encara no s’ha adormit.

En Harald sabia que els oficials dormien al castell. Va rumiar una manera de distreure en Leo i accelerar la seva pròpia feinada.

—D’acord, però si has d’anar fins al castell, em podries ajudar a moure aquesta andròmina.

—I tant.

Jo agafaré l’ala de l’esquerra. Tu agafa la de la dreta.

En Leo es va posar el rifle a l’espatlla i va agafar el muntant metàl·lic que separava l’ala superior de l’inferior. Com que empenyien tots dos, el Hornet Moth es movia amb més facilitat.

L’Hermia va pujar a l’últim tren de la nit que sortia de l’estació de Vesterport. Va arribar a l’estació de Kirstenslot passada la mitjanit.

No estava segura de què havia de fer en arribar al castell. No volia cridar l’atenció trucant a la porta i despertant tothom. Potser hauria d’esperar a l’endemà al matí abans de demanar per en Harald. Aquella opció implicava passar la nit a la intempèrie, però una nit a l’aire lliure no la mataria. D’altra banda, si al castell hi havia algun llum encès, potser hi podria trobar algú amb qui tenir una conversa discreta, com ara un servent. La posava nerviosa la possibilitat de perdre un temps preciós.

Una altra persona va baixar del tren amb ella. Era la dona de la boina de color blau cel.

La va assaltar un instant de por. Havia comès un error? Podia ser que aquella dona l’hagués seguida i hagués agafat el testimoni d’en Peter Flemming?

Ho havia de comprovar.

Fora de l’estació en penombra es va aturar i va obrir la ma­leta fent veure que hi buscava alguna cosa. Si la dona la perseguia, també buscaria un pretext per esperar-la.

La dona va sortir de l’estació i li va passar pel costat sense aturar-se.

L’Hermia va continuar furgant la maleta mentre la vigilava de reüll.

La dona va caminar de pressa cap a un Buick negre que hi havia aparcat molt a prop. Hi havia algú assegut davant el volant, fumant. L’Hermia no li veia la cara. Només distingia la lluentor del cigarret. La dona va entrar al cotxe i l’automòbil va arrencar i va desaparèixer per la carretera.

L’Hermia va respirar més tranquil·la. La dona havia passat la tarda a la ciutat i el seu marit havia anat a buscar-la a l’estació per portar-la a casa. Va pensar alleujada que s’havia tractat d’una falsa alarma.

Es va posar a caminar.

En Harald i en Leo van empènyer el Hornet Moth pel camí. Van passar per davant del camió cisterna del qual havia robat la benzina, van travessar tot el pati de davant el castell i van fer girar l’aparell fins a posar-lo de cara al vent. En Leo va entrar corrent al castell per despertar el capità Kleiss.

En Harald només disposava d’un o dos minuts.

Es va treure la llanterna de la butxaca, la va encendre i la va aguantar amb la boca. Va obrir les baldes de la banda esquerra del morro i va obrir la tapa.

—El combustible és obert? —va preguntar.

—El combustible és obert —va contestar la Karen.

En Harald va estirar l’anella del dispositiu auxiliar i va accionar la palanca d’una de les dues bombes de combustible per encebar el carburador. Es va treure la llanterna de la boca i va preguntar:

—Potència fixada? Magnetos engegades?

—Potència fixada, magnetos engegades.

Es va plantar davant l’avioneta i en va fer girar l’hèlix. Imitant el que havia vist que feia la Karen, la va fer girar per segona vegada i encara una tercera, i finalment la va impulsar amb força i va fer un salt enrere.

No va passar res.

Va renegar. No tenia temps per solucionar cap petit problema. Mentre l’hèlix girava pensava que alguna cosa no anava bé. Abans, quan havia fet girar l’hèlix havia passat alguna cosa que no havia passat en aquell moment. En Harald intentava desesperadament recordar què era.

El motor tampoc no es va engegar en el segon intent.

En un instant d’inspiració, es va adonar de què era allò que faltava. Quan girava l’hèlix no sentia cap «clic». Va recordar que la Karen li havia dit que el «clic» el feia el motor d’arrencada. Sense el motor d’arrencada no hi havia espurna.

—No fa el clic! —va exclamar.

—És un problema de les magnetos —va explicar la Karen, sense perdre la calma—. Passa sovint. Obre la tapa de la dreta. Veuràs el motor d’arrencada entre la magneto i el motor. Hi has de clavar un bon cop amb una pedra o amb qualsevol cosa. Generalment això resol el problema.

En Harald va obrir la porta de la dreta i va il·luminar l’interior amb la llanterna. El motor d’arrencada era un cilindre metàl·lic pla. Va donar un cop d’ull al terra que tenia sota els peus. No hi veia cap pedra.

—Dona’m alguna cosa del joc d’eines —va demanar a la Karen.

La Karen el va localitzar i li va donar una clau anglesa. En Harald va clavar un cop al motor d’arrencada.

Una veu darrere seu va ordenar:

—Deixa estar això ara mateix.

Es va girar i va veure el capità Kleiss, vestit amb els pantalons de l’uniforme i una jaqueta de pijama, que travessava el pati a grans gambades en direcció cap a ell. En Leo el seguia de ben a prop. El Kleiss no portava armes, però en Leo tenia un fusell.

En Harald es va entaforar la clau a la butxaca, va tancar la tapa i es va tornar a posar davant el morro.

—Allunya’t d’aquesta avioneta! —va cridar el Kleiss—. És una ordre!

De sobte, la veu de la Karen va xisclar:

—Quiet o el mataré d’un tret!

En Harald va veure que la Karen havia tret el braç per la finestra i apuntava en Kleiss directament amb la pistola d’en Hansen.

El Kleiss es va aturar i en Leo el va imitar.

En Harald no tenia ni idea de si la Karen sabia disparar l’arma, però en Kleiss tampoc no ho podia saber.

—Deixa el fusell a terra, Leo —va ordenar la Karen.

En Leo va deixar caure la seva arma.

En Harald va aferrar l’hèlix i la va fer girar.

Va emetre un «clic» ben audible i completament satisfactori.

En Peter Flemming conduïa cap al castell, per davant de l’Hermia, amb la Tilde Jespersen asseguda al seient del passatger, al seu costat.

—Aparcarem en un lloc on no ens pugui veure i observarem què fa quan hi arribi —va proposar.

—D’acord.

—I sobre el que va passar a Sande…

—Si us plau, no me’n parlis.

En Peter va reprimir la ràbia que sentia.

—Què vols dir? Mai més?

—Mai més.

Li van venir ganes d’estrangular-la.

Els fars del cotxe van desvetllar un poblet amb una església i una taverna. Tan bon punt van haver passat el poble van arribar a l’entrada majestuosa d’un castell.

—Ho sento, Peter —va fer la Tilde, disculpant-se—. Vaig cometre un error, però ja s’ha acabat. Val més que ens limitem a ser amics i companys.

En Peter sentia que ja no li importava res en absolut.

—A la merda tot plegat —va dir, i es va dirigir amb el cotxe cap a les terres del castell.

A la dreta del camí d’entrada hi havia un monestir en ruïnes.

—És estrany, les portes de l’església estan obertes de bat a bat —va comentar la Tilde.

En Peter esperava un xic d’acció per desviar els pensaments del rebuig de la Tilde. Va frenar el Buick i va aturar-ne el motor.

—Anem a donar-hi un cop d’ull.

Va treure una llanterna de la guantera, van sortir del cotxe i van entrar a l’església. En Peter va sentir un gruny esmorteït seguit d’un cop sec. Semblava venir del Rolls-Royce que reposava sobre uns blocs al mig de la nau. Va obrir el maleter i, amb la llanterna, va enfocar un policia lligat i emmordassat.

—Aquest és el teu home? En Hansen?

—L’avioneta no hi és! Ha desaparegut! —va cridar la Tilde.

Llavors van sentir un motor d’avioneta que s’engegava.

El Hornet Moth va tornar a la vida amb un rugit i semblava inclinar-se endavant com si estigués impacient per enlairar-se.

En Harald va caminar ràpidament cap a on eren en Leo i en Kleiss. Va agafar el fusell i el va sostenir amenaçador, amb un aire de saber què feia no gens real. Es va allunyar dels dos homes lentament i va vorejar l’hèlix en marxa de camí cap a la porta de l’esquerra. Va agafar la maneta, va obrir la porta i va llançar el fusell a la prestatgeria per a l’equipatge que hi havia entre els seients.

Mentre pujava a la cabina, un moviment sobtat el va fer mirar per la finestreta de la Karen. Va veure que el capità Kleiss saltava endavant, cap a l’avioneta, i que es deixava caure a terra. Es va sentir un tret, ensordidor fins i tot malgrat el soroll del motor. La Karen havia disparat la pistola d’en Hansen, però en Harald va veure que el marc de la finestra havia evitat que abaixés prou el canell i el tret no havia tocat el capità. En Kleiss va rodolar per sota el fuselatge, es va incorporar a l’altra banda i va saltar sobre l’ala.

En Harald va intentar tancar la porta, però en Kleiss l’hi va impedir. El capità el va agafar per les solapes i va intentar fer-lo caure del seient. En Harald es va sacsejar intentant alliberar-se d’en Kleiss. La Karen aguantava la pistola amb la mà esquerra, però no podia tombar-se i disparar a en Kleiss perquè la cabina era molt petita i estava massa atapeïda. En Leo s’hi va dirigir corrent, però no va aconseguir acostar-se prou per participar en la lluita.

En Harald es va treure la clau anglesa de la butxaca i va descarregar un cop amb totes les seves forces. La part esmolada de l’eina va tocar en Kleiss sota l’ull i li va fer sang, però el capità no el va deixar anar.

La Karen va passar el braç per sobre d’en Harald i va empènyer la palanca de la potència al màxim. El motor va bramar fort i l’avioneta va avançar endavant. En Kleiss va perdre l’equilibri i va deixar anar una mà, però aguantava en Harald amb l’altra.

El Hornet Moth es movia cada vegada més de pressa i rebotava sobre l’herba. En Harald va tornar a copejar en Kleiss i, aquesta vegada, el capità va cridar, el va deixar anar i va caure a terra.

En Harald va tancar la porta amb violència.

Va allargar la mà cap a la palanca de control del centre de la cabina, però la Karen va dir:

—Deixa’m la palanca a mi. Ho puc fer amb la mà esquerra.

L’avioneta baixava pel camí, però, tan bon punt va començar a agafar velocitat, es va desviar cap a la dreta.

—Fes servir els pedals del timó de direcció! —va cridar la Karen—. L’has de mantenir recta!

En Harald va trepitjar el pedal esquerre per fer tornar l’avioneta al camí. Com que l’aparell no va respondre, el va prémer amb totes les seves forces. Al cap d’un moment, l’avioneta va girar completament cap a l’esquerra. Va travessar el camí i va trepitjar l’herba de l’altra banda.

—Triga una mica a reaccionar! T’has d’anticipar! —va cridar la Karen.

Entenia què volia dir. Era com guiar una barca, però pitjor. Va trepitjar el pedal de la dreta per tornar l’avioneta al camí i, tan bon punt va començar a girar, va corregir la trajectòria amb el peu esquerre. El Hornet Moth no va girar tan bruscament com la vegada anterior. En tornar al camí en Harald va aconseguir alinear-lo.

—I ara aguanta’l així! —va bramar la Karen.

L’avioneta va accelerar.

A l’altre extrem del camí es van encendre els fars d’un cotxe.

En Peter Flemming va posar primera i va pitjar a fons el pedal. Just quan la Tilde obria la porta del passatger per entrar, el cotxe va fer una estrebada i va arrencar. La Tilde va deixar anar la maneta, va cridar i va caure a terra. En Peter va pensar que tant de bo s’hagués trencat el coll.

Va accelerar pel camí gairebé sense notar que la porta del passatger s’obria i es tancava. Quan el motor va començar a cridar, va posar la segona. El Buick va agafar velocitat.

Els seus fars il·luminaven un petit biplà que rodava camí avall, de dret cap al seu cotxe. Estava segur que a dins d’aquella avioneta hi havia en Harald Olufsen. Estava disposat a aturar en Harald encara que haguessin de morir tots dos.

Va posar la tercera marxa.

En Harald va notar que el Hornet Moth s’inclinava en el moment en què la Karen empenyia la palanca endavant i alçava la cua.

—Veus aquell cotxe? —va cridar.

—Sí. Es vol estavellar contra nosaltres?

—Sí. —En Harald mirava l’altra banda del camí, concentrat a mantenir l’avioneta en una trajectòria recta amb els pedals del timó de direcció—. Ens podem enlairar a temps de sobrevolar-lo?

—No ho sé…

—Doncs t’has de decidir!

—Prepara’t per girar si t’ho dic!

—Estic preparat!

El cotxe era perillosament a prop i en Harald sabia que no podien enlairar-se i sobrevolar-lo.

—Gira! —va xisclar la Karen.

Va prémer el pedal esquerre. L’avioneta, que a alta velocitat responia amb menys parsimònia als pedals, va girar marcadament a l’esquerra del camí. Va virar massa i en Harald va tenir por que la seva reparació del tren d’aterratge no pogués aguantar l’esforç. Va rectificar amb rapidesa.

De cua de l’ull va veure un cotxe que girava en la mateixa direcció. Encara intentava xocar amb el Hornet Moth. En Harald va veure que es tractava d’un Buick, com el que en Peter Flemming havia conduït per dur-lo a la Jansborg Skole. Va girar bruscament i va intentar mantenir la direcció per escometre l’avioneta.

L’avioneta, però, tenia un timó de direcció mentre que el cotxe es governava mitjançant les rodes, i aquell detall marcava una gran diferència sobre l’herba molla. Tan bon punt el Buick va tocar la gespa va derrapar. Mentre lliscava de costat, la llum de la lluna va il·luminar momentàniament la cara de l’home que lluitava per recuperar el control de l’automòbil, i en Harald va reconèixer en Peter Flemming assegut rere el voltant.

L’avioneta es va decantar i, a continuació, es va tornar a redreçar. En Harald va adonar-se que estava a punt d’estavellar-se contra el camió cisterna. Va trepitjar a fons el pedal esquerre i la punta de l’ala dreta del Hornet Moth no va tocar el camió per uns quants centímetres.

En Peter Flemming no va tenir tanta sort.

En Harald va mirar enrere i, a continuació, va adonar-se horroritzat que el Buick, completament fora de control, relliscava de manera inexorable cap a la cisterna de benzina amb una trajectòria impossible de variar. Va topar contra el camió a tota velocitat. Es va sentir una explosió ensordidora i un segon més tard tot el parc estava il·luminat per una lluentor groguenca. En Harald va intentar veure si la cua del Hornet Moth s’havia incendiat, però era impossible mirar enrere sense enlluernar-se i va esperar tenir sort.

El Buick era un forn.

—Redreça l’aparell! —va cridar la Karen—. Estem a punt d’enlairar-nos!

En Harald es va tornar a concentrar en el timó. Anaven de dret cap a la tenda dels soldats i va prémer el pedal dret per esquivar-la.

Quan van recuperar una trajectòria recta, l’avioneta va guanyar velocitat.

L’Hermia havia arrencat a córrer en sentir el motor de l’avioneta. En arribar als terrenys de Kirstenslot va veure un cotxe fosc, molt semblant al que havia vist a l’estació, que accelerava pel camí. Mentre observava l’escena, el cotxe va derrapar i es va estavellar contra un camió aparcat al marge del camí. Es va produir una explosió terrible, i el cotxe i el camió van quedar devorats per les flames. Va sentir el crit d’una dona.

—Peter!

La llum del foc li va permetre veure la dona de la boina blava. Aleshores, totes les peces del trencaclosques van encaixar. La dona sí que l’havia seguida. L’home que l’havia esperada al Buick era en Peter Flemming. No l’havien de seguir perquè sabien on anava. Havien anat al castell abans no hi arribés ella. I llavors… què?

Va veure un petit biplà que rodava per l’herba, aparentment a punt d’enlairar-se. Després va observar que la dona de la boina blava s’agenollava a terra, treia una pistola de la bossa que duia a l’espatlla i apuntava a l’aeroplà.

Què passava? L’Hermia va deduir que, si la dona de la boina era companya d’en Peter Flemming, el pilot devia pertànyer al bàndol dels bons. Fins i tot podia ser en Harald, que escapava amb la pel·lícula a la butxaca.

Havia d’evitar que la dona abatés l’avioneta.

El parc va quedar il·luminat per les flames del camió cisterna i en Harald va veure que la senyora Jespersen apuntava al Hornet Moth amb la seva arma.

No podia fer res. Anava de dret cap a ella i, si girava cap a qualsevol banda, només aconseguiria obsequiar-la amb una diana més clara. Va serrar les dents. Les bales podien travessar les ales o el fuselatge sense provocar danys importants, però també podien inutilitzar el motor, danyar els controls, foradar el dipòsit de combustible, o matar-lo a ell o a la Karen.

Llavors va veure una altra dona que corria per la gespa carregada amb una maleta.

—Hermia! —va cridar esbalaït en reconèixer-la.

L’Hermia va clavar un cop a la Tilde al cap amb la maleta i la detectiu va caure de costat i va deixar anar la pistola. L’Hermia li va clavar un altre cop i va agafar l’arma.

Llavors l’avioneta va passar per sobre les dues dones i en Harald es va adonar que ja no tocava a terra.

En alçar la mirada, va veure que estava a punt d’estimbar-se contra el campanar de l’església.





8


La Karen va dur el comandament en forma de Y cap a l’esquerra d’una estrebada i el va encastar contra el genoll d’en Harald. Mentre ascendia, el Hornet Moth es va inclinar, però en Harald va observar que el gir no havia estat prou brusc i que l’aparell toparia de ple amb la torre del campanar.

—El timó esquerre! —va cridar la Karen.

En Harald va recordar que ell també podia pilotar. Va prémer a fons el pedal amb el peu esquerre i immediatament va notar que l’avioneta s’inclinava molt més. Amb tot, estava convençut que l’ala dreta s’estamparia contra els maons. L’aparell girava amb una lentitud exasperant. Es va preparar per al xoc. La punta de l’ala va evitar la torre per una distància de centímetres.

—Mare de Déu! —va exclamar.

Les ratxes de vent feien que l’avioneta sotragués com un poni. A en Harald li semblava que caurien del cel en qualsevol moment. Però la Karen continuava pujant i girant. En Harald va serrar les dents. L’avioneta va efectuar un gir de cent vuitanta graus. Al final, quan tornava en direcció cap al castell, la Karen la va redreçar. A mesura que guanyaven alçada, l’avioneta s’estabilitzava i en Harald va recordar que en Poul Kirke li havia dit que hi havia més turbulències prop de terra.

Va mirar avall. Les flames encara pampalluguejaven al camió cisterna de la benzina i, a la llum del foc, va veure que els soldats emergien del monestir vestits amb els pijames. El capità Kleiss ventava els braços i cridava ordres. La senyora Jespersen romania quieta, aparentment glaçada. L’Hermia Mount no es veia enlloc. A la porta del castell s’hi havien aplegat uns quants servents que miraven enlaire cap a l’aparell.

La Karen va assenyalar una agulla del tauler de control.

—Vigila això —va demanar—. És l’indicador d’estabilitat. Fes servir el timó perquè l’agulla sempre apunti recte amunt, a les dotze en punt.

La llum brillant de la lluna entrava pel sostre transparent de la cabina, però no hi havia prou claror per llegir els instruments. En Harald va enfocar l’agulla amb la llanterna.

Van continuar ascendint i el castell es va anar fent petit darrere seu. La Karen mirava a l’esquerra, a la dreta i endavant, tot i que no hi havia gaire cosa més que el paisatge danès il·luminat per la claror de la lluna.

—Corda’t el cinturó —va aconsellar la noia. En Harald es va adonar que ella ja el tenia cordat—. Evitarà que et donis un cop de cap amb el sostre de la cabina si hi ha turbulències.

En Harald es va cordar el cinturó. Començava a pensar que s’havien escapat. Es va permetre experimentar un sentiment de triomf.

—Em pensava que em mataria —va dir.

—I jo… Diverses vegades!

—Els teus pares es tornaran bojos de preocupació.

—Els he deixat una nota.

—Ja has fet més que no pas jo.

Ell no hi havia pensat.

—Mirem de continuar vius i ells ja estaran contents.

—Com te trobes? —va preguntar en Harald tocant-li la galta.

—Una mica atordida.

—Tens febre. Hauries de beure aigua.

—No, gràcies. Ens espera un viatge de sis hores i no tenim cap bany. No vull haver de pixar damunt d’un diari i davant teu. Podria ser el final d’una bonica amistat.

—Ja tancaré els ulls.

—I pilotaràs l’avioneta amb els ulls tancats? Deixa-ho córrer. Ja estic bé.

Es mostrava graciosa, però el tenia amoïnat. Ell estava destrossat per tot el que havien hagut de passar i ella havia fet el mateix que ell, però amb un turmell i un canell torçats. Esperava sincerament que no defallís.

—Mira la brúixola —va dir la Karen—. Quin rumb portem?

Ell havia examinat la brúixola mentre l’avioneta havia estat a l’església i sabia com llegir-la.

—Dos-cents trenta.

La Karen va tornar a virar.

—Diria que el rumb a Anglaterra ha de ser dos cinquanta. Avisa’m quan hi arribem.

Va enfocar la llanterna sobre la brúixola fins que li va mostrar el rumb correcte, i llavors la va avisar:

—Ja està.

—Quina hora és?

—Les dotze i quaranta.

—Hauríem d’escriure totes aquestes dades, però no tinc cap llapis.

—No crec que se m’oblidin.

—M’agradaria passar per damunt d’aquest núvol tan desigual —va apuntar—. A quina altitud estem?

En Harald va enfocar la llanterna a l’altímetre.

—A mil quatre-cents trenta-dos metres.

—O sigui que aquest núvol deu ser a uns mil cinc-cents.

Uns quants minuts més tard, l’aparell es va veure envoltat d’una mena de fum i en Harald es va adonar que havien entrat dins el núvol.

—Enfoca l’indicador de velocitat —va demanar la Karen—. Avisa’m si canvia la velocitat.

—Per què?

—Quan es vola a cegues, és difícil mantenir l’avioneta en l’altitud correcta. Podria encarar el morro cap amunt o cap avall sense adonar-me’n. Però si ens passa, ho podrem saber perquè la velocitat augmentarà o disminuirà.

A ell, allò d’anar a cegues, li semblava enervant. Va pensar que per això es devien produir els accidents. Dins d’un núvol, l’aparell podia topar fàcilment contra una muntanya. Per sort, a Dinamarca no hi havia muntanyes. Però si algun altre aparell volés dins el mateix núvol, cap dels dos pilots no se n’adonaria fins que no fos massa tard.

Al cap d’un parell de minuts va notar que al núvol entrava prou claror de la lluna per poder veure com s’arremolinava contra les finestres. Llavors, per a la seva tranquil·litat, van emergir i va veure l’ombra que el Hornet Moth projectava sobre el núvol, gràcies a la claror de la lluna.

La Karen va moure el comandament endavant per anivellar l’avioneta.

—Veus el tacòmetre?

En Harald va enfocar-hi la llanterna.

—Hi diu dues mil dues-centes.

—Ves tancant la vàlvula fins que les revolucions baixin a mil nou-cents.

En Harald va fer el que li deien.

—Fem servir la potència per regular l’altitud —va explicar la noia—. Amb la vàlvula endavant, pugem; amb la vàlvula endarrere, baixem.

—I com controlem la velocitat?

—Pel comportament de l’avioneta. Amb el morro cap avall, anem més de pressa; amb el morro cap amunt, més a poc a poc.

—Ja ho veig.

—Però no aixequis mai el morro massa de pressa o se’t calarà. Això vol dir que perdràs altura i l’avioneta caurà.

A en Harald li va semblar un pensament aterridor.

—I aleshores què s’ha de fer?

—Apuntar el morro avall per augmentar les revolucions. És fàcil…, si no fos perquè l’instint et faria encarar el morro amunt i aleshores el problema encara és més greu.

—Ho recordaré.

—Agafa el comandament una estona —va proposar la Karen—. A veure si pots volar recte i compensat. Molt bé, tu tens el control.

En Harald va agafar el comandament amb la mà dreta.

—Se suposa que has de dir: «Tinc el control» —va advertir ella—. Així el pilot i el copilot mai no es trobaran en una situació en què tots dos pensen que pilota l’altre.

—Tinc el control —va dir ell, però no se sentia pas com si el tingués. El Hornet Moth tenia vida pròpia. Virava i es capbussava amb les turbulències, i el noi havia d’emprar tot el seu poder de concentració per mantenir les ales anivellades i el morro en la mateixa posició.

—Et fa la impressió que estires constantment el comandament enrere? —va preguntar la Karen.

—Sí.

Això és perquè ja hem gastat benzina i el centre gravitacional de l’aparell ha canviat. Veus la palanca que hi ha al costat de la part superior de la teva porta?

—Sí —va respondre, després de donar-hi un cop d’ull.

—És la palanca del timó de profunditat. Per alçar el vol, quan el dipòsit és ple i la cua pesa molt, ha d’estar del tot endavant. Ara hem de reorientar l’aparell.

—I com ho hem de fer?

—Molt senzill. No estiris tant del comandament. No notes que ell sol ja vol anar endavant?

—Sí.

—Mou la palanca enrere. Ara no et farà tanta falta estirar el comandament tota l’estona.

Tenia raó.

—Ajusta la palanca fins que ja no hagis d’estirar el comandament.

En Harald va estirar la palanca enrere de manera gradual. Abans no se’n va adonar, la palanca de comandament li premia el palmell de la mà.

—T’has passat una mica —va advertir-lo la Karen, i en Harald va empènyer la palanca amb extrema suavitat—. Això ja està millor. També pots anivellar el timó de direcció movent el comandament que hi ha dins la ranura dentada, a baix de tot del tauler d’indicadors. Quan tinguis l’avioneta correctament anivellada, hauries de poder volar recte i equilibrat sense exercir cap pressió en els controls.

En Harald va provar de retirar la mà dels controls. El Hornet Moth va continuar volant equilibrat.

Va tornar a posar la mà sobre la palanca de control.

El núvol que tenien a sota no era continu i, de tant en tant, podien veure la terra que sobrevolaven, il·luminada per la lluna. Ben aviat van deixar Zelanda enrere i van començar a sobrevolar el mar.

—Comprova l’altímetre —va demanar-li la Karen.

Li costava mirar el tauler d’indicadors perquè l’instint li deia que s’havia de concentrar a pilotar l’avioneta. Quan va aconseguir deixar de mirar l’exterior, va veure que havien assolit els dos mil cent metres.

—Com és possible? —va preguntar.

—Aixeques massa el morro. És normal. Inconscientment, tens por de caure a terra i per això intentes continuar pujant. Abaixa el morro.

Va empènyer la palanca de comandament. Quan el morro va baixar, va veure un altre avió. Portava unes creus enormes a les ales. La por el va assaltar.

La Karen el va veure al mateix temps que ell.

—Merda —va renegar—. La Luftwaffe.

Semblava tan espantada com ell.

—Ja els veig —va dir en Harald.

Es trobava a la dreta del Hornet Moth i a menys altitud, però guanyava altura en direcció a ells.

La Karen va agafar la palanca de control i va abaixar el morro bruscament.

—Tinc el control.

—Tens el control.

El Hornet Moth va caure en picat.

En Harald va identificar l’altre avió com un Messerschmitt Bf110, un caça nocturn amb motors bessons, una cua característica amb una doble aleta i una cabina llarga que tenia aspecte d’hivernacle. Va recordar que l’Arne li havia parlat de l’armament dels Bf110 amb una barreja de por i enveja: tenien canons i metralladores al morro, i en Harald va veure les metralladores de la part del darrere, que despuntaven de la part posterior de la cabina. Era el caça que feien servir per abatre els bombarders aliats un cop la instal·lació de ràdio de Sande els detectava.

El Hornet Moth estava del tot indefens.

—I ara què fem? —va preguntar en Harald.

—Intentarem tornar a aquella capa de núvols abans no ens tingui al seu abast. Merda. No t’hauria hagut de permetre pujar tan amunt.

El Hornet Moth descendia molt bruscament. En Harald va comprovar l’indicador de la velocitat i va veure que havien assolit els dos-cents deu quilòmetres per hora. Se sentia com si baixés per una muntanya russa. Es va adonar que s’aferrava a les vores del seient.

—Això que fem és segur? —va preguntar.

—És més segur que no pas que ens disparin.

L’altre avió se’ls va acostar de seguida. Era molt més ràpid que el Moth. En Harald va veure un llambreig i, a continuació, una ràfega de foc de metralladora. Esperava que el Messerschmitt els disparés, però no va poder evitar deixar anar un crit d’espant i terror.

La Karen va girar a la dreta per intentar dificultar el blanc a l’artiller. El Messerschmitt els va passar per sota com una exhalació. El foc de les metralladores va emmudir i el motor del Hornet Moth encara funcionava. No els havien tocat.

En Harald va recordar que l’Arne li havia dit que a un aparell ràpid li resultava bastant difícil abatre un de lent. Potser allò els havia salvat.

Mentre giraven va mirar per la finestra i va veure que el caça es perdia en la distància.

—Em penso que estem fora del seu abast —va opinar.

—No per gaire temps —va replicar la Karen.

El Messerschmitt feia mitja volta. Els segons es feien eterns mentre el Hornet Moth es llançava a la recerca de la protecció dels núvols i el caça, rapidíssim, virava. En Harald va veure que havien assolit els dos-cents seixanta quilòmetres per hora. El núvol estava gairebé a tocar de l’aparell, però encara no estava prou a prop.

Va veure les fogonades i va sentir els trets quan el caça va obrir foc. Aquella vegada l’avió estava més a prop i el caça tenia un millor angle d’atac. Aterrit, va veure que apareixia un estrip a la tela de l’ala inferior esquerra. La Karen va estirar la palanca de comandament i el Hornet Moth va virar.

Llavors van quedar arrecerats pel núvol.

El foc de metralladores va emmudir.

—Gràcies a Déu —va dir en Harald. Tot i que feia fred, ell suava.

La Karen va estirar la palanca de comandament i l’avioneta va deixar de caure. En Harald va enfocar la llanterna cap a l’altímetre i va observar que l’agulla alentia el seu gir en el sentit contrari a les agulles del rellotge i s’equilibrava just per sobre dels mil cinc-cents metres. La velocitat també es va reduir fins a la velocitat normal de creuer de cent trenta quilòmetres per hora.

Va tornar a fer virar l’avioneta per canviar la direcció, de manera que el caça no els pogués trobar limitant-se a seguir el seu rumb anterior.

—Redueix les revolucions a unes mil sis-centes —va dir la Karen—. Ens situarem just sota aquest núvol.

—I per què no ens quedem a dins?

—Perquè es difícil volar dins d’un núvol molta estona. Et desorientes i no ets capaç de distingir a dalt i a baix. Els instruments et diuen què passa, però no te’ls creus. És una causa molt habitual d’accidents d’aviació.

En Harald va trobar la palanca de comandament a les fosques i la va estirar.

—Tu creus que el caça ens ha trobat per casualitat? —va preguntar la Karen—. Potser ens poden veure amb les seves ones de ràdio.

En Harald va arrufar les celles, pensarós. S’alegrava de tenir un petit enigma que li permetés allunyar els pensaments del perill que corrien.

—Ho dubto —va contestar—. El metall interfereix les ones de ràdio, però no crec que la fusta ni el lli tinguin el mateix efecte. Un gran bombarder d’alumini sí que reflecteix les ones de ràdio i les envia de tornada a les antenes, però només el nostre motor pot fer el mateix i segurament és massa petit perquè el captin els detectors.

—Espero que tinguis raó —va dir la Karen—. Si no, som morts.

Es van col·locar sota el núvol. En Harald va augmentar les revolucions a mil nou-centes i la Karen va estirar la palanca de comandament.

—Estigues alerta —va ordenar-li la Karen—. Si el tornem a veure ens hem d’enlairar de pressa.

En Harald la va obeir, però no es veia gaire cosa. Un quilòmetre i mig més endavant, la lluna brillava entre un forat als núvols i en Harald va poder distingir la geometria irregular dels camps i dels cultius de cotó. Va pensar que devien ser just sobre l’illa central de Fiònia. Més a prop, una llum brillant es va moure perceptiblement pel paisatge fosc i va suposar que es tractava d’un tren o bé d’un cotxe de la policia.

La Karen va virar a la dreta.

—Mira a la teva esquerra —va dir.

En Harald no va veure res. La Karen va virar cap a l’altra banda i va mirar per la seva finestreta.

—Hem de vigilar tots els angles —va explicar.

En Harald va notar que s’estava quedant afònica de tant cridar per imposar-se al soroll del motor.

El Messerschmitt va aparèixer just davant seu.

Va sorgir del núvol a poc menys de mig quilòmetre del Hornet Moth i el veien il·luminat per la llum tènue de la lluna que es reflectia a terra. Anava en direcció contrària.

—Màxima potència! —va cridar la Karen, però en Harald ja havia fet el que li demanava. La Karen es va abalançar sobre el comandament per alçar el morro.

—Potser ni tan sols ens han vist —va comentar en Harald, tot optimista, però les seves esperances van decaure en aquell instant mateix.

El caça va virar bruscament.

El Hornet Moth necessitava uns quants segons per respondre als controls. Per fi es van començar a elevar cap al núvol. El caça va girar traçant un cercle molt ampli i també es va elevar per seguir-los en la seva ascensió. Tan bon punt els va tenir alineats, va obrir foc.

Llavors el Hornet Moth es va amagar dins el núvol.

La Karen va variar la direcció immediatament i en Harald va exhalar un crit d’eufòria.

—Els hem tornat a despistar! —va exclamar, però la por que s’ocultava sota la seva alegria donava un aire de fragilitat al sentit triomfal de la frase.

Van continuar ascendint dins el núvol. Quan la lluentor de la lluna va començar a il·luminar la boira que els envoltava, en Harald es va adonar que estaven a prop del sostre de la capa de núvols.

—Redueix la potència —va demanar la Karen—. Ens haurem de quedar dins el núvol tant de temps com puguem. —L’avioneta es va estabilitzar—. Vigila l’indicador de la velocitat —va dir—. Assegura’t que no m’enlairo ni descendeixo més del compte.

—D’acord.

De passada va comprovar l’altímetre. Estaven a mil set-cents quaranta metres d’altitud.

Just en aquell moment, el Messerschmitt va aparèixer a pocs metres d’on eren.

Estava lleugerament més baix i més a la dreta de la posició del Hornet Moth, i anava de dret cap a ells. Durant un segon, en Harald va veure la cara desencaixada del pilot alemany, que tenia la boca oberta en un crit de pur pànic. Tots estaven a pocs centímetres de morir. L’ala del caça va passar per sota el Hornet Moth i no va tocar el tren d’aterratge d’un pèl.

En Harald va trepitjar el pedal esquerre del timó de direcció i la Karen va estirar la palanca de comandament amb violència, però el caça ja havia desaparegut.

—Déu meu, ha anat de ben poc —va dir la Karen.

En Harald va continuar mirant el núvol, esperant que el Messerschmitt tornés a aparèixer. Va passar un minut i després un altre i, finalment, la Karen va dir:

—Em penso que s’ha espantat tant com nosaltres.

—Què creus que farà?

—Diria que volarà una estona per sobre i per sota del núvol amb l’esperança que en sortim. Amb una mica de sort els nostres rumbs divergiran i el perdrem.

En Harald va mirar la brúixola.

—Anem cap al nord —va observar.

—M’he desviat a força de tant jugar a fet i amagar —va confessar ella. Va virar cap a l’esquerra i en Harald la va ajudar amb el timó de direcció.

—Prou —va avisar-la en Harald quan a la brúixola s’hi llegia dos cinquanta, i la Karen va redreçar l’aparell.

—Estic esgotada —va dir la Karen.

—No m’estranya. Deixa’m agafar el control. Descansa una estona.

En Harald es va concentrar a volar recte i equilibrat. Començava a fer els inacabables ajustaments de poca importància per instint.

—Estigues alerta dels indicadors —va advertir-lo la Karen—. Vigila l’indicador de velocitat, l’altímetre, la brúixola, la pressió de l’oli i el nivell de combustible. Quan estàs volant, se suposa que ho has de comprovar tot constantment.

—D’acord.

En Harald s’havia d’obligar a mirar el tauler d’indicadors cada un o dos minuts i va comprovar que, contràriament al que li dictava l’instint, l’avió no queia en picat cada vegada que ho feia.

—Ara devem estar sobre Jutlàndia —va pronosticar la Karen—. Em pregunto si ens hem desviat gaire cap al nord.

—Com ho podem saber?

—Haurem de volar baix quan travessem la costa. Hauríem de poder identificar alguna característica del terreny i establir la nostra posició al mapa.

La lluna estava baixa a l’horitzó. En Harald va mirar el rellotge i el va sorprendre veure que feia prop de dues hores que volaven. A ell li havien semblat només uns minuts.

—Donem-hi una ullada —va proposar la Karen al cap d’una estona—. Redueix les revolucions fins a les mil quatre-centes i abaixa el morro. —Va agafar l’atles i hi va donar una ullada il·luminant-lo amb la llanterna—. Haurem de baixar més —va dir—, no veig prou bé la terra.

En Harald va baixar l’avioneta primer fins als nou-cents metres i després fins als sis-cents. El terreny era visible gràcies a la llum de la lluna, però no hi veien cap element distintiu. Només hi havia camps. Llavors la Karen va preguntar:

—Mira allò d’allà baix. És una ciutat?

En Harald va mirar avall. Era difícil de dir. No hi havia llums per culpa de la llei que restringia l’ús de la llum i que s’havia imposat, precisament, perquè les ciutats fossin més difícils d’albirar des del cel. Tanmateix, la terra que hi havia a sota semblava que tenia una textura diferent.

De sobte, van aparèixer al cel uns petits llums com de focs artificials.

—Què diantre és això? —va cridar la Karen.

Podia ser que algú ataqués el Hornet Moth amb focs artificials? Els focs artificials estaven prohibits des de la invasió.

—Mai no he vist munició que segueixi l’objectiu, però… —va aventurar la Karen.

—Merda! És això, el que són?

Sense esperar instruccions, en Harald va posar la palanca de potència al màxim i va alçar el morro per guanyar altitud.

Mentre feia la maniobra es van encendre focus antibombardejos.

Es va sentir un tret i alguna cosa va esclatar prop de l’aparell.

—Què era allò? —va cridar la Karen.

—Jo diria que devia ser un morter.

—Ens disparen?

En Harald es va adonar de sobte de la seva localització.

—Això ha de ser Morlunde! Som just a sobre de les defenses del port!

—Vira!

En Harald la va obeir.

—No pugis massa inclinat o calaràs el motor.

Una altra càrrega explosiva va esclatar sobre els seus caps. Els focus van escrutar la foscor de tot el seu voltant. En Harald se sentia com si fes elevar l’avioneta només amb la seva força de voluntat.

Van efectuar un gir de cent vuitanta graus. En Harald va redreçar l’aparell i va continuar pujant. Una altra càrrega va esclatar, però aquesta vegada ho va fer al darrere. Va començar a sentir que potser encara podien sobreviure.

El foc es va aturar. Va tornar a virar per recuperar el rumb original, però no va deixar d’ascendir.

Un minut més tard van passar la costa.

—Deixem enrere la terra ferma —va avisar-la.

La Karen no va contestar i en girar-se en Harald va veure que tenia els ulls tancats.

Va mirar enrere, a la línia de la costa que desapareixia darrere seu, il·luminada per la llum de la lluna.

—Em pregunto si tornarem a veure Dinamarca algun dia —va dir.





9


La lluna es va amagar, però durant una estona en què el cel era completament net de núvols, en Harald va poder veure les estrelles. Va donar gràcies per la seva presència, perquè eren l’única manera que tenia per diferenciar dalt de baix. El motor emetia un rugit constant força tranquil·litzador. Volava a mil cinc-cents metres d’altitud i cent trenta quilòmetres per hora. Hi havia menys turbulències de les que recordava del seu primer viatge i es preguntava si seria perquè sobrevolava el mar o perquè era de nit, o per totes dues coses. Controlava la ruta amb la brúixola, però no sabia fins a quin punt el vent podia desviar el Hornet Moth.

Va treure la mà del comandament i va tocar la cara de la Karen. La galta li cremava. Va orientar l’avioneta perquè volés recta i anivellada i, llavors, va agafar una ampolla d’aigua de l’armari de sota el tauler de control. Se’n va vessar una mica a la mà i la va passar pel front de la Karen per mirar de refrescar-la. Respirava amb normalitat, però en Harald li notava l’alè calent a la mà. Semblava submergida en un son febril.

Quan va tornar a centrar l’atenció en el món exterior, va veure que començava a despuntar l’alba. Es va mirar el rellotge: tot just acabaven de passar les tres en punt del matí. Devien ser a mig camí d’Anglaterra.

Amb la llum tènue, es va adonar que hi havia núvols al damunt. No semblaven tenir ni límit superior ni inferior, o sigui que s’hi va ficar de ple. També plovia i l’aigua es quedava al parabrisa. A diferència dels cotxes, el Hornet Moth no tenia eixugaparabrises.

Va recordar el que li havia dit la Karen sobre la desorientació i va decidir no efectuar cap moviment brusc. Tanmateix, mirar contínuament el no-res arremolinant-se al seu davant tenia un efecte estranyament hipnòtic. Desitjava poder parlar amb la Karen, però sabia que, després de tot el que havia passat, la noia necessitava dormir. En Harald havia perdut la noció del temps. Va començar a imaginar formes als núvols. Va veure el cap d’un cavall, la capota d’un Lincoln Continental i el rostre amb bigotis de Neptú. Davant seu, a les onze en punt i uns quants metres per sota, va veure una barca de pesca, amb tot de mariners que el miraven intrigats des de la coberta.

Llavors, recuperant de cop la plena consciència, es va adonar que no era cap il·lusió. La boira s’havia dispersat i veia una barca de debò. Va mirar l’altímetre. Totes dues manetes apuntaven enlaire. Era al nivell del mar. Havia perdut altura sense adonar-se’n.

De manera instintiva, va estirar el comandament enrere per aixecar el morro, però mentre ho feia va sentir que la veu de la Karen li ressonava dins el cap: «Però mai no aixequis el morro massa de pressa o se’t calarà. Això vol dir que perdràs altura i l’avioneta caurà». Aleshores va prendre consciència del que havia fet i va recordar com ho havia de solucionar, però no estava segur que tingués temps: l’avioneta ja perdia altitud. Va abaixar el morro i va prémer l’accelerador a fons. Va passar al nivell de la barca de pesca. Es va arriscar a aixecar un punt el morro. Esperava que les rodes li toquessin les onades, però l’avioneta va remuntar. Va apujar el morro una mica més. Va desviar una mirada a l’altímetre. Estava pujant. Va deixar anar un llarg sospir.

—Ves amb compte, idiota —va dir-se en veu alta—. Estigues a l’aguait.

Va continuar ascendint. El núvol es va dissipar i va emergir en un matí clar. Va mirar el rellotge. Eren les quatre. El sol estava a punt de sortir. Va mirar amunt pel sostre transparent de la cabina i va distingir l’estel polar a la banda dreta. Això volia dir que la brúixola era precisa i que encara volava cap a ponent.

Per por d’acostar-se massa al mar, va continuar ascendint mitja hora més. La temperatura va baixar i l’aire fred s’escolava per la finestra que havia trencat per a la recàrrega improvisada de benzina. Es va embolicar amb la manta per mantenir-se calent. A tres mil metres d’altitud, va estar a punt de perdre l’estabilitat perquè el motor va tossir.

Al principi no va saber discernir d’on venia el soroll. El rugit del motor havia estat continu des de feia tantes hores que ja ni el sentia.

Llavors ho va tornar a sentir i es va adonar que el motor fallava.

Li va semblar que se li parava el cor. Era a tres-cents quilòmetres de terra ferma en qualsevol direcció. Si el motor fallava just en aquell moment, caurien al mar.

El motor va tornar a tossir.

—Karen! —va cridar—. Desperta’t!

La noia va continuar dormint. En Harald va deixar anar el comandament i li va sacsejar les espatlles.

—Karen!

La Karen va obrir els ulls. Feia més bona cara després d’haver dormit; semblava més tranquil·la i menys sufocada, però tan bon punt va sentir el motor, el terror se li va reflectir a la mirada.

—Què passa?

—No ho sé!

—On som?

—A centenars de quilòmetres de tot arreu.

El motor continuava tossint i espetegant.

—Potser haurem d’aterrar al mar —va dir la Karen—. A quina altitud estem?

—A tres mil metres.

—La vàlvula està del tot oberta?

—Sí, estava pujant.

—Doncs aquest és el problema. Torna-la a posar a mig gas.

Ell la va obeir.

—Si la vàlvula està oberta del tot —va explicar la Karen—, el motor agafa aire de fora, en lloc d’agafar-lo del compartiment del motor, o sigui que és més fred… A aquesta altitud, fa prou fred per fer gel al carburador.

—I què podem fer?

—Descendir —va decidir, tot agafant el comandament i tirant-lo endavant—. Si baixem, la temperatura augmentarà i el gel s’acabarà fonent.

—I si no…

—Haurem de buscar un vaixell. Si podem anar a parar prop d’algun vaixell, ens podrien rescatar.

En Harald va escorcollar el mar d’horitzó a horitzó, però no hi va veure cap nau.

Com que els fallava el motor, tenien poca autonomia i perdien altura ràpidament. EI Harald va agafar la destral de l’armari, a punt per posar en pràctica el seu pla de tallar una ala i fer-la servir com a flotador. Es va posar les ampolles d’aigua a les butxaques de la jaqueta. No sabia si sobreviurien prou temps al mar per morir-se de set.

Va mirar l’altímetre. Van baixar a tres-cents metres i després a cent cinquanta. El mar es veia negre i fred i encara no hi havia cap embarcació a la vista.

En Harald es va veure envaït per una calma estranya.

—Em sembla que morirem —va anunciar—. Em sap greu haver-te ficat en això.

—Encara no s’ha acabat —va observar ella—. Mira si pots donar-hi més revolucions perquè no ens estimbem gaire fort.

En Harald va prémer l’accelerador. El to del motor va augmentar. Va fallar, es va encendre i va tornar a fallar.

—Em sembla que no… —va començar en Harald.

Llavors va semblar que el motor es revifava.

Va roncar contínuament durant uns segons i en Harald va aguantar la respiració, però llavors va tornar a fallar. Finalment va tornar a recuperar un rugit estable i l’avioneta va començar a prendre altura.

En Harald es va adonar que tots dos picaven de mans.

Les revolucions van pujar a mil nou-centes sense perdre volta.

—EI gel s’ha desfet! —va cridar la Karen.

En Harald li va fer un petó. Cosa difícil, perquè, tot i que estaven espatlla amb espatlla i ben estrets dins la cabina, era complicat girar-se al seient, especialment amb els cinturons cordats. Però s’ho va manegar per fer-ho.

—Que bé! —va exclamar ella, alegre.

—Si sobrevivim a tot això, et besaré cada dia durant la resta de la meva vida —va dir ell, tot feliç.

—De debò? —va fer ella—. La resta de la teva vida pot ser molt i molt de temps.

—Això espero.

Semblava complaguda.

—Hauríem de comprovar el nivell de benzina —va aconsellar la Karen.

En Harald es va recargolar al seient per mirar l’indicador, que li quedava al darrere. Era difícil de llegir perquè tenia dues escales: una per utilitzar-lo en vol i l’altra per a quan l’avioneta estava inclinada en terra ferma.

Tanmateix, tots dos marcaven prop del «Buit».

—Merda, el dipòsit gairebé està sec —va lamentar-se en Harald.

—No hi ha terra a la vista —va observar la Karen, mirant el rellotge—. Fa cinc hores i mitja que volem, o sigui que devem estar encara a una mitja hora de terra.

—Encara bo. Puc omplir el dipòsit.

Es va desfer el cinturó i es va tombar amb dificultat per posar-se de genolls damunt el seient. La benzina era al compartiment d’equipatge del darrere. Al costat hi havia un embut i, a un extrem, una mànega. En Harald ja havia trencat la finestra abans d’enlairar-se i ara hi podia passar la mànega, que estava lligada al forat del dipòsit per la part del fuselatge.

Però va veure que aquest extrem de la mànega s’agitava tot seguint el corrent de l’hèlix. Va renegar.

—Què passa? —va preguntar la Karen.

—La mànega s’ha desenganxat durant el vol. No l’he lligada prou fort.

—I ara què farem? Hem d’omplir el dipòsit!

En Harald va mirar la llauna de benzina, l’embut, la mànega i la finestra.

—He de ficar la mànega al forat del dipòsit. I des d’aquí no ho puc fer.

—No pots sortir!

—Si obro la porta, què li passaria a l’avioneta?

—Déu meu, que l’aire ens frenaria de cop. Perdríem velocitat i ens inclinaríem a l’esquerra.

—T’ho podries manegar?

—Puc mantenir la velocitat acotant el morro. Suposo que podré prémer el pedal del timó dret amb el peu esquerre.

—Provem-ho.

La Karen va encarar lleugerament el morro cap avall i va situar el peu esquerre al pedal del timó dret.

—Ara.

En Harald va obrir la porta. L’avioneta va virar immediatament cap a l’esquerra. La Karen va prémer a fons el pedal del timó dret, però continuaven girant. Va tirar el comandament cap a la dreta i va agafar inclinació, però l’avioneta encara girava cap a l’esquerra.

—No va bé. No el puc aguantar! —va cridar.

En Harald va tancar la porta.

—Si trenco aquestes finestres, gairebé podrem reduir la resistència del vent a la meitat —va opinar.

Es va treure la clau anglesa de la butxaca. Les finestres estaven fetes d’una mena de cel·luloide més resistent que el vidre, però sabia del cert que no era irrompible perquè feia dos dies havia trencat la del darrere. Va tirar el braç dret tan enrere com va poder, va picar fort contra la finestra i el cel·luloide es va esmicolar. Llavors va tornar a picar per treure les restes de material del marc.

—Preparada per tornar-ho a provar?

—Espera un minut. Ens cal més velocitat. —Es va inclinar i va obrir la vàlvula. Després va afluixar la palanca inferior un parell de centímetres endavant—. Ara.

En Harald va obrir la porta.

De nou, l’avioneta va girar a l’esquerra, però aquesta vegada amb menys violència i la Karen semblava poder corregir el gir amb el timó.

De genolls al seient, en Harald va treure el cap per la porta. Va veure que l’extrem de la mànega s’agitava davant el forat del dipòsit. Mentre aguantava la porta oberta amb l’espatlla dreta, va estirar el braç dret i va enxampar la mànega. A continuació, l’havia de ficar dins el dipòsit. Veia l’obertura, però no veia el coll del dipòsit. Tenia la punta de la mànega damunt el panell d’entrada, però no parava de balançar-se-li a la mà pel moviment de l’aparell i no podia fer-ne entrar l’extrem al tub. Era com provar de passar el fil per una agulla enmig d’un huracà. Ho va continuar provant uns quants minuts, però la mà se li gelava i cada cop es desesperava més.

La Karen li va tocar l’espatlla.

Ell va ficar la mà dins la cabina i va tancar la porta.

—Perdem altura —va anunciar—. Hem de pujar. —I va tirar el comandament enrere.

En Harald es bufava la mà per escalfar-la.

—Així no puc —va admetre—. No puc ficar la mànega dins el tub. Hauria d’aguantar l’altre extrem del tub.

—Com?

S’ho va rumiar un minut.

—Potser podria treure un peu.

—Ai, Senyor.

—Avisa’m quan haguem assolit prou altura.

Al cap d’un parell de minuts, la Karen va dir:

—Molt bé, però estigues a punt per tancar la porta tan bon punt et piqui l’espatlla.

Mirant enrere, amb el genoll esquerre al seient, en Harald va treure el peu dret per la porta i el va deixar reposar damunt l’estrep reforçat de l’ala. Mentre s’agafava al cinturó de seguretat amb la mà esquerra per no caure, es va inclinar cap enfora i va enxampar la mànega. Va passar la mà per tota la seva llargària fins que va tocar-ne la punta. Llavors es va inclinar més enfora i va ficar l’extrem de la mànega dins el tub. El Hornet Moth va topar amb una bossa d’aire i l’aparell va fer una sotragada a l’aire. En Harald va perdre l’equilibri i per un moment es va pensar que cauria de l’ala. Es va penjar fort de la mànega i del cinturó de seguretat, mirant de mantenir-se dret. L’altra punta de la mànega, la de dins la cabina, es va alliberar de l’anella que la subjectava. En afluixar-se, en Harald la va deixar anar sense voler. El corrent de l’hèlix la va fer desaparèixer de cop.

Tremolant de por, va tornar a entrar a la cabina i va tancar la porta.

—Què ha passat? —va preguntar la Karen—. No ho he vist!

Va estar una estona sense poder contestar. Llavors es va recuperar i va dir:

—M’ha caigut la mànega.

—Oh, no.

En Harald va comprovar el manòmetre del combustible.

—Ens estem quedant a zero.

—No sé què podem fer!

—M’hauré de posar damunt l’ala i ficar la benzina directament de la llauna. Em caldran les dues mans… No puc sostenir una llauna de divuit litres amb una sola mà. Pesa massa.

—Però no et podràs aguantar.

—M’hauràs d’aguantar el cinturó amb la mà esquerra.

La Karen era forta, però no estava segura que pogués aguantar el seu pes, si relliscava. Tanmateix, no tenien alternativa.

—Però llavors no podré fer anar el comandament.

—Haurem de confiar que no l’hagis de fer anar.

—Molt bé, però hem de guanyar altura.

El noi va mirar al seu voltant. No es veia terra enlloc.

—Escalfa’t les mans. Fica-les dins el meu abric —va aconsellar la Karen.

Ell es va tombar, encara agenollat sobre el seient, i va prémer les mans contra la cintura de la noia. Sota l’abric de pell només duia un jersei prim d’estiu.

—Fica-les sota el jersei. Va, toca’m la pell. No em fa res.

Estava calenta.

Mentre pujaven, en Harald va continuar amb les mans on eren. Llavors el motor va fallar.

—No tenim benzina —va avisar la Karen.

El motor va tornar a tossir, però ell també sabia que ella tenia raó.

—Fem-ho ara —va proposar.

Ella va estabilitzar l’avioneta. En Harald va treure el tap de la llauna i, malgrat que l’aire passava per les finestres trencades, la petita cabina es va omplir de l’olor desagradable de la benzina.

El motor va tornar a fallar i va començar a defallir.

En Harald va alçar la llauna. La Karen el va agafar del cinturó.

—Ja et tinc ben agafat —va informar—. No tinguis por.

Ell va obrir la porta i va treure el peu dret. Va traslladar la llauna al seient. Va treure el peu esquerre, de manera que va quedar dret damunt l’ala però inclinat cap a la cabina. Estava absolutament mort de por.

Va alçar la llauna i es va redreçar damunt l’ala. Va cometre l’error de mirar per la vora de l’ala al mar que sobrevolaven. Les nàusees li van fer contraure l’estómac. Gairebé va deixar anar la llauna. Va tancar els ulls, va empassar-se la saliva i va recuperar el control.

Va obrir els ulls, decidit a no mirar a sota. Es va inclinar cap al forat del dipòsit. El cinturó que la Karen aguantava li oprimia l’estómac. Va inclinar la llauna.

El moviment constant de l’avioneta feia impossible vessar el contingut recte, però al cap d’un moment, va aconseguir equilibrar-se. Es tirava endavant i endarrere, confiant que la Karen el sostindria.

El motor va continuar fallant uns segons i després va tornar a la normalitat.

Volia tornar a l’interior desesperadament, però els calia prou benzina per arribar a terra. El combustible semblava tan dens com la mel. Una part es perdia amb la força de l’aire, i també en queia una mica al voltant de la xapa d’obertura, però semblava que la major part queia dins el tub.

Per fi va buidar la llauna. La va deixar caure i es va agafar al marc de la porta amb la mà esquerra. Es va tornar a ficar dins la cabina i va tancar la porta.

—Mira —va dir la Karen, apuntant endavant.

En la distància, just a l’horitzó, es veia una taca fosca. Era terra.

—Al·leluia —va agrair en to moderat.

—Resem perquè sigui Anglaterra —va puntualitzar la Karen—. No sé quant ens podem haver desviat de la ruta.

Els va semblar una eternitat, però finalment la taca fosca es va fer verda i es va convertir en un paisatge. Llavors van distingir una platja, una vila amb un port, una gran extensió de camps i una línia de muntanyes.

—Donem-hi un cop d’ull de més a prop —va suggerir la Karen.

Van baixar a sis-cents metres per examinar la vila.

—No sabria dir si és França o Anglaterra —va dubtar en Harald—. Mai no he estat enlloc.

—Jo he estat a París i a Londres, però això no sembla cap de les dues ciutats.

—De totes maneres, haurem d’aterrar aviat —va anunciar en Harald, que acabava de comprovar el manòmetre del combustible.

—Però hem de saber si som en territori enemic o no.

En Harald va mirar pel sostre i va veure dues naus.

—Doncs ara ho sabrem —va dir—. Mira amunt.

Tots dos es van quedar mirant els dos petits aparells que se’ls acostaven ràpidament des del sud. A mesura que s’apropaven, en Harald s’anava fixant en les ales, esperant distingir-ne alguna marca distintiva. Serien creus alemanyes? No hauria servit de res tota aquella aventura?

Les avionetes es van acostar més i en Harald va veure que eren Spitfires amb els cercles de la RAF. Era Anglaterra.

Va deixar anar un crit de triomf.

—Ho hem aconseguit!

Els aparells es van acostar encara més i es van col·locar a banda i banda del Hornet Moth. En Harald va veure que els pilots se’ls miraven.

—Espero que no es pensin que som espies enemics i ens abatin —va dir la Karen.

Era espantós, però possible. En Harald va mirar de trobar alguna manera de dir als pilots de la RAF que eren amics.

—Una bandera de treva —va dir. Es va treure la camisa i la va agitar a fora per la finestra trencada. El cotó blanc va onejar al vent.

Aparentment, va fer el fet. Un dels Spitfires es va situar davant el Hornet Moth i va agitar les ales.

—Em penso que això vol dir: «Seguiu-me». Però no tenim prou combustible —va explicar la Karen. Va mirar el paisatge de sota—. Diria que, pel fum d’aquesta granja, bufa vent llevant de mar a terra. Aterraré en aquell camp. —I va abaixar el morro, tot virant.

En Harald va mirar els Spitfires amb angoixa. Al cap d’un moment, van fer la volta i van començar a dibuixar cercles, però van mantenir la seva altura, com si observessin què havia de passar. Potser van pensar que un Hornet Moth no seria una amenaça per a l’Imperi Britànic.

La Karen va baixar a tres-cents metres i va sobrevolar el camp que havia escollit amb vent de cua. No hi havia obstacles visibles. Va tombar de cara al vent per aterrar. En Harald va moure el timó per ajudar a mantenir l’aparell recte.

Quan van ser a sis metres de l’herba, la Karen va dir:

—La vàlvula del tot enrere, si us plau.

En Harald va tirar la palanca enrere. Ella va apujar el morro de l’avioneta amb suavitat valent-se del comandament. Quan a en Harald li va semblar que ja tocaven a terra, encara van continuar volant uns cinquanta metres més. Llavors, en el moment en què les rodes van prendre contacte a terra, es va produir una sotragada.

L’aparell va alentir la marxa en pocs segons. Quan es va haver aturat, en Harald va mirar per la finestra trencada i va veure que, tot just a uns quants metres, un jove amb bicicleta els observava bocabadat des d’un caminet entre els camps.

—On devem ser? —va preguntar la Karen.

En Harald va cridar el noi de la bici.

—Hola! —va saludar en anglès—. On som?

El jove el va mirar com si hagués caigut d’una altra galàxia.

—Doncs —va engegar finalment—, no sou pas al coi d’aeroport.





EPÍLEG


Quan feia vint-i-quatre hores que en Harald i la Karen havien aterrat a Anglaterra, les fotografies que en Harald havia fet a l’estació de radar de Sande ja estaven revelades, ampliades i penjades a la paret d’una gran sala d’un dels magnífics edificis de Wetsminster. Algunes estaven marcades amb fletxes i anotacions. A l’habitació hi havia tres homes amb uniformes de la RAF examinant les fotos mentre parlaven entre ells en veu baixa en to d’urgència.

Quan en Digby Hoare va fer passar en Harald i la Karen a la sala i va tancar la porta, els oficials es van girar. Un d’ells, un home alt amb bigoti gris, el va saludar:

—Hola, Digby.

—Bon dia, Andrew —va respondre en Digby—. Aquest és el vicealmirall suprem de l’aire, sir Andrew Hogg. Sir Andrew, li presento la senyoreta Duchwitz i el senyor Olufsen.

En Hogg va encaixar la mà esquerra de la Karen, ja que encara duia la dreta en cabestrell.

—És una jove excepcionalment valenta —va dir, lloant l’actitud de la noia. Parlava l’anglès escurçant les paraules com si tingués alguna cosa a la boca, i en Harald va haver de parar bé l’orella per entendre’l—. Un pilot experimentat dubtaria a l’hora de travessar el mar del Nord amb un Hornet Moth —va afegir en Hogg.

—Per ser-li sincera, no tenia ni idea del perill que corria quan vaig emprendre el vol —va respondre.

—En Digby i jo som vells amics —va continuar en Hogg, adreçant-se a en Harald—. M’ha passat un informe complet de les dades que han obtingut i, francament, li asseguro que totes tenen un valor inestimable. Però m’agradaria tornar a sentir la seva teoria de com actuen conjuntament aquests tres aparells.

En Harald es va concentrar a recuperar de la memòria les paraules angleses que necessitava. Va assenyalar la fotografia on apareixien les tres estructures.

—L’antena gran no para de girar, com si explorés el cel constantment. Però les petites oscil·len amunt i avall i a dreta i esquerra, i em va fer la sensació que devien seguir el rastre dels avions.

En Hogg el va interrompre per dir als altres dos oficials:

—Aquest matí a trenc d’alba he enviat un expert en ràdio a fer un vol de reconeixement per sobre l’illa. Ha captat senyals de dos coma quatre metres de longitud d’ona que suposadament emergeixen de la gran, Freya, i ones de cinquanta centímetres suposadament procedents de les màquines més petites, que deuen ser Wurtzburgs. —Es va tombar cap a en Harald—. Continuï, si us plau.

—De manera que vaig imaginar que la màquina grossa detecta a llarga distància l’acostament dels bombarders. Pel que fa a les petites, una segueix el rastre d’un únic bombarder, mentre que l’altra segueix el rastre del caça destinat a atacar-lo. D’aquesta manera, un controlador pot dirigir un caça cap a un bombarder amb gran precisió.

En Hogg es va tornar a dirigir als seus col·legues.

—Jo crec que té raó. Què en pensen?

—M’agradaria saber què vol dir Himmelbett —va contestar un d’ells.

—Himmelbett? —va preguntar en Harald—. Aquesta és la paraula alemanya per designar un d’aquells llits…

—Un llit amb dosser, en diem en anglès —va apuntar en Hogg—. Hem sentit dir que l’equipament del radar actua en un Himmelbett, però no entenem què vol dir.

—Oh! —va fer en Harald—. Em preguntava com s’ho feien per tenir-ho tot controlat. Això ho explica tot.

La sala es va quedar en silenci.

—Ah, sí? —va dubtar en Hogg.

—Bé, si ens haguéssim d’encarregar de la defensa de l’espai aeri alemany, seria molt lògic dividir les fronteres en diferents blocs, posem d’uns vuit quilòmetres d’amplada per trenta-dos de profunditat, i assignar un conjunt de tres màquines a cada bloc… o Himmelbett.

—Podria tenir raó —va reflexionar en Hogg—. Això els dotaria d’una defensa pràcticament impenetrable.

—Si els bombarders volen l’un al costat de l’altre, sí —va observar en Harald—. Però si vostès fan que els seus pilots de la RAF volin en línia i els fan passar tots plegats pel mateix Himmelbett, la Luftwaffe només podrà seguir el rastre d’un bombarder i els altres tindran moltes més possibilitats de penetrar-hi.

En Hogg se’l va quedar mirant fixament durant una bona estona, després va esguardar en Digby i els seus dos col·legues, i finalment va tornar a clavar els ulls en en Harald.

—Com un raig de bombarders —va explicar en Harald sense estar segur que ho haguessin entès.

El silenci es va allargar. En Harald es preguntava si hi havia cap problema amb el seu anglès.

—Entenen el que vull dir? —va preguntar.

—Oh, i tant —va dir finalment en Hogg—. Entenc perfectament el que vol dir.

L’endemà al matí, en Digby va dur en Harald i la Karen amb cotxe cap al nord-est de Londres. Tres hores més tard, van arribar a una casa de camp que havia estat expropiada per les forces aèries per fer-la servir com a casernes militars. Els van donar una habitació petita amb un llit a cadascun i, a continuació, en Digby els va presentar al seu germà, en Bartlett.

A la tarda van anar amb en Bart fins a la base aèria de la RAF que hi havia a prop, on estava destacat el seu esquadró. En Digby ho havia arranjat tot perquè poguessin assistir a la sessió d’instruccions dient al comandant de la base que formava part d’un exercici de la intel·ligència secreta, i aquest no li va fer cap més pregunta. Van escoltar com el comandant exposava la nova formació que farien servir els pilots en l’atac d’aquella nit: el raig de bombarders.

El seu objectiu era Hamburg.

Aquella mateixa escena es repetia, amb objectius diferents, als camps d’aviació distribuïts per tota l’Anglaterra oriental. En Digby va explicar a en Harald que aquella nit participarien més de sis-cents efectius en el desesperat intent per provocar la retirada de part de les forces de la Luftwaffe del front rus.

La lluna va sortir pocs minuts després de les sis del vespre i els bimotors dels Wellington van alçar el seu brogit a les vuit. Sobre la gran pissarra de la sala d’operacions es va prendre nota del moment en què cada avió havia pres el vol al costat de la lletra en codi de cadascun. En Bart pilotava el G de George.

A mesura que queia la nit i els radiotelegrafistes rebien informació dels bombarders, anaven assenyalant la seva posició sobre un gran mapa que hi havia damunt d’una taula. Els marcadors cada vegada s’acostaven més a Hamburg. En Digby fumava nerviós un cigarret rere l’altre.

L’avió que anava al capdavant, el C de Charlie, va informar que l’atacava un caça i després es va tallar la transmissió. L’avió A d’Able s’aproximava a la ciutat i va comunicar que el foc antiaeri era intens. Tot seguit va llançar bombes incendiàries per il·luminar l’objectiu als bombarders que el seguien.

Quan van començar a deixar caure les bombes, en Harald va pensar en els seus cosins Goldstein d’Hamburg i va pregar que estiguessin refugiats. Com a part dels deures d’escola de l’any anterior, havia hagut de llegir una obra en anglès i havia triat War in the air, de H. G. Wells. Arran de la lectura va tenir un malson en què va veure una ciutat que era objecte d’un atac aeri. Sabia que era l’única manera de derrotar els nazis, però, tanmateix, temia el que li pogués passar a la Monika.

Un oficial es va acostar a en Digby i li va dir en veu baixa que havien perdut el contacte per ràdio amb l’avió d’en Bart.

—Podria ser que només fos un problema radiofònic —va dir.

Un rere l’altre, els bombarders van anar enviant avisos dient que tornaven cap a casa; tots, tret del C de Charlie i el G de George. El mateix oficial va tornar per dir:

—L’artiller de la rereguarda de l’avió F de Freddie ha vist caure un dels nostres. No sap qui era, però temo que sigui el G de George.

En Digby va tapar-se el rostre amb les mans.

Les fitxes que representaven els avions es movien de tornada per damunt del mapa d’Europa que hi havia sobre la taula. Només el C i el G continuaven sobre Hamburg.

En Digby va fer una trucada a Londres i després va dir a en Harald:

—El raig de bombarders ha funcionat. Estimen que la quantitat de pèrdues és inferior a la que havíem tingut en tot un any.

—Espero que en Bart estigui bé —va dir la Karen.

A primera hora van començar a arribar els bombarders. En Digby va sortir a fora. La Karen i en Harald es van reunir amb ell observant com la gran força aèria aterrava a la pista i deixava a terra la tripulació, cansada però contenta.

Quan la lluna va desaparèixer havien tornat tots menys en Charlie i en George. En Bart Hoare no va tornar mai a casa.

En Harald se sentia deprimit mentre es despullava per posar-se el pijama que li havia deixat en Digby. Hauria d’haver estat content. Havia sobreviscut a un viatge increïblement perillós i havia proporcionat informació essencial als britànics. I havia vist com aquella informació havia salvat les vides de centenars de pilots. No obstant això, la pèrdua de l’avió d’en Bart i el dolor reflectit en el rostre d’en Digby van fer que en Harald pensés en l’Arne, que havia donat la seva vida per aquella causa, i en Poul Kirke i els altres danesos que havien detingut i que era pràcticament segur que serien executats per la seva participació en el triomf, i l’única cosa que podia sentir era tristor.

Va mirar per la finestra. S’estava fent de dia. Va córrer les primes cortines grogues per davant de la finestreta i es va ficar al llit. Se sentia malament i es va estar allà ajagut, incapaç de dormir.

Passada una estona va entrar la Karen. Ella també duia un pijama que li havien deixat, amb les mànigues i els camals arromangats per fer-los més curts. Tenia un gest solemne. Sense dir res, es va ficar al llit al seu costat. En Harald va envoltar aquell cos càlid amb els braços. Ella va amagar el rostre a la seva espatlla i es va posar a plorar. No li va preguntar per què. Estava segur que li havien passat pel cap les mateixes coses que a ell. Va continuar plorant fins que es va adormir entre els seus braços.

Al cap d’una estona es va endormiscar. Quan va tornar a obrir els ulls, el sol lluïa a través de les cortines. Va observar meravellat la noia que tenia entre els braços. Sovint havia somiat despert dormir amb ella, però mai no s’ho havia imaginat d’aquella manera.

Podia notar els seus genolls, una natja que se li clavava a la cuixa i alguna cosa suau contra el seu tors que va suposar que devia ser un pit. Va analitzar el seu rostre mentre dormia: li va estudiar els llavis, la barbeta, les pestanyes vermelloses, les celles. Sentia com si el cor estigués a punt d’esclatar-li d’amor.

Finalment, la Karen va obrir els ulls. Va somriure i va dir:

—Hola, amor meu. —I el va besar.

Després van fer l’amor.

Tres dies més tard va aparèixer l’Hermia Mount.

En Harald i la Karen van entrar en un pub que hi havia a prop del Palau de Westminster, on havien quedat amb en Digby, i allà la van veure, asseguda amb un gintònic al davant.

—Però com vas poder tornar a casa? —li va preguntar en Harald—. L’última vegada que et vam veure, li estaves clavant un cop de maleta al cap a l’agent de detectius Jespersen.

—Hi havia tanta confusió a Kirstenslot que em vaig poder esmunyir abans que ningú s’adonés de la meva presència —va explicar l’Hermia—. Vaig dirigir-me a Copenhaguen protegida per la foscor de la nit i vaig arribar a la ciutat en fer-se de dia. Després en vaig sortir de la mateixa manera que hi havia entrat: de Copenhaguen a Bornholm amb transbordador, després amb una barca de pesca fins a Suècia i un avió des d’Estocolm.

—Estic segura que no va ser tan fàcil com ho expliques —va observar la Karen.

L’Hermia va arronsar les espatlles.

—No va ser res en comparació amb la vostra odissea. Quin viatge!

—Estic molt orgullós de tots vosaltres —va dir en Digby, encara que en Harald va pensar que, segons la mirada afectuosa que va dirigir a l’Hermia, estava especialment orgullós d’ella.

En Digby es va mirar el rellotge.

—I ara tenim una cita amb Winston Churchill.

Mentre travessaven el Whitehall va sonar una sirena d’atac aeri, de manera que es van reunir amb el president al complex subterrani que es coneixia com les Sales del Gabinet de Guerra. Churchill seia en un petit escriptori en una oficina atapeïda. A la paret que tenia al darrere hi penjava un mapa d’Europa a gran escala. Hi havia un llit individual amb una vànova verda al costat d’una paret. Duia un vestit de ratlles blanques i, encara que se n’havia tret la jaqueta, se’l veia immaculat.

—De manera que vostè és la noia que va sobrevolar el mar del Nord amb un Tiger Moth —va dir a la Karen agafant-li la mà esquerra.

—Un Hornet Moth —el va corregir. El Tiger Moth era un avió descobert—. Em penso que ens hauríem mort de fred en un Tiger Moth.

—Ah, sí, és clar. —Es va tombar cap a en Harald—. I vostè, el noi que va inventar el raig de bombarders.

—Una d’aquelles idees que sorgeixen mentre es va parlant —va respondre una mica avergonyit.

—Aquesta no és la història que m’han explicat, però la seva modèstia l’honora. —Churchill es va girar cap a l’Hermia—. I vostè ho va organitzar tot. Senyora, val per dos homes.

—Gràcies, senyor —va contestar, encara que en Harald sabia pel somriure tort que va fer ella que no trobava que allò fos un compliment.

—Gràcies a la seva ajuda, hem obligat Hitler a ordenar la retirada de centenars de caces del front rus per fer-los tornar a defensar la pàtria. I, en part gràcies a aquest èxit, pot ser que els interessi saber que avui mateix he signat un pacte de cobel·ligerància amb la Unió de Repúbliques Socialistes Soviètiques. La Gran Bretanya ja no està sola. Tenim com a aliat una de les potències més importants del món. Rússia pot haver acotat el cap, però no està vençuda.

—Déu meu —va fer l’Hermia.

—Sortirà als diaris de demà —va murmurar en Digby.

—I què és el que tenen pensat fer ara aquests dos joves? —va preguntar Churchill.

—M’agradaria allistar-me a la RAF —va respondre imme­diatament en Harald—. Aprendre a pilotar. I després ajudar a alliberar el meu país.

—I vostè? —va preguntar Churchill a la Karen.

—Una cosa semblant. Estic segura que no em deixaran ser pilot, tot i que puc pilotar molt millor que en Harald. Però m’agradaria ingressar a les forces aèries femenines, si és que n’hi ha.

—Bé —va començar a parlar el primer ministre—, tenim una alternativa per oferir-los.

En Harald estava sorprès.

Churchill va fer un gest a l’Hermia i ella va dir:

—Volem que torneu a Dinamarca.

Era l’última cosa que s’esperava en Harald.

—Tornar?

—Primer, us enviarem a un curs de formació (força llarg, dura uns sis mesos) —va continuar l’Hermia—. Aprendríeu radiotelegrafia, l’ús de codis, el maneig d’armes de foc i explosius, i tot això.

—Amb quina finalitat? —va preguntar la Karen.

—Saltaríeu amb paracaigudes sobre Dinamarca proveïts d’equips de ràdio, armes i documentació falsa. La vostra missió consistiria a iniciar un nou moviment de resistència que ocupi el lloc dels Vigilants de la Nit.

El cor d’en Harald s’accelerava. Era una feina molt important.

—Tenia entre cella i cella ser pilot —va dir. Però la perspectiva era molt més emocionant, tot i que perillosa.

Churchill hi va intervenir.

—Tinc milers de nois que volen pilotar —va declarar bruscament—. Però fins ara no havíem ensopegat mai amb ningú que pogués fer el que els estem demanant a vostès. Són únics. Són danesos, coneixen el país, parlen la llengua com a nadius, que és el que són. I han demostrat ser extraordinàriament valents i espavilats. Deixin-me que ho digui d’aquesta manera: si no ho fan vostès, no ho farà ningú.

Era difícil resistir-se a la força de la voluntat de Churchill, i en realitat en Harald no ho volia fer. Li oferien la possibilitat de fer el que tant havia anhelat i la perspectiva era emocionant. Va mirar la Karen:

—Què en penses?

—Estarem junts —va contestar, com si allò fos el més important per a ella.

—Així doncs, hi anireu? —va preguntar l’Hermia.

—Sí —va respondre en Harald.

—Sí —va respondre la Karen.

—Perfecte —va dir el primer ministre—. Així ja està resolt.





Nota final


Amb el temps, la Resistència danesa va esdevenir un dels moviments clandestins més importants d’Europa. Subministrava un flux continu d’informació militar als aliats, va dur a terme milers d’accions de sabotatge contra les forces d’ocupació i va crear rutes secretes a través de les quals gairebé tots els jueus danesos van poder fugir dels nazis.





Agraïments


Com sempre, en la recerca m’ha ajudat en Dan Starer, de Research for Writers, de la ciutat de Nova York (dstarer@research-forwriters.com), el qual em va posar en contacte amb la major part de la gent que s’esmenta a continuació.

En Mark Mille, de Havilland Support Ltd., em va assessorar sobre els avions Hornet Moth, quins problemes tenien i com reparar-los. La Rachel Lloyd, de la Northhamptonshire Flying School, va fer tots els possibles per ensenyar-me a pilotar un Tiger Moth. En Peter Gould i en Walt Kessler també van ajudar en aquest camp, així com els meus companys de vol, em Ken Burrows i em David Gilmour.

La meva guia sobre tot el que està relacionat amb Dinamarca ha estat l’Erik Langkjaer. Pels detalls sobre la vida a Dinamarca durant la guerra també estic agraït a en Claus Jessen, en Bent Jorgensen, en Kurt Hartogsen, en Dorph Petersen i en Soren Storgaard.

Per la seva aportació sobre la vida en un internat danès, dono les gràcies a en Klaus Eusebius Jakobsen, de la Helufsholme Skole og Gods, l’Erik Jorgensen, del Birkerod Gymnasium, i l’Helle Thune, del Bagsvaerd Kostkole og Gymnasium, els quals em van donar la benvinguda a les seves escoles i van respondre pacientment les meves preguntes.

Dono les gràcies per la informació que em va proporcionar a la Hanne Harboe, dels jardins Tivoli; a la Louise Lind, de l’Stockolm Postmuseum; a l’Anita Kempe, a en Jan Garnert, i a en K. V. Tahvanainen, de l’Stockolm Telemuseum, a en Hans Schroder, de la Flyvevabnets Bibliotek, a l’Anders Lunde, del Dansk Boldspil-Union, i a en Henrik Lundbak, del Museum of Danish Resistance de Copenhaguen.

En Jack Cunningham em va parlar de l’Admiralty Cinema i en Neil Cook, de HOK International, me’n va donar unes fotografies. La Candice DeLong i en Mike Condon em van ajudar amb les armes. La Josephine Russell em va explicar com era ser una estudiant de ballet. En Titch Allen i en Pete Gagan em van ajudar amb les motocicletes antigues.

Estic agraït als meus editors i agents: l’Amy Berkower, la Leslie Gelbman, la Phyllis Grann, en Neil Nyren, l’Imogen Tate i l’Al Zuckerman.

Finalment, dono les gràcies als membres de la meva família per haver llegit resums i esborranys: la Barbara Follett, l’Emanuele Follett, la Marie-Claire Follett, en Richard Overy, la Kim Turner i en Jann Turner.





KEN FOLLETT (Cardiff, 5 de juny de 1949) és un escriptor gal·lès, autor de thrillers i novel·les històriques en anglès. Fill de Martin i Veenie, va néixer a Cardiff, Gal·les, on va viure fins que la seva família es va traslladar a Londres quan tenia 10 anys. Va ser quan els seus pares, fonamentalistes cristians, li van prohibir anar al cine i veure la televisió que va desenvolupar un primerenc interès per la lectura, tot i així fou un estudiant normal i corrent fins que va arribar a l’adolescència. El 1967 va ingressar a la University College of London, on va estudiar filosofia i es va implicar en moviments d’esquerres. Es va casar amb la seva primera muller, Mary, el 1968.

Un cop graduat, a la tardor del 1970, es va matricular a un curs de periodisme de tres mesos i va aconseguir feina com a reporter al South Wales Echo de Cardiff. Després de tres anys a Cardiff va tornar a Londres per treballar de reporter al Evening Standard. En considerar aquesta feina poc gratificant, va deixar el periodisme per passar-se a l’edició i es va convertir en director editorial d’Everest Books el 1974. Follett va començar a escriure relats, al principi només per afició, a les tardes i als caps de setmana. L’èxit li va arribar amb la publicació, el 1978, de Storm Island (L’illa de les tempestes), que el va fer internacionalment famós. Des d’aleshores, totes i cadascuna de les seves novel·les s’han convertit en un èxit de vendes, i un gran nombre d’elles han estat portades al cinema.

Follett es va involucrar, a finals dels anys 70, amb les activitats del Partit laborista. Al llarg de les seves activitats polítiques va conèixer a Barbara Follett, una treballadora del Partit Laborista, que el 1982 es va convertir en la seva segona muller. Barbara fou escollida membre del Parlament el 1997, representant a Stevenage, i fou reescollida el 2001. El mateix Follett és un fidel partidari dels laboristes.





