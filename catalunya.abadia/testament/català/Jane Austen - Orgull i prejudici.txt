Considerada, tan pels estudiosos com pels lectors, una de les millor novel·les de costums de Jane Austen, continua sent, encara avui, un dels llibres més venuts al Regne Unit. L’acció es situa al segle XIX, al comtat de Hertfordshire, Anglaterra, l’ambient de províncies que tant bé coneixia l’escriptora. Amb el seu estil objectiu i irònic, descriu la família Bennet, que tenen cinc filles: Jane, Elizabeth, Mary, Lydia i Kitty, i els personatges i fets que es mouen al seu voltant.





Jane Austen





Orgull i prejudici




ePUB v2.0

Calamanga 11.10.13





Títol original: Pride and Prejudice

Jane Austen, 1813

Traducció: Eulàlia Preses, 1985

Edició digital: Calamanga (v1.0)

Segona edició: Epubqüest (v2.0)

ePUBCat base r1.3





PRIMERA PART





1


Es una veritat universalment coneguda que un home solter, en possessió d’una gran fortuna, cal que desitgi tenir muller.

Malgrat que els sentiments o les intencions d’un home així siguin poc coneguts quan per primera vegada entra a formar part d’un veïnat, les famílies dels voltants tenen tan incorporada aquesta veritat en la seva manera de pensar, que el veí en qüestió és considerat com la propietat indiscutible d’una o altra de les seves filles.

—Estimat senyor Bennet —li va dir un dia la seva muller—, has sentit la notícia que, finalment, Netherfield Park s’ha llogat?

El senyor Bennet va dir que no.

—Doncs, sí —va afirmar ella—; fa un moment que la senyora Long ha estat aquí i m’ho ha contat tot.

El senyor Bennet no li va respondre.

—No tens ganes de saber qui l’ha llogat? —va preguntar la seva dona cridant amb impaciència.

—Tu m’ho vols dir i jo no tinc cap objecció a escoltar-ho.

La invitació era suficient.

—Doncs, estimat, has de saber que la senyora Long diu que Netherfield ha estat llogat per un home jove, del nord d’Anglaterra, que té una gran fortuna; que va venir dilluns amb una calessa tirada per quatre cavalls per veure l’indret i que va quedar-ne tan encantat, que immediatament es va posar d’acord amb el senyor Morris; que vindrà a prendre’n possessió abans de les festes de Sant Miquel i que alguns dels seus criats seran a la casa a finals de la setmana entrant.

—Com es diu?

—Bingley.

—Es casat o solter?

—Oh, estimat, solter, sens dubte! Un home solter amb una gran fortuna; quatre o cinc mil lliures l’any. Quina ocasió més bona per a les nostres noies!

—Com és això? Què hi tenen a veure, elles?

—Estimat senyor Bennet —va replicar la seva muller—, com és possible que siguis tan pesat! Has de saber que jo estic pensant que es casi amb una de les nostres filles.

—És aquesta la seva intenció, en establir-se aquí?

—Intenció! Quin disbarat, com pots parlar així! Però és molt probable que s’enamori d’una d’elles; per tant, l’has d’anar a visitar així que arribi.

—No veig pas que hi hagi cap motiu per fer-ho. Podeu anar-hi tu i les noies o les pots enviar a elles soles, cosa que, potser, serà millor, perquè, com que tu ets tan bonica com alguna d’elles, el senyor Bingley podria trobar que ets la millor del grup.

—Estimat, m’afalagues. Certament, he tingut la meva part de bellesa; però, ara, no pretenc pas ser res d’extraordinari. Quan una dona té filles grans ja no hauria de pensar en la pròpia bellesa.

—En el cas que dius, una dona ja no té gaire bellesa en què pensar.

—Però, estimat, de debò, has d’anar a veure el senyor Bingley quan s’instal·li al veïnat.

—Això és més del que em comprometo a fer, t’ho asseguro.

—Però tingues en compte les nostres filles. Pensa només què significaria per a una d’elles un casament com aquest. Sir William i Lady Lucas estan decidits a anar-hi únicament per aquest motiu, perquè, en general, tu saps que no visiten els nouvinguts. Hi has d’anar, sens falta, perquè no serà possible que nosaltres anem a visitar-lo, si tu no hi vas abans.

—Trobo que tens massa escrúpols, la veritat. M’aventuro a dir que el senyor Bingley estarà molt content de veure’t; tu li portaràs a mà quatre ratlles de part meva per tal que estigui tranquil sobre el meu sincer consentiment que es casi amb qualsevol de les nostres noies que vulgui escollir; si bé he de posar-hi alguna recomanació a favor de la meva petita Lizzy.

—Desitjaria que no fessis una cosa així. Lizzy no és ni mica millor que les altres i estic segura que no és ni la meitat de bonica que Jane ni la meitat de graciosa que Lydia. Però sempre és la teva preferida.

—Cap d’elles no té gaire a recomanar —va replicar el senyor Bennet—; totes són tan beneites i ignorants com les altres noies, però Lizzy té una rapidesa de comprensió que no tenen les seves germanes.

—Senyor Bennet, com pots insultar així les teves pròpies filles? El fet de molestar-me et produeix un gran plaer. No tens compassió dels meus pobres nervis.

—T’equivoques, estimada. Tinc un gran respecte pels teus nervis. Fa ben bé vint anys que escolto, amb consideració, com hi fas referència.

—Ah, no saps com sofreixo!

—Però espero que aviat et recuperaràs per tal de veure com s’estableixen a la rodalia molts homes joves amb quatre mil lliures l’any.

—Encara que en vinguessin vint com ell, no ens serviria de res, ja que tu no els voldries anar a visitar.

—Hi pots confiar, estimada; quan en seran vint, els faré una visita a tots.

El senyor Bennet era una barreja tan estranya d’agudesa, humor sarcàstic, reserva i imaginació, que l’experiència de vint-i-tres anys no havia estat prou perquè la seva muller entengués el seu caràcter. Ella era molt més fàcil d’entendre. Era una dona poc intel·ligent, d’escassos coneixements i caràcter inestable. Quan estava disgustada, s’imaginava que estava nerviosa. L’afer de la seva vida era casar les seves filles; les seves distraccions, les visites i les notícies.





2


El senyor Bennet comptava entre els primers que esperaven visitar el senyor Bingley. Sempre havia tingut la intenció de fer-ho, malgrat que fins a l’últim moment assegurava a la seva dona que no hi aniria, i fins a la tarda després de la seva visita ella no en va saber res. Aleshores ho va notificar així: observant que la seva filla segona estava ocupada adornant-se un capell, de sobte, se li adreçà dient-li:

—Espero que al senyor Bingley li agradarà Lizzy.

—No anem pas en camí de saber què agrada al senyor Bingley —digué la seva mare, plena de ressentiment—, perquè no li farem cap visita.

—Oblida, mamà —va dir Elizabeth—, que el trobarem a les reunions i que la senyora Long ha promès de presentar-lo.

—No crec que la senyora Long ho faci. Té dues nebodes, ella. És una dona egoista i hipòcrita i no em mereix cap bona opinió.

—Tampoc no me la mereix a mi —va dir el senyor Bennet—, i estic content de veure que no comptes amb ella perquè et sigui útil.

La senyora Bennet no es va dignar a respondre; però, incapaç d’aguantar-se, va posar-se a renyar una de les seves filles.

—No continuïs tossint així, Kitty, per l’amor de Déu. Tingues una mica de compassió dels meus nervis. Me’ls destrosses.

—Kitty és poc discreta amb la seva tos —va dir el seu pare—, en porta malament el ritme.

—No tusso pas per divertir-me —va replicar Kitty malhumorada—. Quan és el teu proper ball, Lizzy?

—De demà en quinze.

—Ai, així és —va dir cridant la seva mare—, i la senyora Long no torna fins el dia abans. O sigui que li serà impossible de presentar-lo, perquè ni ella mateixa no el coneixerà.

—Aleshores, estimada, has d’aprofitar l’avantatge que tens sobre la teva amiga i ser tu qui li presenti el senyor Bingley.

—Impossible, senyor Bennet, impossible, quan ni jo mateixa no el conec personalment. Com pots ser tan burleta?

—La teva prudència t’honora. Quinze dies són pocs, realment, per conèixer una persona. Només amb quinze dies no es pot saber com és un home; però, si nosaltres no ens aventurem a presentar-lo, algú altre ho farà i al capdavall la senyora Long i les seves nebodes han d’esperar la seva oportunitat; per tant, com que ella s’ho prendrà com un acte d’amabilitat, si tu no vols assumir de fer-ho, ho faré jo.

Les noies es van mirar llur pare. La senyora Bennet només va dir:

—Beneiteries, beneiteries.

—Què vols dir amb aquest mot tan categòric? —va exclamar ell—. Consideres que les formes d’una presentació i la tensió que comporten són unes beneiteries? En això, no puc estar completament d’acord amb tu. Què hi dius tu, Mary? Ja sé que ets una senyoreta que medita bé allò que diu, llegeix llibres importants i en fa resums.

Mary desitjava dir quelcom molt sensat, però no sabia com fer-ho.

—Mentre Mary posa ordre a les seves idees —va continuar dient el senyor Bennet—, tornem al senyor Bingley.

—N’estic tipa, del senyor Bingley! —li va contestar cridant la seva muller.

—Em sap molt de greu sentir-te a dir això; però, per què no m’ho deies abans? Si ho hagués sabut, certament, aquest matí, no hauria pas anat a fer-li una visita. Mala sort; però, com que ja l’he feta, ara no podrem eludir el seu tracte.

La sorpresa de les senyores fou just la que ell desitjava i la de la senyora Bennet ultrapassava, potser, la de les altres. Això no obstant, quan la primera explosió de joia va haver passat, ella va començar a dir que això era el que sempre havia esperat.

—Que bé que ha estat per part teva, estimat senyor Bennet! Però jo sabia que, finalment, et convenceria. Estava certa que estimaves massa les teves filles per desatendre una coneixença tan important. Bé, que contenta que estic! I quina broma més bona haver anat aquest matí a veure’l i no dir-ne ni una paraula fins ara!

—Kitty, ara ja pots tossir tant com vulguis —va dir el senyor Bennet, i tot dient això va sortir de la cambra cansat dels transports d’alegria de la seva muller.

—Quin pare més excel·lent que teniu, noies! —va exclamar així que el seu marit va haver tancat la porta—. No sé pas com podreu mai recompensar-li la seva gentilesa, ni a mi tampoc, en aquest assumpte. A l’època que vivim, puc ben dir-vos que no és gaire agradable d’anar fent noves coneixences cada dia, però per vosaltres faria qualsevol cosa. Lydia, amor meu, malgrat que tu ets la més jove, m’atreveixo a dir que el senyor Bingley, al proper ball, ballarà amb tu.

—Oh! —va dir Lydia amb una gran seguretat—, no tinc pas por que no ho faci, perquè malgrat que sóc la més jove, sóc la més alta.

La resta de la tarda, la van passar fent conjectures sobre quant de temps trigaria el senyor Bingley a tornar la visita al senyor Bennet i decidint quan el convidarien a dinar.





3


Això no obstant, ni tot el que la senyora Bennet, amb l’ajut de les seves cinc filles, va poder preguntar sobre l’assumpte no fou prou per arrencar al seu marit cap descripció satisfactòria del senyor Bingley. El van atacar de diverses maneres: amb preguntes encobertes, suposicions enginyoses i hipòtesis sense fonament, però ell va escapolir-se de l’habilitat de totes elles; finalment, es veieren forçades a acceptar una informació de segona mà a través de llur veïna, la senyora Lucas. Les seves referències foren altament favorables; Sir William havia quedat encantat. El senyor Bingley era molt jove, meravellosament bell, extremament agradable i, per coronar el conjunt, tenia la intenció d’assistir al proper ball amb un grup nombrós de gent. Res no podia ser més agradable! Que l’engresqués la dansa era un pas segur cap a l’enamorament, i els desigs del cor de la senyora Bennet trobaven, així, acolliment.

—Només que pugui veure una de les meves filles feliçment instal·lada a Netherfield —va comentar la senyora Bennet al seu marit— i totes les altres igualment ben casades, ja no podré desitjar res més.

Al cap de pocs dies, el senyor Bingley va tornar la visita al senyor Bennet i va seure amb ell, deu minuts, al seu despatx. Havia concebut l’esperança de ser admès a donar una ullada a les senyores de la casa, de la bellesa de les quals havia sentit molt a parlar, però només va veure el pare. Les senyores foren més afortunades, perquè, des d’una finestra del primer pis, van poder veure que el senyor Bingley portava una jaqueta de color blau i muntava un cavall negre.

Poc després, fou enviada a Netherfield una invitació per a un dinar; i ja la senyora Bennet havia disposat els preparatius que havien d’acreditar-la com a mestressa de casa, quan va arribar la resposta del senyor Bingley que ajornava tots els plans. El senyor Bingley es veia obligat a ser a la ciutat l’endemà i, per tant, no li era possible d’acceptar l’honor de llur invitació, etc., etc. La senyora Bennet va quedar desconcertada. No podia imaginar quin assumpte podia tenir que el reclamés a la ciutat tot just arribat a Netherfield i va començar a témer que el senyor Bingley bé podria estar volant sempre d’un indret a l’altre i no instal·lar-se mai a Netherfield, tal com calia que fos. Lady Lucas va apaivagar una mica els seus temors apuntant la idea que només havia anat a Londres per tal de reunir un grup nombrós per al ball. Aviat va córrer la veu que el senyor Bingley portaria amb ell, a la festa, onze dames i set cavallers. La notícia d’un grup de dames tan nombrós va afligir les noies, però el dia abans del ball es van animar en saber que, en lloc d’onze, només eren sis les que havia portat amb ell, de Londres: les seves cinc germanes i un cosí. Quan el grup va fer la seva entrada a la sala de ball, el total era, només, de cinc persones: el senyor Bingley, dues germanes seves, el marit de la més gran i un altre home jove.

El senyor Bingley era un home de bella aparença i aire distingit i tenia una expressió agradable i unes maneres senzilles i naturals; les seves germanes eren dues dones elegants i d’aire segur i el seu cunyat, el senyor Hurst, es veia que era merament un cavaller. Però el seu amic, el senyor Darcy, un home alt i elegant, de belles faccions i posat noble, aviat va atreure les mirades de tots els assistents; al cap de cinc minuts de la seva entrada, ja havia corregut la veu i era del domini públic que posseïa una renda de deu mil lliures l’any. Els cavallers van opinar que era un home elegant, les dames van declarar que era molt més bell que el senyor Bingley i gairebé fins a mitja tarda tothom el va fer objecte de la seva admiració. Però aviat les seves maneres van provocar una aversió que va fer girar la marea de la seva popularitat, ja que van descobrir que era un individu orgullós que es creia superior a la gent que el voltava i al sentiment d’admiració que desvetllava, i aleshores ni tot el seu gran estat al Derbyshire no va poder salvar-lo de tenir una expressió altiva i molt desagradable i de no ser mereixedor que el comparessin amb el senyor Bingley.

Aquest aviat féu coneixença amb la gent més important de la reunió, ja que era un home alegre i obert; va ballar tots els balls, va trobar que la festa s’acabava massa d’hora i va parlar de donar-ne una, ell, a Netherfield. Quin contrast amb el seu amic! El senyor Darcy va ballar una sola vegada amb la senyora Hurst i una amb la senyoreta Bingley, va declinar de ser presentat a cap altra dama i va passar la resta de la tarda passejant per la sala i parlant, de tant en tant, amb alguna persona del seu grup. L’opinió sobre el seu caràcter estava fixada per sempre: era l’home més orgullós i més desagradable del món i tothom espera­va que no tornaria mai més per allí. La senyora Bennet era de les que més violentament estava en contra d’ell, perquè, a l’aversió que li produïa el seu comportament en general, s’hi afegia un ressentiment particular, pel fet d’haver menyspreat una de les seves filles.

Elizabeth Bennet s’havia vist obligada, per l’escassetat de balladors, a quedar-se asseguda dos balls seguits. Durant una part d’aquest temps, el senyor Darcy havia estat prou a prop d’ella perquè Elizabeth pogués sentir, casual­ment, una conversa entre ell i el senyor Bingley. Aquest va deixar de ballar uns moments per pressionar el seu amic perquè s’unís a la dansa.

—Vinga, Darcy —li va dir—, t’haig de fer ballar! Odio de veure’t aquí a peu dret, tòt sol, d’aquesta manera tan estúpida. Valdria més que ballessis.

—No ho faré pas. Tu saps com detesto ballar, fora que conegui molt bé la meva parella. En una reunió com aquesta, seria insuportable. Les teves germanes ja estan compromeses i no hi ha cap dona en aquesta sala que no fos un càstig per a mi haver d’aguantar.

—Ni per tot un regne no voldria pas ser tan melindrós com tu —va exclamar Bingley—. Paraula que mai no he tro­bat, enlloc, tantes noies agradables com trobo aquí aquesta tarda. I n’hi ha algunes, com pots veure, que són excepcionalment boniques.

—Tu balles amb l’única noia bella de la sala —va dir el senyor Darcy mirant la més gran de les germanes Bennet.

—Oh! , és la criatura més bella que mai hagi contemplat! Però hi ha una de les seves germanes, asseguda just darrera teu, que és molt bonica i, goso dir, molt agradable. Deixa’m demanar a la meva parella que et presenti.

—Quina vols dir? —I girant-se en rodó va mirar un instant Elizabeth fins que, trobant la seva mirada, va apartar els ulls i va observar fredament—: És passable, però no prou bella per temptar-me, i en aquest moment no estic d’humor per dedicar-me a senyoretes que els altres homes menystenen. Valdria més que tornessis al costat de la teva parella i et delectessis amb els seus somriures, perquè, amb mi, perds el temps.

El senyor Bingley va seguir el seu consell, el senyor Darcy es va allunyar i Elizabeth va restar asseguda experimentant envers ell uns sentiments no gaire cordials. Això no obstant, va contar el fet, molt divertida, als seus amics, perquè era de natural viu i alegre i es complaïa en tot allò que era ridícul.

Altrament, la tarda fou molt agradable per a tota la família. La senyora Bennet va poder veure la gran admiració que la seva filla gran havia despertat entre els invitats de Netherfield. El senyor Bingley havia ballat dues vegades amb ella i les seves germanes l’havien distingida particularment. Jane estava tan complaguda com la seva mare pel mateix motiu, si bé d’una manera més tranquil·la. Elizabeth s’adonava del plaer de Jane. Mary havia estat presentada a la senyoreta Bingley com la noia més instruïda del veïnat; i Catherine i Lydia havien estat tan afortunades que no s’havien quedat mai sense parella, i això, segons que els havien ensenyat, era l’única cosa que en un ball les havia de preocupar. Així, doncs, van tornar molt animades a Longbourn, el poble on vivien i del qual eren els habitants més importants. Encara van trobar el senyor Bennet llevat. Amb un llibre, el temps no comptava per a ell i, en aquesta ocasió, sentia una gran curiositat per l’esdeveniment d’aquella tarda, que tan bones esperances havia despertat. Gairebé havia arribat a desitjar que totes les expectatives de la seva muller sobre el foraster fossin un fracàs, però aviat es va adonar que el relat que escoltaria era ben diferent.

—Oh!, estimat senyor Bennet —va dir la seva muller així que va entrar a la cambra—, hem passat una tarda meravellosa i el ball ha estat magnífic. Tant de bo haguessis vingut. Jane ha estat tan admirada! Això ha estat el millor de tot. Tothom deia que feia molt goig i el senyor Bingley l’ha trobada molt bonica i hi ha ballat dues vegades. Pensa en això, estimat, hi ha ballat dues vegades; ha estat l’única noia de la sala a qui ha demanat per ballar una segona vegada. De primer ho ha demanat a la senyoreta Lucas. Jo estava ben irritada de veure’ls plegats; però així i tot, ell no l’admirava gens; és clar, ningú no la pot admirar, ja ho saps tu, i ell semblava molt impressionat per Jane mentre ella ballava. O sigui que s’ha informat de qui era i s’ha fet presentar i li ha compromès els dos balls següents. Després ha ballat el tercer two amb la senyoreta King, i el quart two amb Maria Lucas, i el cinquè two novament amb Jane, i el sisè two amb Lizzy, i el Boulanger…

—Si s’hagués compadit una mica de mi —va bramular el seu marit perdent la paciència—, no hauria ballat ni la meitat! Per l’amor de Déu, no parlis de les seves parelles. Tant de bo s’hagués torçat el turmell al primer ball!

—Oh, estimat! —va continuar dient la senyora Ben­net—, estic completament encantada amb el senyor Bingley. És tan extremament bell! I les seves germanes són unes dones delicioses. En ma vida no he vist res de més elegant que els seus vestits. Jo diria que les puntes que cobrien el vestit de la senyora Hurst…

En aquest punt, fou novament interrompuda. El senyor Bennet va protestar contra qualsevol descripció de vestits. Per tant, la senyora Bennet es va veure obligada a cercar un altre aspecte del mateix tema i va contar amb l’ànim ple d’amarguesa i una certa exageració la vergonyosa grolleria del senyor Darcy.

—Però et puc assegurar —va afegir— que Lizzy no hi perd res no essent del gust de la seva fantasia, perquè és un home horrible i molt desagradable a qui no val la pena d’agradar. Tan altiu i tan envanit que era insuportable! Es passejava d’ací d’allà imaginant-se que era un home important. Que Lizzy no era prou bella per poder-hi ballar! M’hauria agradat que hi fossis, estimat, perquè li donessis una de les teves reprimendes. El detesto.





4


Quan Jane i Elizabeth es van quedar soles, la primera, que abans s’havia mostrat prudent en els seus elogis al senyor Bingley, va expressar a sa germana la seva admiració.

—És tal com ha de ser un home jove —va dir—, sensat, alegre, animat; i mai no he vist un comportament millor. Tan senzill, tan perfectament educat!

—També té bona presència —va afegir Elizabeth—, una cosa que un home jove, si pot, hauria de tenir. Per això és una persona tan completa.

—M’ha afalagat molt que em demanés per ballar una segona vegada. No esperava pas un compliment així.

—No? Jo sí. Però és que tu i jo som molt diferents. Les atencions sempre t’agafen per sorpresa, i a mi, mai. Què més natural que el fet que et tragués a ballar una altra vegada? No podia pas deixar de veure que tu eres cinc vegades més bonica que cap altra dona del ball; en aquest cas, doncs, no cal regraciar-lo per la seva galanteria. Bé, certament, és molt agradable i et dono permís perquè t’agradi. Altres homes més estúpids que ell t’han agradat.

—Estimada Lizzy!

—Tens una excessiva inclinació, saps?, que t’agradi la gent, en general. Mai no trobes cap falta a ningú. Als teus ulls, tothom és bo i agradable. Mai no t’he sentit parlar malament d’un ésser humà, en tota la meva vida.

—No m’agradaria precipitar-me a censurar algú, però sempre dic allò que penso.

—Sé que ho fas, i això és el que és admirable. Tu que ets tan sensata, ets honradament cega per a les follies i ximpleries dels altres! Una falsa sinceritat és una cosa molt corrent, la trobem pertot arreu, però ser sincer sense ostentació o sense proposar-s’ho, veure el costat millor del caràcter de la gent i encara millorar-lo i no dir res d’allò que és dolent, només és propi de tu. Per això, també t’agraden les germanes d’aquest jove, oi? Les seves maneres, però, no són les d’ell.

—No, és cert, al principi. Però, quan parles amb elles, són unes dones molt agradables. La senyoreta Bingley viurà amb el seu germà i li portarà la casa; i molt m’enganyo o serà amb nosaltres una bona veïna.

Elizabeth escoltava en silenci, però no estava convençuda. El comportament d’aquelles dames, aquella tarda, no havia estat l’adient per agradar a tothom, i Elizabeth, amb un sentit de l’observació més agut que el de la seva germana, amb un temperament menys dòcil que el d’ella i un judici lliure de tot interès personal, estava molt poc disposada a donar la seva aprovació. Eren, no es podia negar, unes dames molt elegants a les quals no faltava el bon humor quan els plaïa i que eren lliures de fer-se agradables allí on els plagués, però orgulloses i vanitoses. Eren més aviat boniques; havien estat educades en una de les millors escoles de la ciutat, posseïen una fortuna de dues mil lliures, estaven fetes a gastar més del que haurien hagut de fer-ho i a relacionar-se amb gent de categoria i, per tant, tenien tot el dret de tenir una bona opinió d’elles mateixes en tots els aspectes i una pobra opinió dels altres. Pertanyien a una família respectable del nord d’Anglaterra, circumstància que els havia quedat gravada a la memòria molt més que no pas el fet que la fortuna del germà i la pròpia procedia de l’exercici del comerç.

El senyor Bingley havia heretat una hisenda de gairebé cent mil lliures del seu pare, el qual s’havia proposat de comprar una finca; però no havia viscut prou per realitzar-ho. El seu fill també tenia la mateixa intenció i de vegades s’entretenia escollint el comtat que voldria que fos seu; però, com que ja tenia una bona casa i la llibertat que li proporcionava posseir una hisenda, aquells qui millor coneixien el seu caràcter de gustos senzills dubtaven de si no passaria la resta dels seus dies a Netherfield i deixaria per a la propera generació l’adquisició de la finca.

Les seves germanes desitjaven vivament que posseís una finca pròpia, però, malgrat que ara s’havia instal·lat només com a llogater, la senyoreta Bingley presidia la seva taula de ben bona gana, com així també ho feia la senyora Hurst, la qual, casada amb un home de món, més que no pas ric, se sentia inclinada a no considerar la casa del seu marit com a llar pròpia quan així li convenia. No feia encara dos anys que el senyor Bingley era major d’edat quan, per una recomanació casual, s’havia deixat temptar a veure Netherfield House. Se la va mirar i la va examinar durant mitja hora, li van agradar la seva situació i les cambres principals, el va satisfer l’elogi que en feia el seu propietari i la va llogar immediatament.

Entre ell i Darcy existia una ferma amistat, a despit de la gran oposició dels seus dos caràcters. Bingley es feia estimar per Darcy per la manera senzilla, franca i dòcil del seu temperament, malgrat que cap caràcter no podia oferir un contrast més gran amb el del seu amic i malgrat, també, que, de la seva pròpia manera de ser, Darcy n’estava bastant satisfet. Bingley tenia la més absoluta confiança en la solidesa de l’afecte de Darcy i la més alta opinió dels seus judicis. D’ells dos, Darcy era el més intel·ligent. No és que Bingley no ho fos, però Darcy era més llest. Alhora, era altiu, reservat i exigent, i les seves maneres, si bé eren les d’un home educat, no eren atractives. En aquest aspecte, el seu amic li portava un gran avantatge. Bingley estava segur d’agradar onsevulla que es presentés; Darcy sempre desagradava a algú.

Els comentaris que tots dos feien de la reunió de Meryton eren prou reveladors. Bingley no s’havia trobat mai amb una gent més agradable o noies més boniques, en tota la seva vida; tothom havia estat amb ell extremament amable i atent, no hi havia hagut ni formalismes ni encarcarament i aviat havia fet coneixença amb tota la gent del ball; quant a la senyoreta Bennet, no podia concebre un àngel més bonic que ella. Darcy, al contrari, havia vist una col·lecció de persones poc boniques i sense personalitat, per cap de les quals no havia sentit el més mínim interès ni tampoc de cap d’elles havia rebut ni atenció ni plaer. Reconeixia que la senyoreta Bennet era bonica, però reia massa.

La senyora Hurst i la seva germana van estar d’acord en això; però, així i tot, l’admiraven i els agradava i es pronunciaven a favor que era un noia gentil que no tindrien cap inconvenient a conèixer més a fons. Així, doncs, la senyoreta Bennet va quedar aprovada com a noia gentil i el seu germà va sentir-se autoritzat per aquest parer a tenir d’ella l’opinió que volgués.





5


A la distància d’una curta passejada des de Longbourn, vivia una família amb la qual els Bennet tenien una íntima amistat. Anteriorment, Sir William Lucas havia estat establert, com a comerciant, a Meryton, on havia fet una certa fortuna i havia adquirit una comanadoria sol·licitada al rei durant l’exercici d’una alcaldia. La distinció li havia produït un efecte potser massa fort: li havia fet avorrir el negoci i la seva residència en una petita població que comptava amb mercat. Deixant l’un i l’altra, s’havia instal·lat amb la seva família en una casa a una milla si fa no fa de Meryton, que, des d’aleshores, es va anomenar Lucas Lodge; allí podia pensar amb profunda complaença en la seva importància i, sense el destorb del negoci, dedicar-se únicament a ser cortès amb tothom. Perquè, malgrat que estava ufanós de la seva categoria, no per això menyspreava ningú, ans al contrari, era tot atencions envers tothom. Inofensiu per naturalesa, cordial i servicial, la seva presentació a St. James l’havia tornat, a més a més, educat.

Lady Lucas era una bona dona, però no prou llesta per ser una valuosa veïna per a la senyora Bennet. Tenia diversos fills, i la més gran, una noia entenimentada i intel·ligent, d’uns vint-i-set anys, era l’amiga íntima d’Elizabeth.

Que les senyoretes Lucas i les senyoretes Bennet es trobessin per parlar del ball era absolutament necessari, i el matí de l’endemà de la festa va portar les primeres a Longbourn per escoltar i fer saber les impressions respectives.

—Tu vas començar bé la tarda, Charlotte —va dir la senyora Bennet a la senyoreta Lucas dominant-se per correcció—. Vas ser la primera que va escollir el senyor Bingley.

—Sí, però va semblar que li agradava més la segona.

—Oh, suposo que et refereixes a Jane, perquè va ballar dues vegades amb ella. Es cert que va semblar que l’admirava, més aviat crec que sí, és clar…, vaig sentir quelcom sobre això…, però gairebé no sé què…, quelcom relacionat amb el senyor Robinson.

—Potser es refereix al que vaig sentir, per casualitat, que deien ell i el senyor Robinson, no li ho vaig comentar? Que el senyor Robinson li va preguntar si li agradaven les nostres reunions de Meryton i si no creia que hi havia moltes dones boniques al saló i quina creia ell que era la més bonica? I que ell va contestar a la darrera pregunta, sense pensar-s’hi: «Oh, la més gran de les senyoretes Bennet, sense cap mena de dubte; sobre això no pot haver-hi discrepàncies».

—Realment, això era molt significatiu…, sembla com si…, i, tanmateix, tot pot acabar en no res, saps?

—El que jo vaig sentir era més com cal que el que vas sentir tu, Eliza —va dir Charlotte—. El senyor Darcy no mereix que se l’escoltin com ho mereix el seu amic, no és cert? Pobra Eliza! Ser només passable…

—Et prego que no fiquis al cap de Lizzy que s’ha de sentir vexada pel seu mal tracte. Es un home tan desagradable, que plaure-li seria una gran desgràcia. La senyora Long em va contar ahir a la nit que el senyor Darcy va seure mitja hora al seu costat sense descloure els llavis ni una sola vegada.

—N’està ben certa, senyora? No hi ha, en això que diu, un petit error? —va dir Jane intervenint-hi—. Perquè jo el vaig veure parlant amb ella.

—Ah, perquè, finalment, ella li va preguntar si li agradava Netherfield i no va tenir més remei que respondre-li…, però la senyora Long em va dir que semblava molt enutjat, perquè li havia dirigit la paraula.

—La senyoreta Bingley va comentar —va replicar Jane— que mai no parla gaire, si no és amb els seus amics íntims. Amb ells, és extraordinàriament agradable.

—No en crec un mot, estimada. Si fos tan agradable, hauria parlat amb la senyora Long. Però m’imagino què degué succeir. Tothom diu que està ple d’orgull i sospito que havia sentit a dir que la senyora Long no té carruatge i que havia anat al ball amb una calessa de lloguer.

—A mi tant se me’n dóna que no parlés amb la senyora Long —va dir la senyoreta Lucas—, però tant de bo que hagués ballat amb Eliza.

—Una altra vegada, Lizzy —li va aconsellar la seva mare—, si jo fos de tu, no ballaria amb ell.

—Crec, senyora, que li puc prometre, sense perill de trencar la meva prometença, que mai no ballaré amb ell.

—El seu orgull —va comentar la senyoreta Lucas— no em desagrada tant com en altres persones, perquè el senyor Darcy té una excusa per ser orgullós. No ens pot estranyar que un home tan distingit, amb la família que té, la seva fortuna i tota la resta a favor d’ell tingui un bon concepte de si mateix. Si em permeteu d’expressar-ho així, té un cert dret a ser orgullós.

—Això és ben cert —va replicar Elizabeth—, i jo perdonaria fàcilment el seu orgull, si no hagués mortificat el meu.

—L’orgull —va observar Mary, que s’enorgullia de la solidesa de les seves reflexions—, crec que és un defecte molt corrent. Per tot el que he llegit, estic convençuda que és, de debò, molt corrent; que la naturalesa humana hi és particularment propensa i que hi ha molt poca gent que no alimenti un sentiment d’autocomplaença pel que fa a una qualitat o altra, real o imaginària. La vanitat i l’orgull són dues coses diferents, malgrat que molt sovint s’usin aquests dos mots com a sinònims. Una persona pot ser orgullosa i no ser vanitosa. L’orgull té més a veure amb l’opinió que tenim de nosaltres mateixos; la vanitat, amb allò que voldríem que els altres pensessin de nosaltres.

—Si jo fos ric com el senyor Darcy —va cridar un noiet Lucas que havia vingut amb les seves germanes—, no em preocuparia gens l’orgull que pogués tenir. Posseiria una canilla de gossos per caçar guineus i cada dia em beuria una ampolla de vi.

—I així beuries molt més del que cal —va replicar la senyora Bennet—, i, si jo et veia beure, et prendria l’ampolla sense pensar-m’hi.

El noiet va assegurar que no ho faria, ella va continuar afirmant que sí i la picabaralla només es va extingir quan es va acabar la visita.





6


Les dames de Longbourn van tornar la visita a les dames de Netherfield, i això va ser fet com calia. Les maneres agradables de la senyoreta Bennet van augmentar el bon concepte que en tenien la senyora Hurst i la senyora Bingley i, malgrat que van trobar la mare insuportable i les noietes més joves dignes de ser ignorades, van expressar a les dues germanes grans el seu desig d’aprofundir la seva coneixença. Aquesta atenció va ser rebuda amb gran plaer per part de Jane, però Elizabeth encara notava un cert menyspreu en el tracte d’elles amb els altres, exceptuant, potser, la seva germana, i no podien agradar-li; si bé la seva amabilitat amb Jane, tal com la manifestaven, era valuosa pel fet que, sens dubte, era deguda a la influència de l’admiració de llur germà. A tothom era evident l’admiració de Bingley per ella quan es trobaven, i era igualment evident a Elizabeth que Jane es rendia a la preferència que havia sentit per ell d’ençà que el va conèixer i que estava en camí d’enamorar-se’n de debò. Però veia amb plaer que no era probable que la gent descobrís aquesta inclinació, perquè Jane unia a una gran força de sentiments un caràcter tan serè i un natural tan alegre, que estava protegida de les sospites dels indiscrets. Elizabeth ho va comentar amb la seva amiga, la senyoreta Lucas.

—En un cas com aquest —va replicar Charlotte—, potser sí que deu ser divertit de poder enganyar la gent; però, a vegades, el fet d’estar tan ben protegit pot ser un desavantatge. Si una dona amaga el seu afecte amb la mateixa habilitat a aquell qui n’és l’objecte, pot perdre l’oportunitat d’assegurar-se’l i, aleshores, seria un consol ben migrat de pensar que el món ho ignora igualment. En gairebé tots els afectes hi ha una part tan important de gratitud o de vanitat, que és perillós privar-los d’aquests sentiments. Tots nosaltres som lliures d’iniciar un sentiment, una lleugera preferència és ben natural, però molt pocs de nosaltres tenim prou valor per estar enamorats de debò sense que ens hi encoratgin. En nou casos de deu, valdria més que una dona mostrés més afecte del que sent. No hi ha dubte que a Bingley li agrada la teva germana, però pot molt ben ser que no passi mai d’aquí, si ella no l’ajuda a anar més lluny.

—Però Jane l’ajuda tant com el seu temperament li ho permet. Si jo puc veure l’interès d’ella pel senyor Bingley, ell ha de ser molt babau per no veure’l també.

—Recorda, Eliza, que ell no coneix el caràcter de Jane com el coneixes tu.

—Però, si una dona sent una predilecció per un home i no s’esforça a amagar-ho, ell ho ha de descobrir.

—Potser ho farà, si la veu prou sovint. Però, encara que Bingley i Jane es veuen bastant sovint, mai no estan junts gaires hores, i, com que sempre es veuen en reunions nombroses on hi ha gent de tota mena, és impossible que puguin estar parlant tota l’estona. Jane, per tant, hauria de treure el màxim profit de cada mitja hora en què li és possible d’atreure la seva atenció. Quan el tindrà ben atrapat, prou que hi haurà temps per enamorar-se’n tant com vulgui.

—La teva estratègia és bona —va replicar Elizabeth—, res no s’hi té en compte, llevat del desig de fer un bon casament; si jo tingués el propòsit de pescar un marit ric o un marit qualsevol, m’atreveixo a dir que l’adoptaria. Però aquests no són els sentiments de Jane; ella no actua moguda per cap intenció. Fins i tot no pot ni estar certa de la importància de la seva preferència ni de si és raonable. Només fa quinze dies que el coneix. Ha ballat amb ell quatre balls, a Meryton; l’ha vist un matí a casa seva i des d’aleshores ha dinat en companyia seva quatre vegades. Tot això no és pas suficient per fer-li conèixer el seu caràcter.

—Tal com ho expliques, no. Si només hagués dinat amb ell, podria haver descobert que tenia bona gana o que estava desganat, però recorda que també han passat junts quatre tardes…, i quatre tardes donen per molt.

—Sí, aquestes quatre tardes els han permès d’estar segurs que a tots dos els agrada més el joc del «Vint-i-u» que el del «Comerç»; però; pel que fa a d’altres característiques fonamentals de cadascun d’ells, m’imagino que ben poques n’han pogudes descobrir.

—Bé —va dir Charlotte—, desitjo amb tot el cor que Jane tingui èxit, i, si s’hagués de casar amb ell demà, pensaria que té les mateixes probabilitats de ser feliç que si estigués estudiant el seu caràcter durant tot un any. La felicitat en el matrimoni és absolutament un afer de sort. Que tots dos coneguin bé la manera de ser de l’altre o que a l’avançada sàpiguen que són semblants, això no influeix per res en llur felicitat. En el futur, esdevenen prou diferents perquè l’un i l’altre tinguin la seva part de contrarietats; és preferible, doncs, de conèixer com menys millor els defectes de la persona amb qui has de passar la teva vida.

—Em fas riure, Charlotte, però el que dius no és raonable. Tu saps que no ho és i que tu mateixa mai no et comportaries així.

Ocupada a observar les atencions del senyor Bingley a la seva germana, Elizabeth estava lluny de sospitar que ella mateixa esdevenia objecte d’un cert interès per al seu amic. Al principi, el senyor Darcy tot just si havia admès que era bonica; al ball, no li havia produït cap impressió i la vegada següent que es van trobar l’havia mirada només per criticar-la. Però així que va quedar ben clar, davant d’ell mateix i dels seus amics, que Elizabeth no tenia a la cara gairebé cap facció bonica, va començar a trobar que la bella mirada dels seus ulls foscos li donava una expressió d’intel·ligència poc corrent. A aquest descobriment en van succeir d’altres igualment humiliants, perquè malgrat que amb ull crític havia detectat més d’un defecte en l’harmonia de la seva figura, es va veure obligat a reconèixer que, no obstant això, era àgil i agradable; i, a despit d’estar convençut que les seves maneres no eren les del món elegant, va sentir-se captivat per la seva senzillesa i naturalitat. Del que el senyor Darcy sentia, Elizabeth n’era ben poc conscient; per ella, era només l’home que es feia desagradable per tot arreu i que no l’havia considerada prou bella per ballar-hi.

Darcy va començar a desitjar saber més coses d’ella i, com un pas per conversar-hi, va posar-se a escoltar la seva conversa amb els altres. En fer-ho, va atreure l’atenció d’Elizabeth. Eren a casa de Sir William Lucas, on tenia lloc una reunió molt nombrosa.

—Què pretén el senyor Darcy —va preguntar Charlotte— escoltant la meva conversa amb el coronel Forster?

—Aquesta és una pregunta que només ell pot respondre.

—Doncs, si ho fa una altra vegada, li faré saber que m’he adonat del que vol. Té un aire tan impertinent, que, si jo mateixa no em comporto amb impertinència, aviat li tindré por.

Poc després, en acostar-se Darcy altra vegada sense semblar, això no obstant, que tingués cap intenció de parlar, la senyoreta Lucas va desafiar la seva amiga a complir el que havia dit; això va provocar Elizabeth a fer-ho i girant-se vers ell li va dir:

—No creieu, senyor Darcy, que m’he expressat molt bé, ara, quan he demanat tan insistentment al coronel Forster que ens obsequiés amb un ball a Meryton?

—Amb una gran energia; però aquest és un tema que sempre fa tornar enèrgiques les senyores.

—Ara li vindrà el torn a ella de ser insistentment pregada —va dir la senyoreta Lucas—. Vaig a obrir el piano, Eliza, i ja saps què ve després.

—Ets una criatura ben estranya per ser amiga meva! Sempre desitges que toqui i canti davant de tots i cadascun dels presents! Si la meva vanitat fos de caire musical, series d’un valor incalculable; però, com que no és així, preferiria realment no tocar davant d’una gent que està feta a escoltar els millors intèrprets. —Cedint, això no obstant, a la insistència de la senyoreta Lucas, va afegir—: Està bé, si cal fer-ho, ho faré. —I mirant el senyor Darcy amb expressió seriosa va dir—: Hi ha una vella dita molt bonica que aquí tothom coneix: «Guarda’t l’alè per refredar-te la sopa»; jo em guardaré el meu per donar més força a la meva cançó.

La seva actuació fou agradable, si bé de cap manera excel·lent. Després d’una o dues cançons, i abans que pogués accedir als precs d’algunes persones que desitjaven que cantés una altra vegada, Mary, la seva germana, va seure al piano amb impaciència; essent l’única noia de la família que no posseïa gaires atractius físics, estudiava molt per tal d’adquirir coneixements i saber coses i sempre es delia per posar-ho de manifest.

Mary no posseïa ni capacitat ni gust, i, malgrat que la seva vanitat la feia ser aplicada, també li havia donat un aire pedant i de presumpció capaç de perjudicar-la encara que el seu grau d’excel·lència hagués estat més alt que el que havia aconseguit. Tothom havia escoltat Elizabeth, senzilla i sense afectació, amb molt més plaer que no pas Mary, malgrat que aquella no tocava ni la meitat de bé. Mary, havent acabat un llarg concert, va ser feliç aconseguint elogis i gratitud per uns aires escocesos i irlandesos que va executar a precs de les seves germanes més petites, les quals, amb els nois Lucas i dos o tres oficials, es van reunir per ballar amb una animació exagerada en un extrem del saló.

El senyor Darcy va restar dret, prop d’ells, en silenci, indignat que passessin la tarda d’aquella manera amb exclusió de qualsevol conversa, i abstret en els seus pensaments, no va adonar-se que Sir William Lucas era el seu veí fins que aquest li va adreçar la paraula.

—Quina diversió més encantadora per a la gent jove, senyor Darcy! Malgrat tot, no hi ha res com ballar. Jo considero el ball com un dels principals refinaments de les societats civilitzades.

—Sens dubte, Sir, i també té l’avantatge d’estar en voga entre la gent menys civilitzada del món. Als salvatges, també els agrada ballar.

Sir William es va limitar a somriure.

—El vostre amic balla deliciosament bé —va continuar dient després d’una pausa, en veure que Bingley s’afegia al grup de balladors— i no dubto que vós mateix sou un adepte d’aquesta ciència, senyor Darcy.

—Crec, Sir, que em vau veure ballar a Meryton.

—Ah, sí, naturalment, i veure-ho em va proporcionar un plaer no pas menyspreable. Balleu sovint a St. James?

—Mai, Sir.

—No creieu que seria una atenció adient amb el lloc?

—És una atenció que no prodigo mai, enlloc, si puc evitar-ho.

—Dedueixo d’això que teniu una casa a la ciutat, senyor Darcy. —Darcy féu una lleugera inclinació de cap—. En altres temps, vaig pensar alguna vegada instal·lar-me jo també a la ciutat, perquè gaudeixo molt amb la bona societat; però no estava del tot segur que l’aire de Londres convingués a Lady Lucas.

Va fer una pausa esperant una resposta, però el seu company no estava disposat a donar-la, i, com que en aquell moment Elizabeth es dirigia cap a ells, se li va acudir de fer una galanteria i la va cridar dient:

—Estimada senyoreta Eliza, per què no balleu? Senyor Darcy, m’heu de permetre de recomanar-vos aquesta senyoreta com una parella envejable. No us podeu negar a ballar quan davant vostre hi ha tanta bellesa. —I agafant la mà d’Elizabeth l’hauria donada al senyor Darcy, el qual, si bé sorprès en extrem, la rebia no pas de mal grat, si ella no l’hagués enretirada immediatament, alhora que deia a Sir William amb la veu una mica alterada:

—Naturalment, Sir, no tinc la més mínima intenció de ballar i us prego que no suposeu que he vingut aquí per sol·licitar un ballador.

El senyor Darcy, amb seriosa correcció, li va pregar que li concedís l’honor de la seva mà, però tot fou debades. Elizabeth estava decidida; ni Sir William, que va intentar persuadir-la, no fou capaç de fer trontollar la seva decisió.

—Sobresortiu tant en la dansa, senyoreta Eliza, que és cruel per part vostra negar-me la felicitat de contemplar-vos; malgrat que a aquest cavaller li desagrada, en general, aquesta diversió, no pot negar-se, n’estic segur, a complaure’ns durant mitja hora.

—El senyor Darcy és tot cortesia, —va respondre somrient Elizabeth.

—Ho és, és clar, però considerant el cas, estimada senyoreta Eliza, la seva complaença no pot estranyar-nos, perquè, qui posaria objeccions a una parella semblant?

Elizabeth, que tenia un aire burleta, es va girar i se’n va anar. La seva resistència no havia molestat el senyor Darcy i estava pensant en ella amb una certa complaença quan la senyoreta Bingley el va emprendre dient-li:

—Puc endevinar en què penseu tan embadalit.

—Jo diria que no.

—Esteu pensant que seria insuportable haver de passar moltes tardes així, en una societat com aquesta; és clar, jo opino completament com vós. Mai no he estat més avorrida. Quina fador i, tanmateix, quin soroll! Quina nul·litat i, tanmateix, quina autocomplaença la de tota aquesta gent! No sabeu què pagaria per escoltar les vostres crítiques!

—Us asseguro que les vostres suposicions són del tot equivocades. Els meus pensaments estaven ocupats en coses més agradables. Estava pensant en l’immens plaer que un parell d’ulls esplèndids a la cara d’una dona bonica poden proporcionar.

A l’instant, els ulls de la senyoreta Bingley es van clavar al rostre del senyor Darcy i li va pregar que li digués quina dama tenia l’honor d’inspirar-li unes reflexions semblants. El senyor Darcy va respondre amb atreviment:

—La senyoreta Elizabeth Bennet.

—La senyoreta Elizabeth Bennet! —va repetir la senyoreta Bingley—. Em deixeu ben parada. Des de quan és la vostra preferida? I, digueu-me, quan us haig de felicitar?

—Aquesta és, exactament, la pregunta que esperava que em féssiu. La imaginació d’una dama és molt ràpida; salta de l’admiració a l’amor, de l’amor al matrimoni, en un moment. Sabia que em felicitaríeu.

—I això no és tot. Si us poseu tan seriós, consideraré que l’afer està completament decidit. Tindreu una sogra encantadora, i naturalment serà sempre a Pemberley, al vostre costat.

Ell l’escoltava amb una absoluta indiferència mentre ella s’entretenia parlant així, i, com que la calma de Darcy la va convèncer que no hi havia cap perill, va continuar una llarga estona donant mostres de la seva agudesa.





7


La propietat del senyor Bennet consistia, gairebé únicament, en una finca de dues mil lliures, que, per dissort de les seves filles, havia d’anar a parar, a manca d’hereus, a mans d’un parent llunyà; i la fortuna de la senyora Bennet, a qui el seu pare, advocat a Meryton, havia deixat quatre mil lliures, malgrat que era suficient per al seu rang, podia compensar molt poc la insuficiència de la del seu marit.

Ella tenia una germana casada amb un tal Philips, que havia estat un passant del seu pare i que el va succeir al capdavant del despatx, i un germà establert a Londres en un respectable sector del comerç.

El poble de Longbourn era només a una milla de Meryton; una distància molt convenient per a les noies, les quals sentien la temptació d’anar-hi molt sovint, tres o quatre vegades la setmana, per tal de complir el deure de visitar la seva tia i una botiga de capells que els venia de passada. Les dues noies més joves de la família, Catherine i Lydia, complien amb una assiduïtat particular aquestes atencions; tenien el cap més buit que no pas les seves germanes i, quan no hi havia res millor a fer, una passejada fins a Meryton era necessària per a passar les hores del matí i proporcionar tema de conversa per a la tarda. Per mancat de notícies que el camp, en general, estigués, elles sempre se les enginyaven perquè la seva tia els expliqués alguna novetat. En aquell moment, no hi havia dubte, estaven ben proveïdes de notícies i de felicitat amb motiu d’un regiment de la Milícia tot just acabat d’arribar. Tenia el quarter general a Meryton i allí havia de passar tot l’hivern.

Les seves visites a la senyora Philips ara eren fèrtils en notícies interessantíssimes. Cada dia aprenien quelcom de nou sobre el nom dels oficials i de llurs famílies. Llurs allotjaments ja no els eren un secret, i amb el temps van anar coneixent els oficials personalment. El senyor Philips els visitava tots, i aquesta relació fou per a les seves nebodes una font de felicitat desconeguda fins aleshores. No sabien parlar de res més que d’oficials; la gran fortuna del senyor Bingley, que, només de ser mencionada, tenia la virtut d’animar la senyora Bennet, no tenia cap valor a llurs ulls comparada amb els regiments d’una bandera.

Un matí, després d’escoltar una bona estona l’efusió amb què parlaven d’aquest tema, el senyor Bennet va observar fredament:

—Pel que puc inferir de la vostra manera de parlar, deveu ser dues de les noies més beneites del país. Feia temps que ho sospitava, però ara n’estic completament convençut.

Catherine es va desconcertar i no va dir res, però Lydia, amb absoluta indiferència, va continuar expressant l’admiració que sentia pel capità Carter i el seu desig de veure’l aquell mateix dia, perquè l’endemà al matí se n’anava a Londres.

—Estimat —va dir la senyora Bennet—, em sorprèn que puguis pensar tan fàcilment que les teves pròpies filles són unes beneites. Si jo volgués menystenir els fills d’algú, no serien pas els meus.

—Si els meus fills són uns beneits, espero ser-ne sempre conscient.

—Sí…, però, en aquest cas, totes són molt eixerides.

—Vet aquí l’únic punt, i això m’afalaga, en què no estem d’acord. Esperava que els nostres sentiments coincidissin en tot; tanmateix, em veig obligat a discrepar de tu fins al punt de pensar que les nostres filles petites són d’una beneiteria fora del comú.

—Estimat senyor Bennet, no pots esperar que aquestes noietes siguin tan entenimentades com ho són els seus pares. Quan tindran la nostra edat, gosaria dir que no pensaran en els oficials més del que ho fem ara nosaltres. Recordo molt bé els temps eh què, a mi mateixa, em plaïa un uniforme vermell, i, naturalment, en el fons del meu cor, encara em plau ara, i si un coronel jove i elegant, amb cinc o sis mil lliures l’any, volgués una de les meves filles, no li diria pas que no. L’altra nit, a casa de Sir William, vaig pensar que el coronel Forster feia molt goig amb l’uniforme del seu regiment.

—Mamà —va exclamar Lydia—, la meva tia diu que el coronel Forster i el capità Carter no van tan sovint a casa de la senyoreta Watson com solien fer-ho la primera vegada que van ser aquí; ara els veu molt sovint esperant-se davant de la llibreria Clark.

La senyora Bennet anava a respondre, però li ho va impedir l’entrada d’un criat portador d’una breu missiva per a la senyoreta Bennet. Venia de Netherfield i esperava resposta. Els ulls de la senyora Bennet van espurnejar d’alegria i mentre la seva filla llegia el missatge la interrompia cridant amb impaciència:

—Bé, Jane, de qui és? De què es tracta? Què diu? Jane, de pressa, digues; de pressa, amor meu.

—És de la senyoreta Bingley —va dir Jane, i en veu alta va llegir:


Estimada amiga:

Si no teniu compassió de nosaltres i no veniu a sopar amb Louise i amb mi, correm el perill d’odiar-nos l’una a l’altra la resta de les nostres vides, perquè un dia sencer de tête-à-tête entre dues dones mai no pot acabar sense baralles. Veniu, com més aviat millor, després de rebre aquestes ratlles. El meu germà i els altres cavallers soparan amb els oficials. Vostra per sempre,

Caroline Bingley



—Amb els oficials! —va exclamar Lydia—. M’estranya que la meva tia no ens ho hagi dit.

—Sopar a fora! —va exclamar la senyora Bennet—. Això sí que és mala sort.

—Puc usar el carruatge? —va preguntar Jane.

—No, estimada, valdrà més que hi vagis a cavall; és probable que plogui, i aleshores t’hauràs de quedar a Netherfield tota la nit.

—Això seria un bon pla —va dir Elizabeth—, si vostè pogués estar certa que no li oferiran de portar-la a casa.

—Ah, però és que els cavallers agafaran la calessa del senyor Bingley per anar a Meryton, i els Hurst no tenen cavalls per a les seves calesses.

—Valdrà més que hi vagi amb cotxe —va insistir Jane.

—Però, estimada, estic certa que el teu pare no pot prescindir dels cavalls, es necessiten a la granja, oi, senyor Bennet?

—Els necessiten a la granja molt més sovint del que puc aconseguir-los.

—Però, si avui els has poguts aconseguir —va dir amb ironia Elizabeth—, això convindria perfectament al projecte de la meva mare.

Finalment, Elizabeth va forçar el seu pare a confirmar que els cavalls estaven ocupats. Per tant, Jane es veié obligada a anar-hi muntant a cavall i la seva mare la va acompanyar fins a la porta, pronosticant-li de molt bon humor que faria mal temps. Les esperances de la senyora Bennet es van veure confirmades, perquè no feia gaire estona que Jane se n’havia anat, quan va començar a caure una pluja molt forta. Les seves germanes passaven ànsia per ella, però la seva mare estava encantada. La pluja va caure sense parar tota la tarda. Era ben segur que Jane no podia tornar a casa.

—He tingut una idea afortunada, realment! —va dir la senyora Bennet més d’una vegada, com si el fet que plogués fos només mèrit d’ella.

Fins l’endemà al matí, però, no va tenir coneixement de l’èxit de la seva estratègia. Estaven acabant d’esmorzar, quan un criat de Netherfield va portar la següent missiva per a Elizabeth:


Estimadíssima Elizabeth:

Em trobo molt malament, aquest matí. Suposo que és perquè ahir em vaig calar fins als ossos. Els meus amics, amabilíssims, no volen ni sentir a parlar que me’n vagi fins que em trobi millor. També insisteixen perquè em vegi el senyor Jones…, per tant, no us alarmeu si sentiu a dir que m’ha vingut a veure; tret del mal de cap i el mal de coll, no tinc res d’importància.

Teva, etc., etc.



—Bé, estimada —va dir el senyor Bennet quan Elizabeth va acabar de llegir la carta en veu alta—, si la teva filla emmalaltís de gravetat, si es morís, sempre seria un consol de pensar que tot plegat havia estat per tal de perseguir el senyor Bingley i portat a terme sota les teves ordres.

—Oh!, no tinc pas cap por que es mori. La gent no sol morir-se per un refredat de no res. Estarà ben assistida. Mentre sigui allà, tot va bé. L’aniré a veure, si és que puc fer servir el carruatge.

Elizabeth, que passava realment ànsia, estava decidida a anar-hi encara que no pogués fer-ho amb cotxe, i, com que no muntava a cavall, la seva única alternativa era anar-hi a peu. Així, doncs, va fer saber la seva decisió.

—Com pots ser tan beneita de pensar una cosa així —va dir cridant la seva mare—, amb tot aquest fangueig que hi ha! Quan arribaràs a la casa no estaràs presentable.

—Estaré presentable per veure Jane, que és tot el que vull.

—És una indirecta, Lizzy —va observar el seu pare— perquè enviï a cercar els cavalls?

—De cap manera. No desitjo pas estalviar-me la passejada. La distància no compta quan hi ha un motiu; són només tres milles. A l’hora de sopar ja seré de tornada.

—Admiro l’activitat de Sa Benevolència —va dir intervenint-hi Mary— però els impulsos del sentiment haurien de ser sempre dirigits per la raó i, segons la meva opinió, l’esforç ha de ser proporcionat a la necessitat.

—T’acompanyarem fins a Meryton —van dir Catherine i Lydia.

Elizabeth va acceptar la seva companyia i les tres noies es van posar en camí.

—Si anem de pressa —va dir Lydia mentre camina­ven—, potser podrem veure un bocí del capità Carter abans que se’n vagi.

A Meryton, es varen separar; les dues noies més joves es van dirigir a l’allotjament de la dona d’un dels oficials i Elizabeth va continuar caminant sola, travessant camp rere camp amb pas lleuger, saltant pel damunt de les tanques i dels tolls d’aigua amb impacient activitat, fins que, finalment, es va trobar davant de la casa amb els turmells cansats, les mitges brutes i la cara encesa per la calor de l’exercici.

Fou introduïda a la saleta on tots, llevat de Jane, estaven reunits per esmorzar i on la seva aparició va produir una gran sorpresa. Que Elizabeth hagués fet tres milles a peu, tan d’hora, amb un temps tan dolent i sola, era una feta gairebé increïble per a la senyora Hurst i la senyoreta Bingley, i Elizabeth estava convençuda que la menyspreaven perquè ho havia fet. Tanmateix, la van rebre amb tota cortesia, i en les maneres del germà hi havia quelcom més que cortesia; hi havia alegria i afabilitat. El senyor Darcy va dir poques paraules i el senyor Hurst no va dir res. El primer estava dividit entre l’admiració que li produïa l’aspecte radiant de la cara d’Elizabeth després de tant d’exercici i el dubte de si el motiu justificava que hagués vingut tota sola. El segon només pensava en el seu esmorzar.

Les seves preguntes sobre l’estat de la seva germana no van tenir una resposta favorable. La senyoreta Bennet havia dormit malament i, malgrat que estava llevada, tenia molta febre i no estava en condicions de deixar la seva cambra. Elizabeth es va alegrar que de seguida la portessin a veure-la, i Jane, que en la nota que havia enviat s’havia aguantat per no expressar fins a quin punt desitjava la seva visita per por d’alarmar o de molestar, quan la va veure entrar va estar molt contenta. Tanmateix, no tenia forces per a una conversa gaire llarga i quan la senyoreta Bingley les va deixar soles no va poder parlar gaire, tret per expressar la seva gratitud per l’extraordinària amabilitat amb què la tractaven. Elizabeth l’escoltava en silenci.

Després d’haver esmorzat, la senyora Hurst i la senyoreta Bingley es van reunir amb les dues germanes, i a Elizabeth van començar a plaure-li en veure la sol·licitud i l’afecte que mostraven per Jane. Va venir l’apotecari, el qual, després d’examinar la pacient, va dir, com ja es podia suposar, que havia agafat un refredat fortíssim i que havien d’intentar de treure’n el millor profit possible. Li va aconsellar que se’n tornés al llit i li va receptar alguns remeis. Van seguir el consell amb promptitud, perquè els símptomes de febre augmentaven i el cap li feia un mal terrible. Elizabeth no va sortir ni un moment de la cambra i les altres senyores no van estar-ne absents gaire estona; els senyors havien sortit, ja que, de fet, no tenien res a fer enlloc.

Quan el rellotge va tocar les dues, Elizabeth va creure que li calia anar-se’n i, a contracor, així ho va dir. La senyoreta Bingley li va oferir el carruatge i Elizabeth només desitjava que insistís una mica més per acceptar-ho, quan Jane va mostrar un tal interès per anar-se’n amb ella que la senyoreta Bingley no va tenir més remei que canviar l’oferiment del carruatge per una invitació a quedar-se, de moment, a Netherfield. Elizabeth, molt agraïda, va acceptar i un criat fou enviat a Longbourn per tal d’assabentar la família que es quedava a Netherfield i perquè, de tornada, li portés roba per canviar-se.





8


A les cinc, les dues senyores es van retirar per vestir-se i a les set van avisar Elizabeth per al sopar. A l’allau de preguntes amables que li van fer, entre les quals tingué el plaer de distingir una sol·licitud més gran per part del senyor Bingley, no hi va poder donar una resposta satisfactòria. Jane no estava pas, de cap manera, millor. Les germanes, en sentir-ho, van repetir tres o quatre vegades que això les entristia molt, que agafar un refredat dolent era terrible i que els desagradava molt d’estar, elles mateixes, malaltes; després d’aquestes manifestacions, es van desentendre completament de l’assumpte. Llur indiferència per Jane quan no la tenien al davant va tornar a Elizabeth el plaer de la seva primera aversió.

Llur germà, és clar, era l’única persona que podia mirar amb una certa complaença. La seva ànsia per Jane era evident; les seves atencions envers ella mateixa eren molt agradables i feia que no se sentís tan intrusa com tenia la sensació que els altres la consideraven. Tret d’ell, ningú no li’n feia gaire cas. La presència del senyor Darcy absorbia completament l’atenció de la senyoreta Bingley i gairebé la de la seva germana; pel que fa al senyor Hurst, Elizabeth seia al seu costat, era un home indolent que només vivia per menjar, beure i jugar a cartes. Quan va descobrir que ella preferia un plat senzill a un ragoût, ja no va tenir res a dir-li.

Havent sopat, Elizabeth va tornar al costat de Jane sense entretenir-se, i la senyoreta Bingley, així que ella hagué sortit de la cambra, va començar a criticar-la: les seves maneres tendien a ser molt dolentes, naturalment, una barreja d’orgull i d’impertinència; no era capaç de mantenir una conversa, no tenia estil ni gust ni bellesa. La senyora Hurst pensava el mateix i va afegir:

—En resum, no té res que la faci recomanable, llevat que és una excel·lent caminadora. No oblidaré mai el seu aspecte, aquest matí. Realment, gairebé tenia un aire salvatge.

—És veritat, Louise; en veure-la, no m’he pogut aguantar el riure. Una vertadera beneiteria, aquesta vinguda. Per què havia de venir, corrents a través dels camps, perquè la seva germana està refredada? Tan escabellada! Amb la cara tan vermella!

—Sí, i els seus enagos? Suposo que deus haver vist els seus enagos; estic completament certa que portaven un pam de fang. I el vestit, que havia deixat anar per tal de tapar-los i que no ho aconseguia!

—Sens dubte, la teva descripció és exacta, Louise —va dir Bingley intervenint-hi—, però tot això a mi m’ha passat per alt. Quan aquest matí ha entrat a la saleta, he pensat que la senyoreta Bennet tenia un aspecte esplèndid. Ni me n’he adonat, que s’havia embrutat els enagos.

—En canvi, senyor Darcy, estic certa que vós ho heu observat —va dir la senyoreta Bingley—, i m’inclino a pensar que no desitjaríeu que la vostra germana fes una exhibició semblant.

—Certament, no.

—Què volia demostrar caminant tres milles o quatre o cinc o les que siguin amb fang fins als turmells i sola, completament sola? A mi em sembla que això demostra que té un sentit de la independència i una presumpció abominables i la més total indiferència d’una ciutat de províncies pel decòrum.

—Demostra un afecte per la seva germana que és molt agradable —va replicar Bingley.

—Tinc por, senyor Darcy —va observar la senyoreta Bingley a mitja veu—, que aquesta aventura ha afectat més aviat la vostra admiració pels seus ulls bonics.

—De cap manera —va replicar ell—; l’exercici els havia fets tornar més brillants.

Aquesta afirmació va ser seguida d’una petita pausa i fou la senyora Hurst la qui va reprendre els comentaris.

—Tinc un interès desmesurat per Jane Bennet; és, realment, una noia molt dolça i desitjo amb tot el meu cor que faci un bon casament, però amb un pare i una mare com els que té i uns parents d’una condició social tan baixa em temo que no té cap possibilitat.

—Crec haver-te sentit dir que el seu oncle és agent a Meryton.

—Sí, i en tenen un altre que viu en alguna població propera a Cheapside.

—Això és capital —va afegir la seva germana, i totes dues es van posar a riure molt divertides.

—Encara que tinguessin prou oncles per omplir tot Cheapside —va afirmar cridant Bingley—, aquest fet no les faria ni mica menys agradables.

—Però això ha de disminuir considerablement llurs probabilitats de casar-se amb homes d’un cert prestigi social —va replicar Darcy.

Bingley no va respondre a aquesta afirmació, però les seves germanes es van adherir cordialment al parer del senyor Darcy i van donar una estona curs lliure a les seves rialles a expenses de les vulgars relacions del seu estimat germà.

I tanmateix, amb una tendresa renovada, quan van abandonar el menjador se’n van anar a la cambra de Jane i van seure amb ella fins que les van cridar per prendre el cafè. Jane encara estava molt dèbil i Elizabeth no la va deixar per a res fins molt avançada la tarda, quan va tenir el consol de veure que s’havia adormit i li va semblar que per cortesia, més que no pas perquè li fos agradable, li calia anar-se’n a reunir amb els altres. En entrar al saló, va trobar tot el grup jugant a cartes i de seguida fou invitada a unir-se al joc; però, sospitant que jugaven fort, va declinar la invitació i excusant-se amb la seva germana va dir que es distrauria amb un llibre durant la curta estona que podia ser allí. El senyor Hurst la va mirar astorat.

—Preferiu la lectura a les cartes? —va dir—; això és més aviat insòlit.

—La senyoreta Bennet —va dir la senyoreta Bingley—, desdenya les cartes. És una gran lectora i no troba plaer en res més.

—No mereixo ni l’elogi ni la censura —va respondre cridant Elizabeth—; no sóc una gran lectora i trobo plaer en moltes coses.

—Estic segur que us complau tenir cura de la vostra germana —va dir Bingley—, i espero que aviat la vostra complaença serà més gran quan la veureu del tot restablerta.

Elizabeth el va regraciar des del fons del seu cor i tot seguit es va apropar a una taula on hi havia alguns llibres. Immediatament, Bingley li va oferir d’anar-ne a buscar uns altres; tot allò que la seva biblioteca li pogués proporcionar.

—Tant de bo la meva col·lecció de llibres fos més àmplia, per al vostre benefici i el meu propi prestigi; però sóc un mandra i, malgrat que no en tinc gaires, en tinc més dels que mai no llegeixo.

Elizabeth li va assegurar que podia arreglar-se perfectament amb els llibres que hi havia al saló.

—M’estranya —va observar la senyoreta Bingley—, que el meu pare deixés una biblioteca tan reduïda. Quina biblioteca teniu vós més deliciosa a Pemberley, senyor Darcy!

—Hauria de ser bona, sí —va replicar ell—, perquè ha estat l’obra de moltes generacions.

—I vós mateix hi heu afegit tants llibres! Sempre n’esteu comprant.

—No puc entendre que es pugui abandonar una biblioteca de família, en els temps que corren.

—Abandonar! Estic segura que no negligiu res d’allò que pugui augmentar les belleses d’aquella noble mansió. Quan construeixis la teva casa, Charles, tant de bo sigui tan deliciosa com Pemberley; encara que només ho sigui la meitat.

—Tant de bo ho pugui ser.

—Jo t’aconsellaria de fer la teva adquisició per aquella rodalia i de prendre Pemberley com a model. No hi ha en tot Anglaterra un comtat més bonic que el del Derbyshire.

—Ho faré de ben bon grat, i, si Darcy es vol vendre Pemberley, jo l’hi compraré.

—Charles, estic parlant de coses possibles.

—Et dono la meva paraula, Caroline, que em veuria més amb cor d’aconseguir Pemberley comprant-lo que no pas imitant-lo.

Tot allò que es deia atreia tant l’atenció d’Elizabeth, que poca li’n quedava per al seu llibre i aviat, deixant-lo de banda, es va apropar a la taula on jugaven i es va quedar dreta entre el senyor Bingley i la seva germana gran per tal d’observar el joc.

—Ha crescut gaire la senyoreta Darcy, d’ençà de la primavera passada? —va preguntar la senyoreta Bingley—. Potser és tan alta com jo?

—Em penso que sí. Ara és, si fa no fa, com la senyoreta Elizabeth o potser més alta.

—Com desitjo veure-la altra vegada! Mai no he trobat ningú tan encantador. Quina expressió, quines maneres, i tan excepcionalment instruïda per la seva edat! Toca el piano d’una manera exquisida.

—Una cosa que m’admira —va començar Bingley— és que les senyores puguin tenir tanta paciència per arribar a ser tan instruïdes com són.

—Totes les senyores instruïdes! Estimat Charles, què vols dir amb això?

—Sí, crec que totes ho són. Totes pinten quadres, folren paravents i fan bosses de ganxet. Gairebé no en conec cap que no pugui fer tot això i estic segur que mai no he sentit a parlar d’una senyora per primera vegada sense ser informat que era molt instruïda.

—La teva llista de les habilitats que són més corrents té molt de veritat —va dir Darcy—. El mot s’aplica a més d’una dona que només el mereix perquè fa una bossa de ganxet o folra un paravent. Però estic molt lluny d’estar d’acord amb tu en la teva estimació de les senyores en general. No puc vanagloriar-me de conèixer més enllà de mitja dotzena de senyores, dintre del cercle de les meves coneixences, que siguin realment instruïdes.

—Jo tampoc, n’estic certa —va dir la senyoreta Bingley.

—Aleshores —va observar Elizabeth—, és que la vostra idea d’una dona instruïda deu incloure una gran quantitat de coneixements.

—Sí, n’inclou una gran quantitat.

—Oh! Certament —va dir cridant la seva fidel aliada—, ningú no pot ser considerat una persona realment instruïda si no ultrapassa de bon tros allò que és corrent de trobar. Una dona cal que conegui a fons la música, el cant, el dibuix, la dansa i les llengües modernes, si vol ser digna d’aquest mot; i, a més de tot això, el seu aire, la manera de caminar, el to de la seva veu, els seus mots i expressions han de tenir un cert estil; si no és així, només serà mereixedora d’aquest mot a mitges.

—Ha de posseir tot això —va assentir Darcy—, i hi ha d’afegir quelcom de més essencial encara: el millorament de la seva intel·ligència mitjançant extenses lectures.

—Ja no em sorprèn que només coneguis sis dones instruïdes. Més aviat ara m’admira que en coneguis cap.

—Sou igualment exigent pel que fa al vostre propi sexe que dubteu que tot això sigui possible? Jo no he vist mai una dona així. Mai no he trobat una capacitat, bon gust, aplicació i elegància semblants a les que descriviu, reunides.

La senyora Hurst i la senyoreta Bingley van protestar alhora contra la injustícia del dubte que el que deia Elizabeth implicava. Totes dues hi estaven en desacord i deien que coneixien moltes dones que responien a aquesta descripció. El senyor Hurst les va cridar a l’ordre queixant-se amargament de la poca atenció que prestaven a allò que s’esdevenia en el joc. A partir d’aquell moment, ja no es va parlar més i Elizabeth gairebé de seguida va sortir del saló.

—Eliza Bennet —digué la senyoreta Bingley així que la porta es va tancar darrera d’ella— és una d’aquestes senyoretes que cerquen de fer-se agradables a l’altre sexe rebaixant el propi; i goso dir que sovint dóna resultat. Però jo opino que, això, és un vil ardit, una tàctica molt mesquina.

—Sens dubte —va replicar Darcy, a qui aquesta observació anava principalment dirigida—. Són mesquines totes les arts que les senyores es dignen a practicar per tal de captivar els homes. Tot allò que és afí a l’astúcia és menyspreable.

Aquesta resposta no va deixar tan satisfeta la senyoreta Bingley que li fes desitjar continuar la conversa sobre el tema.

Elizabeth es va reunir novament amb ells només per anunciar que la seva germana estava pitjor i que no podia deixar-la. Bingley va insistir que enviessin a cercar el senyor Jones immediatament, mentre que les seves germanes, convençudes que cap remei popular no podia ser de cap eficàcia, recomanaven que s’enviés un missatger a la ciutat perquè portés un metge dels més eminents. Això últim, Elizabeth no va voler ni sentir-ho a dir, però va acceptar de més bona gana la proposta de llur germà. Va quedar, doncs, decidit que l’endemà al matí, a primera hora, enviarien a cercar el senyor Jones, si la senyoreta Bennet no estava decididament millor. Bingley estava preocupat i les seves germanes deien que se sentien desgraciades; això no obstant, havent sopat, elles van cercar una distracció a la seva tristesa cantant un duet. El seu germà va trobar la millor manera de mitigar la seva preocupació donant ordres a la majordoma perquè es tinguessin les màximes atencions amb la malalta i la seva germana.





9


Elizabeth va passar la major part de la nit a la cambra de Jane i al matí va tenir l’alegria de poder donar una resposta bastant favorable a la cambrera que, a primera hora, va enviar el senyor Bingley interessant-se per la malalta i una mica més tard a les dues elegants senyores que servien les seves germanes. Tanmateix, a despit d’aquesta millora, va pregar que enviessin una nota a Longbourn expressant el desig que la seva mare visités Jane i formés el seu propi judici sobre el seu estat. La missiva fou enviada immediatament i el seu contingut acceptat amb la mateixa rapidesa. La senyora Bennet, acompanyada de les seves dues filles petites, va arribar a Netherfield just després que la família havia acabat d’esmorzar.

Si hagués trobat Jane en perill manifest, la senyora Bennet hauria estat molt desgraciada; però veient que la seva malaltia no era per alarmar-se, es va tranquil·litzar i no desitjava pas que es refés de seguida, car la recuperació de la salut l’allunyaria probablement de Netherfield. Així, doncs, no va voler escoltar la proposta de la seva filla que la portessin a casa ni tampoc ho va voler escoltar l’apotecari —que va arribar en aquell mateix moment—, el qual va creure que de cap manera no era aconsellable. Després de seure un moment amb Jane, i presentar-se la senyoreta Bingley per invitar-les, la mare i les tres filles es van dirigir a la saleta dels esmorzars, on Bingley les va saludar expressant el desig que la senyora Bennet no hagués trobat la seva filla pitjor que no esperava.

—Sí, la hi he trobada, Sir —fou la seva resposta—. Està massa malalta per poder-se moure. El senyor Jones diu que no hem pas de pensar que es traslladi. Haurem d’abusar una mica més de la vostra amabilitat.

—Traslladar-se! —va exclamar Bingley—. Ni pensar-ho. Estic cert que la meva germana no voldrà ni sentir a parlar que se’n vagi.

—Pot confiar —va dir la senyoreta Bingley amb freda cortesia— que la senyoreta Bennet rebrà totes les atencions possibles mentre estigui amb nosaltres.

La senyora Bennet es va desfer en regraciaments i després va afegir:

—Si no fos per uns amics tan bons, no sé pas què seria d’ella, perquè està molt malalta i sofreix molt; però, això sí, amb la paciència més gran del món. Aquesta és la seva manera de comportar-se, perquè té, sense cap excepció, el caràcter més dolç que jo mai hagi conegut. Sovint dic a les meves altres filles que, al costat d’ella, no són res. És molt agradable aquesta cambra, senyor Bingley, i la vista sobre aquell passeig de grava és encantadora. No conec cap indret del país que es pugui comparar amb Netherfield. No deveu pas pensar anar-vos-en tot seguit, espero, malgrat que heu llogat la casa per poc temps…

—Tot el que faig, ho faig de pressa —va replicar ell— i, per tant, si decidís deixar Netherfield, probablement al cap de cinc minuts ja me n’hauria anat. De moment, però, em considero instal·lat del tot, aquí.

—Això és, exactament, el que hauria pensat de vós —va dir Elizabeth.

—Comenceu a entendre’m, oi? —va cridar Bingley girant-se vers ella.

—Oh, sí! Us entenc perfectament.

—Tant de bo pogués prendre-m’ho com un compliment; però ser comprès tan fàcilment em temo que més aviat és llastimós.

—Vet aquí la idea que la gent sol tenir; però, d’això, no en podem deduir necessàriament que un caràcter difícil sigui més o menys apreciable que un caràcter com el vostre.

—Lizzy —la va renyar la seva mare—, recorda on ets i no et deixis portar per la teva espontaneïtat habitual, malgrat que a casa se’t consent.

—No sabia —va continuar dient Bingley així que la senyora Bennet va callar— que fóssiu una entesa en caràcters. Deu ser un estudi molt divertit.

—Sí, i els més divertits són els caràcters complicats. Almenys tenen aquest avantatge.

—El camp —va comentar Darcy— deu fornir poques persones per a aquest estudi. En un veïnatge rural, la gent es mou en una societat molt tancada i poc variada.

—Però la mateixa persona canvia tant, que contínuament hi ha quelcom nou per ser observat.

—Naturalment que sí —va intervenir-hi, cridant, la senyora Bennet, ofesa per la manera com ell s’havia referit al veïnatge rural—. Us asseguro que, això, tant al camp com a la ciutat, abunda qui-sap-lo.

Tothom va quedar sorprès i Darcy se la va mirar un moment; després es va apartar i ja no va dir res més. La senyora Bennet, que s’imaginava que havia obtingut una victòria completa, va prosseguir en to de triomf:

—Per la meva part, no puc veure que Londres tingui cap gran avantatge sobre el camp, llevat de les botigues i els llocs públics. El camp és molt més agradable, no és cert, senyor Bingley?

—Quan sóc al camp —va contestar ell—, mai no desitjo anar-me’n i quan sóc a la ciutat em passa gairebé el mateix. Cada indret té els seus avantatges i en tots dos puc ser igualment feliç.

—Ai, això és perquè teniu bon caràcter. Però aquell senyor —va dir mirant Darcy— semblava pensar que el camp no val res.

—La mamà està equivocada, naturalment —va dir Elizabeth enrojolant-se per la seva mare—. Ha interpretat del tot malament el senyor Darcy. Ell només volia dir que, al camp, no pot haver-hi tanta varietat de gent com a la ciutat i això ha de reconèixer que és cert.

—Es clar, estimada, ningú no ha dit que no ho fos; però pel que fa a l’afirmació que en aquest veïnat no hi ha gaire gent, crec que n’hi ha pocs de més grans. Sé que invitem vint-i-quatre famílies.

Només l’interès que tenia per Elizabeth pogué fer que Bingley s’aguantés el riure. La seva germana va ser més poc delicada i va mirar el senyor Darcy amb un somriure molt expressiu. Elizabeth, per tal de dir quelcom que desviés els pensaments de la seva mare, va preguntar ara si Charlotte Lucas havia estat a Longbourn després que ella se n’havia anat.

—Sí, va venir ahir amb el seu pare. Quin home més agradable és Sir William no és cert, senyor Bingley? Un home tan al dia, tan gentil i tan senzill! Sempre té un mot per dir a tothom. Aquesta és la meva idea d’una bona educació, i les persones que s’imaginen que són molt importants i mai no baden la boca estan completament equivocades.

—Va dinar amb vostès Charlotte?

—No, se n’havia de tornar a casa. M’imagino que l’esperaven per fer el pastís de fruites. Per part meva, senyor Bingley, sempre tinc criats que saben fer la feina; les meves filles han estat educades d’una manera molt diferent. Però cadascú ha de ser jutjat per si mateix, i les Lucas us asseguro que són molt bones noies. Llàstima que no siguin boniques. No és que jo cregui que Charlotte és molt poc atractiva…, però és que ella és especialment amiga nostra.

—Sembla una jove molt agradable —va dir Bingley.

—Oh, sí, estimat! Però heu de reconèixer que és molt poc atractiva. La mateixa Lady Lucas ho ha dit molt sovint i m’ha envejat la bellesa de Jane. No m’agrada vanagloriar-me dels meus propis fills, però, sens dubte, Jane…; no es veu gaire sovint una noia tan bonica com ella. Quan només tenia quinze anys, hi havia un senyor a la casa del meu germà Gardiner, a la ciutat, que n’estava tan enamorat, que la meva cunyada estava segura que li faria un oferiment abans que nosaltres vinguéssim aquí. Tanmateix, no ho va fer. Potser va pensar que era massa jove. Però va escriure uns versos parlant d’ella, i ben bonics que eren.

—I així va posar fi al seu enamorament —va dir Elizabeth amb impaciència—. M’imagino que més d’un enamorament ha estat superat amb el mateix procediment. Em pregunto qui devia ser el primer que va descobrir l’eficàcia de la poesia per fer fugir l’amor.

—A mi sempre m’han ensenyat a considerar la poesia com un aliment de l’amor —va observar Darcy.

—D’un amor autèntic, sòlid, saludable, potser sí. Tot és capaç d’alimentar allò que ja és fort. Però si només es tracta d’una inclinació minsa, lleugera, estic convençuda que un bon sonet la farà morir completament de fam.

Darcy es va limitar a somriure i el silenci general que es va produir va fer tremolar Elizabeth per por que la seva mare no fes una altra exhibició. Es moria de ganes de parlar, però no se li acudia res per dir, i, després d’una curta pausa, la senyora Bennet va començar a repetir novament el seu agraïment al senyor Bingley per les seves atencions amb Jane, excusant-se per les molèsties que li donava també Lizzy. El senyor Bingley va respondre amb una cortesia plena de senzillesa i va forçar la seva germana a ser també ella cortesa i a dir allò que l’ocasió demanava. La senyoreta Bingley va fer el seu paper amb poca gràcia, però la senyora Bennet va quedar satisfeta i poc després va demanar el carruatge. Aquest fou el senyal perquè la més petita de les seves filles intentés destacar. Les dues noietes havien estat parlant entre elles en veu baixa durant tota la visita, i el resultat de la conversa fou que la més jove va acusar el senyor Bingley d’haver promès, al principi de la seva estada a la regió, que donaria un ball a Netherfield.

Lydia era una noia de quinze anys, forta, desenrotllada, amb una pell bonica i un caràcter alegre; era la preferida de la seva mare, la qual, portada pel seu afecte, l’havia presentada en societat des de molt joveneta. Tenia una vitalitat excessiva i es donava uns aires d’importància que les atencions dels oficials —afavorides pels bons dinars a casa del seu oncle, un home de maneres planeres— havien convertit en seguretat en ella mateixa. Així, doncs, es va atrevir a dirigir-se al senyor Bingley per parlar-li del ball i recordar-li sense miraments la seva prometença i va afegir-hi que fóra la cosa més vergonyosa del món que no la mantingués. La resposta d’ell a aquest atac inesperat va sonar deliciosament a l’oïda de la seva mare.

—Estic completament disposat, us ho asseguro, a mantenir el meu compromís i, quan la vostra germana s’haurà refet podreu, si voleu, assenyalar el dia del ball. Però no voldríeu pas estar ballant mentre ella està malalta, oi?

Lydia es va declarar satisfeta:

—Oh, sí! Valdria molt més que Jane estigués bona, i així, aleshores, és molt probable que el capità Carter ja sigui a Meryton altra vegada. Quan haureu donat el vostre ball —va afegir—, insistiré perquè ells en donin un també. Diré al coronel Forster que serà una autèntica vergonya, si no ho fa.

Després d’això, la senyora Bennet i les seves filles se’n van anar i Elizabeth va tornar de seguida al costat de Jane deixant que el seu propi comportament i el dels seus parents fos objecte dels comentaris de les dues senyores i del senyor Darcy. Això no obstant, malgrat les agudes indirectes de la senyoreta Bingley sobre ulls bonics, aquesta no va poder aconseguir que ell s’unís a les seves censures contra Elizabeth.





10


El dia va transcórrer d’una manera semblant al dia anterior. La senyora Hurst i la senyoreta Bingley havien passat algunes hores del matí fent companyia a la invàlida, la qual, si bé lentament, continuava millorant. A la tarda, Elizabeth es va reunir amb el grup al saló. La taula de joc, però, no va aparèixer. El senyor Darcy estava escrivint i la senyoreta Bingley, asseguda al seu costat, observava el progrés de la seva escriptura i distreia constantment l’atenció d’ell de la carta per fer-li encàrrecs per a la seva germana. El senyor Hurst i el senyor Bingley jugaven al piquet i la senyora Hurst seguia el seu joc.

Elizabeth va agafar una labor qualsevol i va tenir prou distracció observant el que passava entre Darcy i la seva companya. Entre els elogis constants de la dama per la seva escriptura o la igualtat de les ratlles o la llargada de la carta i el perfecte desinterès amb què eren rebuts, s’establia un curiós diàleg que s’adeia perfectament amb el que ella pensava de cadascun d’ells.

—Que encantada estarà la senyoreta Darcy de rebre una carta com aquesta! —Ell no va respondre—. Escriviu molt de pressa.

—Us equivoqueu; més aviat escric a poc a poc.

—Quantes cartes heu de tenir ocasió d’escriure al llarg de l’any! Cartes de negoci, també! Jo les trobaria odioses!

—És una sort, doncs, que sigui jo qui les hagi d’escriure i no vós.

—Si us plau, digueu a la vostra germana que em moro de ganes de veure-la.

—Ja li he dit això mateix una vegada per desig vostre.

—Em temo que no us agrada la vostra ploma. Deixeu que jo us l’arregli; ho faig molt bé, això d’arreglar plomes.

—Gràcies…, però jo sempre m’arreglo les meves.

—Com us ho feu per escriure tan igual? —Ell callava—. Digueu a la vostra germana que estic encantada de saber els progressos que fa a l’arpa i, si us plau, feu-li saber que el seu bell dibuixet per a una taula em té completament extasiada i que penso que és infinitament millor que el de la senyoreta Grantley.

—Em doneu permís per diferir els vostres èxtasis fins a la propera carta? En aquest moment, no tinc prou espai per fer-los justícia.

—Oh, no té importància!; la veuré el mes de gener. Però, digueu-me, sempre li escriviu unes cartes tan llargues i tan encantadores, senyor Darcy?

—Generalment, són llargues; ara bé, si són sempre encantadores, no sóc pas jo qui ho ha de decidir.

—Jo tinc una norma: una persona que és capaç d’escriure una carta llarga sense tenir dificultats no pot escriure malament.

—Això no és completament adient per a Darcy, Caroline —va dir el seu germà—, perquè ell no escriu amb facilitat; cerca massa els mots de quatre síl·labes. Oi, Darcy?

—El meu estil d’escriure és ben diferent del teu.

—Oh! —va replicar la senyoreta Bingley—, Charles escriu de la manera més descurada que hom pugui imaginar. Es menja la meitat dels mots i esborra la resta.

—Les idees em flueixen amb tanta rapidesa, que no tinc temps d’expressar-les…, per això, de vegades les meves cartes no comuniquen cap idea als meus corresponsals.

—La vostra humilitat, senyor Bingley —va dir Elizabeth intervenint—, desarma qualsevol crítica.

—Res no és més menyspreable —va dir Darcy— que l’aparença de la humilitat. Sovint és només manca d’opinió i, de vegades, una presumpció encoberta.

—I amb quin dels dos noms qualifiques tu la petita representació de modèstia que acabo de fer?

—Amb el de presumpció encoberta; ja que tu, en realitat, estàs orgullós dels teus defectes en l’escriptura, perquè consideres que són efecte d’una rapidesa de pensament i una manca de cura en l’execució que, si bé no són desitjables, tu penses que, almenys, són interessants. La rapidesa en l’execució d’alguna cosa és sempre molt estimada per aquell que la posseeix i sovint no dóna importància a la imperfecció de la realització. Quan aquest matí has dit a la senyora Bennet que, si mai decidies deixar Netherfield, al cap de cinc minuts ja te n’hauries anat, ho deies a títol de panegíric, de compliment envers tu mateix i, certament, què hi ha de lloable en el fet de precipitar-se a executar una cosa que, forçosament, deixarà algun afer inacabat?

—Prou! —va dir cridant Bingley—, això ja és massa; recordar a la nit totes les poca-soltades que s’han dit al matí. Tanmateix, paraula d’honor que jo creia que el que deia sobre mi mateix era cert; i encara ho crec ara. Almenys, doncs, no assumeixo el caràcter d’una persona que es precipita sense tenir-ne necessitat, purament per fer-m’hi veure davant de les dames.

—M’atreveixo a dir que sí, que ho creies; però no estic pas gens convençut que te n’haguessis anat amb tanta rapidesa. El teu comportament dependria de l’atzar tant com el de qualsevol home que jo conegui; i si, mentre estiguessis muntant a cavall, un amic se t’acostés i et digués «Bingley, valdria més que et quedessis fins a la setmana entrant», probablement ho faries, probablement no te n’aniries i, si t’ho demanava una altra vegada, et quedaries un altre mes.

—Amb això només heu provat —va dir Elizabeth— que el senyor Bingley no fa justícia al seu propi caràcter. Vós l’heu presentat molt més pretensiós que no ho havia fet ell mateix.

—Us estic molt agraït —va dir Bingley— que hàgiu convertit el que diu el meu amic en un compliment a la docilitat del meu caràcter. Però em temo que doneu a l’assumpte un sentit que aquell senyor no tenia cap intenció de donar-hi; perquè ell tindria una altíssima opinió de mi si, en aquesta circumstància de què parlàvem, jo em negués en rodó a tornar i me n’anés al galop del meu cavall.

—Consideraria, doncs, el senyor Darcy que la manca de reflexió en el vostre primer propòsit queda reparada per la vostra obstinació a no renunciar-hi?

—Paraula que no ho puc explicar exactament; Darcy ha de parlar per si mateix.

—Tu esperes que jo aclareixi unes opinions que dius que són meves, però que jo mai no he defensat. Pel que fa al cas de què parlem, i d’acord amb la teva representació, heu de recordar, senyoreta Bennet, que l’amic que suposem que desitja el retorn del senyor Bingley a la casa i que retardi els seus projectes només ha expressat el seu desig que ho faci, li ho ha demanat sense donar-li cap argument a favor de la conveniència de no anar-se’n.

—El fet de cedir immediatament, fàcilment, al prec d’un amic, no té cap mèrit als vostres ulls?

—Cedir sense convicció no crec que sigui un compliment a la intel·ligència de cap dels dos.

—Em sembla, senyor Darcy, que no teniu gens en compte la influència d’una amistat i l’afecte. L’interès per la persona que fa la petició, sovint pot fer-nos cedir de seguida sense esperar arguments que facin entrar en raó, i no parlo d’un cas particular com el que suposàvem que es podia presentar al senyor Bingley. Potser, abans de discutir sobre la prudència del seu comportament, ens caldria esperar que el cas es presenti. Però, en general, i en casos corrents entre amics, en què un d’ells desitja que l’altre canviï una decisió de poca importància, tindríeu una mala opinió d’aquesta persona pel fet d’accedir al desig de l’amic sense esperar que li expliqui els seus motius?

—No seria aconsellable —va dir Darcy— que abans de seguir amb aquest tema establíssim amb una mica més de precisió el grau d’importància que cal atribuir a aquesta petició, i també el grau d’intimitat existent entre les dues parts?

—Completament d’acord —va dir Bingley—; escoltem tots els detalls sense oblidar de comparar la seva alçada i la seva mida, perquè tot això pesarà en el raonament més que no us penseu, senyoreta Bennet. Us ben asseguro que, si Darcy no fos un company tan alt i tan fort en comparació amb mi, no li tindria ni la meitat de consideracions. Declaro que no conec ningú que inspiri més temor i respecte que Darcy en ocasions determinades i en indrets determinats; especialment a casa seva i un dissabte a la tarda quan no té res a fer.

El senyor Darcy va somriure, però Elizabeth va creure detectar que més aviat estava ofès i, per tant, es va aguantar una rialla. La senyoreta Bingley es va doldre cordialment de l’afront que aquell havia rebut en una discussió amb el seu germà, per parlar de ximpleries.

—Ja sé què pretens, Bingley —va dir el seu amic—. No t’agraden les controvèrsies i no vols ficar-te en aquesta.

—Potser tens raó. Les controvèrsies s’assemblen massa a les baralles. Si tu i la senyoreta Bennet voleu ajornar la vostra fins que jo hauré sortit de la cambra, us ho agrairé molt; aleshores podreu dir de mi allò que us plagui.

—El que demaneu, per mi no és cap sacrifici, i el senyor Darcy valdrà més que acabi la seva carta.

El senyor Darcy va seguir el seu consell i va acabar la carta. Quan hagué enllestit aquesta feina, es va dirigir a la senyoreta Bingley i a Elizabeth suplicant-los el favor d’una mica de música. La senyoreta Bingley se’n va anar immediatament cap al piano i havent proposat cortesament que Elizabeth fos la primera a començar —cosa a la qual l’altra, amb la mateixa cortesia i molta fermesa, es va negar—, es va asseure al piano.

La senyora Hurst va cantar amb la seva germana i mentre estaven així ocupades Elizabeth no va poder deixar de veure —tot fullejant uns quaderns de música que hi havia sobre l’instrument— que els ulls del senyor Darcy la miraven molt sovint. Li costava de suposar que pogués ser objecte d’admiració per part d’un home tan important i, malgrat això, encara era més estrany que ell la mirés, perquè no li agradava. Finalment, només fou capaç d’imaginar que, si atreia l’atenció del senyor Darcy, era perquè, d’acord amb les seves idees, ella tenia una manera de pensar més errònia i reprensible que la de qualsevol dels presents. Aquesta suposició no li va doldre gens. El senyor Darcy li agradava massa poc perquè la seva aprovació pogués preocupar-la.

Després de tocar unes cançons italianes, la senyoreta Bingley va canviar l’encant d’aquelles melodies per la vivacitat d’un aire escocès. Poc després, el senyor Darcy, acostant-se a Elizabeth, li va dir:

—No us sentiu inclinada, senyoreta Bennet, a aprofitar l’ocasió i ballar un reel?

Ella va somriure, però no va respondre. Ell va repetir la pregunta una mica sorprès del seu silenci.

—Oh! —va fer ella—, ja us havia sentit abans, però no he pogut decidir, tan de sobte, què us havia de contestar. Sé que vós desitjàveu que jo digués «sí» per tal de tenir el plaer de menysprear el meu gust, però a mi sempre em plau de desbaratar aquesta mena de trampes i privar una persona del seu menyspreu premeditat. Malgrat això, he decidit de dir-vos que no tinc, en absolut, cap desig de ballar un reel…; i ara, menysteniu-me, si ho goseu fer.

—Naturalment, no m’hi atreveixo.

Elizabeth, que més aviat esperava haver-lo insultat, va quedar confosa davant la seva galanteria. Però és que Elizabeth posseïa un caràcter fet de dolçor i de picardia que feia difícil que pogués insultar ningú, i Darcy no havia estat mai tan fascinat per una dona com ho estava ara per ella. Creia realment que, si no hagués estat per la inferioritat dels seus parents, hauria corregut un cert perill.

El que veia la senyoreta Bingley o el que sospitava era prou per fer-la estar gelosa i la seva gran ànsia per la recuperació de l’estimada amiga Jane va rebre suport del seu desig d’alliberar-se d’Elizabeth.

Sovint intentava que Darcy avorrís llur hoste parlant-li del suposat casament d’ell amb ella i fent plans per a la seva felicitat en aquesta aliança.

—Espero —li va dir l’endemà mentre passejaven plegats pel jardí— que quan tindrà lloc aquest envejable esdeveniment tirareu alguna indirecta a la vostra sogra sobre els avantatges de mossegar-se la llengua i, si podeu, guarireu les noies petites de la seva dèria de córrer darrera els oficials. I…, si és que puc referir-me a un tema tan delicat, us recomano que procureu contenir aquell petit no res, que voreja el menyspreu i la impertinència, que posseeix la vostra dama.

—Teniu cap altra cosa més a proposar per a la meva felicitat domèstica?

—Oh, sí! Pengeu els retrats del vostre oncle i la vostra tia Philips a la galeria de Pemberley. Col·loqueu-los al costat del vostre oncle-avi, el jutge. Pertanyen a la mateixa professió, sabeu?, només que en categories diferents. Pel que fa a la vostra Elizabeth, no intenteu pas que algú pinti el seu retrat, perquè, quin pintor podria fer justícia a la bellesa dels seus ulls?

—No seria fàcil, és clar, copsar-ne l’expressió, però el color, la forma i les pestanyes, d’una finor tan remarcable, es podrien reproduir.

En aquest punt de la conversa es van trobar amb la senyora Hurst i la mateixa Elizabeth que venien.

—No sabia que volíeu passejar —va dir la senyoreta Bingley, una mica confosa, tement que no els haguessin sentits.

—Ens heu tractat molt malament —va respondre la senyora Hurst—, anant-vos-en corrents sense dir-nos que sortíeu. —I dient això es va agafar al braç lliure del senyor Darcy i va deixar que Elizabeth passegés tota sola, atès que l’amplada del camí només permetia que hi passessin tres persones. El senyor Darcy va adonar-se de la seva descortesia i immediatament va dir:

—Aquest camí no és prou ample per al nostre grup. Valdria més que passegéssim per l’avinguda.

Però Elizabeth, que no tenia la més lleu intenció de quedar-se amb ells, va respondre rient:

—No, no, quedeu-vos on sou. Formeu un grup deliciós; feu molt bonic. Una quarta persona destruiria l’efecte pintoresc. Adéu-siau.

I se’n va anar corrent alegrement, congratulant-se, mentre passejava d’ací d’allà, amb l’esperança de tornar a casa seva al cap de dos o tres dies. Jane ja estava prou recuperada per atrevir-se a deixar la cambra un parell d’hores cada dia.





11


Quan, havent dinat, les dames es van aixecar de taula, Elizabeth va córrer escales amunt cap a la cambra de la seva germana. Veient-la ben protegida del fred, la va acompanyar a la sala, on les seves dues amigues li van donar la benvinguda amb grans mostres de satisfacció. Elizabeth mai no les havia vistes tan agradables com durant l’hora que van passar juntes abans que arribessin els cavallers. Eren unes hàbils conversadores: sabien descriure una festa amb tot detall, narrar una anècdota amb humor i riure’s dels seus coneguts amb agudesa.

Però, quan van entrar els cavallers, Jane ja no va ser més el centre de llur interès. A l’instant, els ulls de la senyoreta Bingley es van girar vers Darcy i, abans que ell hagués avançat gaires passes, ella ja tenia quelcom a dir-li. El senyor Darcy es va dirigir directament cap a la senyoreta Bennet i la felicità cortesament; el senyor Hurst féu una lleugera reverència i va dir que estava molt content. Però va ser Bingley el qui es va desfer en caloroses expressions de benvinguda. Vessava d’alegria i atencions. Va passar la primera mitja hora preparant el foc per por que ella no notés el canvi de cambra, i per desig d’ell Jane es va canviar de lloc, a l’altre cantó de l’escalfapanxes, per tal d’estar més lluny de la porta. Després d’això, Bingley se li va asseure al costat i gairebé no va parlar amb ningú més que amb ella. Elizabeth, asseguda amb una labor al racó oposat, ho veia tot molt satisfeta.

Havent acabat de prendre el te, el senyor Hurst va fer memòria a la seva cunyada de la taula de joc, però en va. La senyoreta Bingley havia sabut, per una informació privada, que al senyor Darcy no li agradaven les cartes, i així, fins i tot una petició directa del senyor Hurst fou rebutjada. La senyoreta Bingley li va assegurar que ningú no tenia intenció de jugar, i el silenci de tot el grup sobre aquest tema va semblar justificar el que ella deia. Així, doncs, al senyor Hurst, no li va quedar més remei que estirar-se en un dels sofàs i posar-se a dormir. Darcy va agafar un llibre; la senyoreta Bingley va fer el mateix i la senyora Hurst —ocupada sobretot a jugar amb els seus braçalets i els seus anells— prenia part, de tant en tant, en la conversa del seu germà amb la senyoreta Bennet.

La senyoreta Bingley estava tan atenta al progrés de Darcy en la seva lectura com en la seva pròpia; constant­ment feia alguna pregunta o mirava la pàgina del llibre d’ell. Malgrat tot, no va aconseguir d’atreure’l a cap conversa; Darcy només contestava la seva pregunta i continuava llegint. Finalment, els esforços per divertir-se amb el seu propi llibre, llibre que havia escollit únicament perquè era el segon volum del que llegia ell, la van deixar tan esgotada que fent un gran badall va dir:

—Que és agradable passar una tarda així! Confesso que, ben mirat, no hi ha plaer que iguali el de la lectura. Qualsevol cosa que es faci cansa molt més aviat que no pas un llibre! Quan tindré casa pròpia, seré molt desgraciada, si no tinc una excel·lent biblioteca.

Ningú no hi va fer cap comentari. Ella va badallar novament, va tirar el llibre sense miraments al seu costat i va recórrer la cambra amb els ulls cercant quelcom per divertir-se. En sentir que el seu germà parlava d’un ball amb la senyoreta Bennet es va girar, ràpida, i li va dir:

—Ara que hi penso, Charles, parles seriosament de donar un ball a Netherfield? Abans de decidir-te jo t’aconsellaria que consultessis el parer dels presents; molt m’equivoco o entre nosaltres n’hi ha més d’un per a qui el ball seria més aviat un càstig que no pas un plaer.

—Si et refereixes a Darcy —va cridar el seu germà—, en cas que li agradi més, se’n pot anar al llit abans que comenci; pel que fa al ball, ja està decidit; tan aviat com Nicholls haurà fet prou sopa blanca, enviaré les invitacions.

—Els balls —va replicar ella— m’agradarien infinitament més si s’organitzessin d’una altra manera; però, tal com es fan, aquestes reunions resulten d’un avorriment inaguantable. Fóra molt més racional, sens dubte, que l’ordre del dia fos conversar en lloc de dansar.

—Estimada Caroline, fóra molt més racional, no cal dir-ho, però no s’assemblaria gaire a un ball.

La senyoreta Bingley no va respondre i poc després es va aixecar i es va posar a passejar per la cambra. Tenia una figura elegant i caminava bé, però Darcy, a qui tot això anava dedicat, continuava, inflexible, estudiant. En un últim esforç de desesperació es va girar cap a Elizabeth i li va dir:

—Senyoreta Eliza Bennet, permeteu-me que us convenci de seguir el meu exemple i de donar un tomb per la cambra. Us asseguro que és refrescant després de seure tanta estona en la mateixa posició.

Elizabeth es va sorprendre, però tot seguit hi va estar d’acord i la senyoreta Bingley va assolir així l’èxit que cercava en l’objectiu real de la seva cortesia: el senyor Darcy va aixecar el cap. La novetat d’aquella atenció, per la persona de qui provenia, el tenia tan intrigat com la mateixa Elizabeth i sense adonar-se’n va tancar d’esma el llibre que llegia. A l’instant fou invitat a unir-se al grup, però ell va negar-s’hi, al·legant que només podia imaginar dos motius perquè elles volguessin passejar amunt i avall de la cambra juntes i que, si ell s’hi afegia, interferiria en qualsevol dels dos motius. Què podia voler dir? La senyoreta Bingley es moria de ganes de saber-ho i va preguntar a Elizabeth si ella l’havia entès.

—En absolut, no l’he pas entès —fou la resposta—, però podeu estar certa que ha pretès criticar-nos; per tant, la manera més segura de defraudar-lo és no demanar-li que ens ho aclareixi.

Però la senyoreta Bingley era incapaç de defraudar el senyor Darcy en res, fos el que fos, i va insistir que els aclarís quins eren els motius de què parlava.

—No tinc la més petita objecció a explicar-vos-ho —va dir ell, així que Caroline li va permetre de parlar—. Totes dues escolliu aquesta manera de passar la tarda, perquè esteu en pla de confidències i voleu discutir uns projectes secrets o perquè sou conscients que, caminant, traieu el millor partit de les vostres figures. En el primer cas, jo us seria un destorb i en el segon puc admirar-vos molt millor assegut com estic al costat de la llar.

—Oh, això és ofensiu, oi? —va exclamar la senyoreta Bingley—. Mai no he sentit res tan malintencionat. Com podem castigar-lo per un discurs com aquest?

—Res no és més fàcil, si hi esteu disposada; tots tenim el poder de turmentar-nos i castigar-nos els uns als altres. Feu-lo enrabiar, rieu-vos-en, íntims com sou, heu de saber com fer-ho.

—Paraula d’honor que no ho sé. Us asseguro que el meu grau d’intimitat encara no m’ha ensenyat això. Fer enrabiar una persona tan serena, tan poc impressionable! No, no, sento que, en aquest terreny, ens pot desafiar. Quant a riure’ns-en, no ens exposem, si us plau, a fer-ho sense tenir-ne un motiu. El senyor Darcy podria alegrar-se’n.

—No ens podem riure del senyor Darcy! —va dir cridant Elizabeth—. Aquest sí que és un privilegi poc comú i espero que continuï essent-ho, perquè seria una gran pèrdua per a mi tenir molts coneguts amb aquest privilegi. Sento una autèntica tendresa per les rialles.

—La senyoreta Bingley —va dir ell— m’ha honorat amb una reputació millor de la que mereixo. El millor dels homes, el més assenyat, més ben dit, les accions més assenyades i millors, poden ésser ridiculitzades per una persona que faci de les bromes l’objectiu de la seva vida.

—Certament —va replicar Elizabeth—, hi ha gent d’aquesta mena, però jo confio a no comptar-m’hi; espero no posar mai en ridícul allò que és assenyat o és bo. Les follies i els disbarats, la fantasia i les contradiccions em diverteixen, ho confesso, i sempre que puc me’n ric. Però suposo que aquestes febleses són, precisament, aquelles que vós no teniu.

—Potser ningú no pot evitar de tenir-les. I, tanmateix, durant tota la meva vida he intentat d’evitar-les, perquè sovint exposen al ridícul una sòlida intel·ligència.

—La vanitat i l’orgull, voleu dir.

—Sí, la vanitat és una feblesa, naturalment, però l’orgull, si la intel·ligència és autènticament superior, estarà sempre ben vigilat.

Elizabeth es va girar per amagar un somriure.

—Suposo que heu acabat d’examinar el senyor Darcy —va preguntar la senyoreta Bingley—. I, digueu-me, si us plau, quin és el resultat?

—Després del meu examen estic ben convençuda que el senyor Darcy no té cap defecte. No pot dissimular que és amo d’ell mateix.

—No —va replicar Darcy—, no he pretès tal cosa. Tinc molts defectes, però no són, espero, per manca d’intel·ligència. Del meu caràcter, no me’n goso fer responsable. Crec que és massa poc dúctil…, certament, massa poc apte per agradar a la gent. No puc oblidar tan de pressa com caldria les follies i els vicis dels altres ni tampoc les ofenses que em fan. Els meus sentiments no es modifiquen amb una bufada, només perquè algú intenta canviar-los. Potser podríeu qualificar el meu caràcter de rancuniós, perquè quan he perdut l’estima per una persona l’he perduda per sempre.

—Això, naturalment, és un defecte —va exclamar Elizabeth—. Un ressentiment implacable és una ombra en un caràcter; però heu escollit bé el vostre defecte, perquè de debò que no me’n puc riure. Pel que fa a mi, esteu fora de perill.

—Crec que, en general, tothom tendeix, pel seu caràcter, a una certa dolenteria determinada que fins i tot la persona més educada no pot dominar.

—I el vostre defecte és la propensió a odiar tothom.

—I el vostre —va replicar ell amb un somriure—, entossudir-vos a donar-los una mala interpretació.

—Fem una mica de música —va dir interrompent-los la senyoreta Bingley, cansada d’una conversa en la qual ella no participava—. Louise, no et farà res, oi, que desperti el senyor Hurst?

La seva germana no va tenir la més petita objecció a fer-ho i el piano va ser obert. A Darcy, després d’uns minuts de reflexió, no li va saber gens de greu que els haguessin interromputs. Començava a sentir el perill de dedicar massa atenció a Elizabeth.





12


Resultat de l’acord entre les dues germanes fou la carta que Elizabeth va escriure l’endemà a la seva mare per demanar-li si el carruatge les podia anar a cercar aquell mateix dia. La senyora Bennet, però, que havia calculat que les seves filles es quedessin a Netherfield fins dimarts —quan faria exactament una setmana de l’estada de Jane a la casa—, no es podia alegrar que tornessin abans. Per tant, la seva resposta no fou favorable, almenys no ho fou per al desig d’Elizabeth, la qual ja frisava per tornar a casa. La senyora Bennet els va enviar quatre mots per dir-los que no els era possible d’enviar el carruatge fins dimarts. En una postdata afegia que, si el senyor Bingley i la seva germana les pressionaven perquè es quedessin més dies, podia prescindir molt bé d’elles. Tanmateix, Elizabeth estava resolta a no quedar-se més temps ni tampoc esperava que se’ls demanaria; ans al contrari, tement que les podrien considerar unes intruses no havent-hi motiu per restar-hi més dies, va encoratjar la seva germana a demanar al senyor Bingley que els prestés de seguida el seu carruatge. Finalment, van decidir que anunciarien la seva intenció de deixar Netherfield aquell mateix matí, que era allò que primerament havien pensat, i que Jane faria la petició del cotxe.

La seva decisió va aixecar un munt de protestes d’afecte, i el desig que restessin, almenys, fins l’endemà fou prou convincent per a Jane. La partida, doncs, fou ajornada. A la senyoreta Bingley, aleshores, li va saber greu d’haver proposat la pròrroga, perquè la gelosia i l’antipatia que li inspirava una de les germanes ultrapassava, de bon tros, l’afecte que sentia per l’altra.

L’amo de la casa va escoltar amb profunda recança la decisió de les dues germanes d’anar-se’n tan aviat, i vegades i més vegades va provar de convèncer la senyoreta Bennet que no li seria bo…, que no estava prou refeta; però Jane era inflexible, quan sabia que tenia raó.

La notícia va ésser ben rebuda pel senyor Darcy: Elizabeth havia estat massa temps a Netherfield, l’atreia més del que ell desitjava…, i la senyoreta Bingley es comportava incorrectament amb ella i era més burleta que no solia, amb ell. Sàviament va decidir de tenir una cura especial que, ara, no se li escapés cap mostra d’admiració, a no fer res que pogués excitar el desig de la senyoreta Bingley d’influir en la seva felicitat. Estava convençut que, si una idea semblant havia estat possible que s’insinués, el seu propi comportament durant aquell darrer dia tindria un pes substancial per confirmar-la o per destruir-la. Ferm en el seu propòsit, amb prou feines si va dir deu paraules a Elizabeth en tot el dissabte i, malgrat que una vegada van estar mitja hora sols, va posar conscientment en el seu llibre un interès desmesurat i ni tan sols la va mirar.

Dissabte, després del servei religiós, va tenir lloc la separació, tan agradable per a gairebé tothom. L’amabilitat de la senyoreta Bingley envers Elizabeth va augmentar, finalment, amb gran rapidesa, així com el seu afecte per Jane. Quan ja se n’anaven i després d’assegurar a aquesta el plaer que sempre tindria a veure-la a Longbourn o a Netherfield i d’abraçar-la tendrament, fins i tot va estrènyer la mà d’Elizabeth. Ella va acomiadar-se molt contenta de tot el grup.

A casa seva, la benvinguda de llur mare no va ser gaire cordial. La senyora Bennet es va sorprendre de llur arribada; va trobar molt malament que haguessin produït tant de trastorn i va dir que estava certa que Jane s’hauria refredat altra vegada. Però el seu pare, a desgrat que va ser lacònic en les seves expressions d’alegria, estava content de debò de veure-les. Les tardes, quan estaven tots reunits, havien perdut gran part de la seva animació i gairebé tot el sentit, si hi mancaven Jane i Elizabeth.

Van trobar Mary estudiant tan intensament com sempre contrapunt i la naturalesa humana; havia fet nous resums per ser admirats i algunes observacions noves sobre moralitat atrotinada per ser escoltades. Catherine i Lydia posseïen informació d’una altra mena; d’ençà de divendres, en el regiment havien succeït moltes coses i també n’havien sentit a dir moltes: alguns oficials havien menjat últimament a casa de llur oncle; un soldat havia estat apallissat i circulava el rumor, que era cert, que el coronel Forster es casava.





13


—Suposo estimada —va dir l’endemà el senyor Bennet a la seva muller mentre eren a taula esmorzant—, que has fet preparar un bon sopar, perquè tinc les meves raons per esperar que algú s’afegeixi al grup de la nostra família.

—Què vols dir, estimat meu? No sé que ningú hagi de venir, n’estic certa, fora que no s’escaigui que Charlotte Lucas ens vingui a veure; en aquest cas, espero que els meus sopars siguin prou bons per a ella. No crec que a casa seva mengi tan bé com aquí.

—La persona de qui parlo és un cavaller i és foraster.

Els ulls de la senyora Bennet van espurnejar d’alegria.

—Un cavaller i foraster! Es el senyor Bingley, n’estic certa. Vaja no n’has deixat escapar ni un mot, Jane; ets una múrria. Bé, estic molt, molt contenta de veure el senyor Bingley. Però, Déu meu, quina mala sort! Avui no es pot aconseguir ni una mica de peix! Lydia, amor meu, toca la campana, he de parlar amb Hill ara mateix.

—No és el senyor Bingley —va dir el seu marit—; és una persona que no he vist en tota la meva vida.

Això va produir una sorpresa general i el senyor Bennet va tenir la satisfacció de veure’s assetjat per la seva muller i les seves cinc filles alhora, perquè els donés informació.

Després de divertir-se una mica amb la seva curiositat, es va explicar:

—Fa un mes, si fa no fa, que vaig rebre aquesta carta i fa amb prou feines una setmana que li vaig donar resposta, perquè vaig creure que es tractava d’un cas una mica delicat que requeria una ràpida atenció. És del meu cosí, el senyor Collins, el qual, quan jo em moriré, pot foragitar-vos d’aquesta casa així que li plagui.

—Oh, estimat! —va exclamar la seva muller—, no suporto sentir parlar d’aquest fet. T’ho prego, no parlis més d’aquest home odiós. Crec que és la cosa més injusta del món que una propietat teva pugui ser arrabassada als teus propis fills; estic certa que, si jo hagués estat al teu lloc, ja fa temps que hauria intentat de fer quelcom en relació amb aquest assumpte.

Jane i Elizabeth van procurar explicar-li què era un heretatge; ja ho havien intentat en altres ocasions, però era un tema que estava fora de l’abast del raonament de la senyora Bennet, que continuava queixant-se amargament de la crueltat que suposava privar una família de cinc noies de la seva propietat, per lliurar-la a un home que no importava gens ni mica a ningú.

—Certament, és una cosa molt injusta —va dir el senyor Bennet—, i res no pot absoldre el senyor Collins del pecat d’heretar Longbourn. Però, si voleu escoltar la seva carta, potser la seva manera d’expressar-se us podrà ablanir una mica.

—No, estic certa que no m’ablaniré; crec que ha estat un acte d’hipocresia i una impertinència per part seva escriure’t ni que siguin dues ratlles. Odio aquesta mena d’amics, tan falsos. Per què no podia continuar barallant-se amb tu com ho va fer el seu pare abans?

—Perquè, és clar, sembla que ha tingut alguns escrú­pols filials sobre aquest assumpte, com tu mateixa, si m’escoltes, podràs veure.


Hunsford, prop de Westerham, Kent

15 d’octubre



Estimat senyor:

El desacord existent entre vós i el meu honorat difunt pare sempre m’ha produït un gran malestar i des que vaig tenir la desgràcia de perdre’l he desitjat moltes vegades d’adobar aquesta esquerda, si bé, durant un cert temps, els meus propis dubtes em retingueren de fer-ho; els mèus recels es devien a la por que no pogués semblar una falta de respecte a la seva memòria el fet que jo estigués en bons termes amb la persona amb qui ell sempre li havia plagut d’estar en discrepància.



»I ara ve el que et deia, senyora Bennet.


Això no obstant, ara he pres una determinació sobre aquest afer, ja que, havent rebut ordes la Pasqua passada, he estat prou afortunat per ser distingit amb el patronatge de la Molt Honorable Lady Catherine de Bourgh, vídua de Sir Lewis de Bourgh, la munificència i benevolència de la qual m’han enaltit a la valuosa rectoria d’aquesta parròquia, on els meus afanys més vehements estaran dirigits a sotmetre’m amb agraït respecte a Sa Senyoria i a estar sempre a punt per executar els ritus i les cerimònies instituïts per l’Església d’Anglaterra. A més, com a clergue, sento que és el meu deure promoure i entronitzar la benedicció de la pau entre totes les famílies que estan a l’abast de la meva influència; en aquest aspecte, em congratulo de pensar que el present intent de mostrar la meva bona voluntat és altament lloable i espero que la circumstància de ser jo el proper successor a la propietat de Longbourn serà considerada amb indulgència per part vostra i no us durà a rebutjar la branca d’olivera que us ofereixo. Per altra banda, no pot deixar d’inquietar-me el fet de ser jo motiu de perjudici per a les vostres amables filles i demano llicència per demanar-ne excuses, així com també per assegurar-vos la meva bona disposició per donar-los tota mena de reparacions…; però, d’això, ja en parlarem. Si no teniu cap objecció a rebre’m a casa vostra, em proposo de donar-me la satisfacció de fer-vos una visita, a vós i a la vostra família, el dilluns 18 de novembre, a les quatre de la tarda, i d’abusar probablement de la vostra hospitalitat fins dissabte a la nit, cosa que puc fer sense cap inconvenient, ja que Lady Catherine és lluny de posar cap objecció a la meva poc freqüent absència el diumenge, atès que un altre clergue està compromès a substituir-me en el servei d’aquest dia. Resto, senyor, amb les meves respectuoses salutacions a la vostra muller i filles, el vostre benvolent amic,

William Collins



—A les quatre, doncs, potser vindrà aquest cavaller de la pau —va dir el senyor Bennet mentre plegava la carta—. Paraula, que sembla un home molt educat i molt correcte; no dubto que resultarà una coneixença valuosa, sobretot si Lady Catherine mostra la seva indulgència permetent-li de venir una altra vegada.

—De tota manera, té un cert sentit el que diu sobre les noies; si està disposat a donar-los alguna reparació, no serà pas jo qui el descoratgi.

—Malgrat que és difícil d’endevinar —va dir Jane— de quina manera té la intenció de donar-nos aquesta reparació que ell diu que ens deu, el seu desig de fer-ho ja parla a favor d’ell.

Allò que més impressionava Elizabeth era l’extraordinària deferència que mostrava per Lady Catherine i la seva bondadosa intenció de batejar, casar i enterrar els feligresos de la seva parròquia sempre que calgués.

—Em penso que deu ser una raresa —va dir—. No aconsegueixo d’imaginar-me’l. Hi ha quelcom de massa pompós en l’estil de la seva carta. I què pot voler dir amb això de demanar excuses pel fet de ser el proper hereu? No podem pas suposar que, si pogués, hi renunciaria. Pot ser un home de sensibilitat, senyor?

—No, estimada, em temo que no. Tinc grans esperances de trobar-lo totalment al revés d’això. Hi ha en la seva carta una barreja de servilisme i d’autocomplaença que promet molt. Estic impacient per veure’l.

—Pel que fa a la composició —va sentenciar Mary—, la seva carta no sembla tenir cap defecte. La imatge de la branca d’olivera no és del tot nova, però crec que està ben expressada.

Quant a Lydia i a Catherine, ni la carta ni aquell que l’escrivia no els interessaven gens. Era gairebé impossible que el seu cosí es presentés vestint una casaca vermella, i feia ja algunes setmanes que la felicitat només els venia de la part dels homes que portaven aquest color. Pel que fa a la mare, la carta del senyor Collins havia fet desaparèixer gran part de la seva rancúnia i es preparava a rebre’l amb una serenitat que sorprenia el seu marit i les seves filles.

El senyor Collins va ser puntual a l’hora anunciada i fou rebut per tota la família amb una gran cortesia. El senyor Bennet, naturalment, va parlar poc, però les senyores estaven prou disposades a conversar i el senyor Collins no semblava pas necessitar que l’encoratgessin ni estar inclinat a guardar silenci ell mateix. Era un home de vint-i-cinc anys, alt, fort i de bon veure. Tenia un aire seriós i transcendental i unes maneres molt solemnes. No feia gaire estona que seia quan ja complimentava la senyora Bennet pel fet de tenir una família de noies tan encantadora. Va dir que havia sentit a parlar molt de llur bellesa i que, en aquest cas, la fama havia quedat lluny de la veritat, i va afegir que no dubtava que, quan arribaria el moment escaient, les veuria totes ben casades. Aquesta galanteria no fou gaire del gust d’alguna de les seves oients, però la senyora Bennet, que no gastava compliments, va respondre amb prestesa:

—Sens dubte, sou molt amable, senyor, i desitjo amb tot el meu cor que així sigui, perquè d’altra banda, ja les hauran desposseïdes prou. Les coses estan disposades d’una manera tan estranya!

—Al·ludiu, potser, a la successió d’aquesta propietat?

—Ah, senyor, sí. He de confessar-vos que és un afer molt penós per a les meves filles. No vull dir, amb això, que vós en tingueu la culpa, perquè sé que, en aquest món, aquestes coses són degudes totalment a l’atzar. Ningú no sap com aniran les propietats amb aquesta mena d’herència.

—Sóc molt conscient, senyora, de la injustícia que es comet contra les meves boniques cosines…; sobre aquest assumpte podria dir més coses, si no hagués de mostrar-me caut per no semblar atrevit i precipitat. Puc assegurar a les senyoretes, però, que vinc disposat a admirar-les. Ara no diré res més, però potser quan ens coneixerem millor…

L’avís per anar a taula el va interrompre; les noies van intercanviar un somriure. L’objecte de l’admiració del senyor Collins, però, no era únicament elles; també el vestíbul, el menjador i el mobiliari foren examinats i lloats com calia. Si no hagués estat per la sospita mortificadora que el senyor Collins s’ho mirava tot com a futur propietari, les seves lloances haurien arribat al cor de la senyora Bennet. També al sopar li va arribar el torn de ser altament admirat, i el senyor Collins va suplicar que li fessin saber a quina de les seves cosines es devia aquell menjar tan excel·lentment cuinat. Però, sobre aquest punt, la senyora Bennet va corregir de seguida el seu error assegurant-li, en un to un xic aspre, que la família podia molt bé mantenir un bon cuiner i que les seves filles, a la cuina, no hi tenien res a fer. Ell li va demanar perdó d’haver-la ofesa, i ella, en un to més suau, va declarar que no estava gens ofesa; però el senyor Collins va continuar excusant-se durant gairebé un quart.





14


Mentre sopaven, el senyor Bennet quasi no va obrir la boca, però quan van dir als servents que es retiressin va creure que havia arribat el moment de mantenir una petita conversa amb el seu hoste i, per tant, va encetar un tema en el qual esperava que el senyor Collins pogués lluir-se: va expressar l’opinió que semblava que ell, el senyor Collins, havia estat molt afortunat amb la seva protectora. Immediatament, els miraments de Lady Catherine de Bourgh per satisfer tots els seus desigs i la preocupació que mostrava per la comoditat del seu protegit van quedar palesos de manera inequívoca. El senyor Bennet no podia haver escollit millor; quan lloava la seva protectora, el senyor Collins era un home eloqüent. El tema li feia agafar unes maneres més solemnes encara i amb aire important declarava que mai a la seva vida no havia estat testimoni d’un comportament igual en una persona del rang de Sa Senyoria. Mai no havia estat objecte d’una afabilitat i d’una condescendència semblants a les que ell havia rebut de part de Lady Catherine. La senyora havia tingut la benevolència d’aprovar els dos sermons que ja havia tingut l’honor de predicar en la seva presència. També li havia demanat, dues vegades, de dinar a Rosings, i feia pocs dies, el dissabte, l’havia enviat a cercar per tal de completar el seu pool of quadrille de la tarda. Molts coneguts d’ell consideraven que Lady Catherine era una persona orgullosa, però amb ell el seu tracte sempre havia estat molt afable, sempre li havia parlat com hauria fet a qualsevol altre cavaller i no posava cap obstacle que freqüentés la societat del veïnat ni que abandonés la seva parròquia, de tant en tant, per una o dues setmanes per tal que visités els seus parents. Fins i tot s’havia dignat a aconsellar-li que es casés com més aviat millor, mentre la seva elecció fos discreta; i una vegada li havia fet una visita a la seva humil parròquia i havia aprovat totes les millores que ell hi havia fet. Àdhuc va condescendir a suggerir-ne unes altres ella mateixa…: alguns prestatges als armaris del pis de dalt.

—Sens dubte, tot això és propi d’una persona molt correcta i molt educada —va dir la senyora Bennet—, i goso dir que deu ser una dama molt agradable. És llàstima que les grans dames no siguin, en general, com ella. Viu a prop vostre, senyor?

—El jardí on s’aixeca el meu humil estatge només està separat de Rosings Park, la residència de la senyora, per un camí.

—Crec haver-vos sentit a dir que és vídua, oi? Té fills?

—Només té una filla, l’hereva de Rosings i d’una propietat molt extensa.

—Ah! —va cridar el senyor Bennet movent el cap—, aleshores està molt millor que moltes noies. I com és aquesta senyoreta? És bonica?

—Sí, és clar, una senyoreta encantadora. La mateixa Lady Catherine diu que, pel que fa a l’autèntica bellesa, la senyoreta de Bourgh és, de bon tros, superior a la més bella del seu sexe; perquè té en les faccions allò que fa distingir una noia jove de noble naixença. Malauradament, és de constitució malaltissa, cosa que ha estat un obstacle al seu progrés en molts coneixements en els quals, altrament, no hauria pas fallat. D’això, me n’ha informat la senyora que supervisa la seva educació i que encara viu amb elles. Però és una noia molt agradable, i sovint es digna a passar prop del meu humil estatge amb el seu faetó tirat per ponis.

—Ha estat presentada en societat? No recordo el seu nom entre el de les dames de la Cort.

—Per dissort, la fragilitat del seu estat de salut no li permet de viure a ciutat, i així, com jo dic a Lady Catherine, la Cort anglesa es veu privada del seu joiell més esplendent. Aquesta imatge va semblar complaure la senyora, i ja us podeu imaginar que sóc feliç en totes aquelles ocasions en què li puc oferir aquests delicats compliments sense importància que sempre són ben rebuts per les senyores. Més d’una vegada he fet notar a Lady Catherine que la seva encantadora filla sembla haver nascut per ser duquessa i que el rang més elevat, en lloc de donar categoria a ella, d’ella rebria adornament. Aquestes són la mena de petites atencions que plauen a la senyora i és la mena de delicadesa per a la qual jo em crec especialment dotat.

—Opineu molt adientment —va dir el senyor Bennet—, i us és una sort posseir el talent d’afalagar amb delicadesa. Puc preguntar-vos si aquestes delicades atencions són producte de l’impuls del moment o són el resultat d’un estudi previ?

—Sorgeixen, principalment, d’allò que succeeix en un moment determinat, i tot i que jo, de vegades, em diverteixo imaginant i component aquests breus compliments elegants per tal d’adaptar-los a circumstàncies corrents, sempre m’agrada de donar-hi un aire com més poc estudiat millor.

Les esperances del senyor Bennet es veien plenament confirmades. El seu cosí era tan ridícul com havia esperat que fos i ell l’escoltava parlar amb el plaer més profund, alhora que mantenia la més absoluta correcció en el seu comportament; llevat d’un cop d’ull a Elizabeth, de tant en tant, no li calia compartir el seu plaer amb ningú més.

A l’hora del te, però, la dosi havia arribat al seu límit i el senyor Bennet va estar content d’emportar-se el seu hoste al saló i, un cop enllestit el te, d’invitar-lo a llegir en veu alta per a les senyores. El senyor Collins va acceptar tot seguit; però, en agafar el llibre que li oferien, es féu enrere, perquè tot denunciava que provenia d’una biblioteca circulant, i, demanant perdó, va declarar que ell mai no llegia novel·les. Kitty el va mirar astorada i a Lydia se li va escapar una exclamació. Li van oferir altres llibres i després d’algunes deliberacions va escollir els sermons de Fordyce. Lydia, mentre ell obria el llibre, va fer un badall i abans que, amb una gran monotonia i solemnitat, ell hagués llegit tres pàgines, el va interrompre dient:

—Sap, mamà, que l’oncle Philips parla de despatxar Richard? Si ho fa, el llogarà el coronel Forster; m’ho va dir la tia, dissabte. Aniré a Meryton demà, tot passejant, per saber quelcom més d’aquest assumpte i per preguntar quan torna de la ciutat el senyor Denny.

Les seves dues germanes grans li van demanar que callés, però el senyor Collins, totalment ofès, va deixar el llibre al seu costat i va dir:

—Sovint he pogut observar el poc interès que senten les senyoretes pels llibres seriosos, tot i que solen estar escrits per a llur propi benefici. És un fet que m’admira, ho confesso, perquè, sense cap mena de dubte, res no els pot ser més avantatjós que la instrucció. Però no vull fer-me pesat a la meva cosineta.

Girant-se aleshores cap al senyor Bennet, s’oferí com a contrincant en el joc del backgammon. El senyor Bennet va acceptar el desafiament declarant que actuava amb molt de seny deixant que les noies es divertissin amb llurs fútils distraccions. La senyora Bennet i les seves filles s’excusaren amb la més gran urbanitat per la interrupció de Lydia i van prometre que no tornaria a passar una altra vegada, si volia reprendre la lectura, però el senyor Collins, després d’assegurar-los que no guardava cap mala voluntat contra la seva cosina i que mai no consideraria el seu comportament com un afront, es va asseure a una altra taula amb el senyor Bennet i es va preparar per jugar al backgammon.





15


El senyor Collins era un home mancat de finor i la deficiència de la seva naturalesa poc ajut havia rebut de l’educació o de la societat, perquè havia passat la major part de la seva vida sota el guiatge d’un pare ignorant i gasiu. A despit de pertànyer a una de les universitats i d’haver-hi mantingut les relacions convenients, només hi havia adquirit allò que havia considerat més necessari. La subjecció al seu pare, en la qual havia estat educat, li havia donat, a la primeria, un aire de gran humilitat, però que ara estava molt contrarestat per la presumpció pròpia d’un cervell buit, per la vida retirada que portava i per la reacció natural produïda per una prosperitat precoç i inesperada. Per un atzar afortunat, havia estat recomanat a Lady Catherine de Bourgh per al benefici eclesiàstic de Hunsford, que estava vacant. El respecte que sentia per l’alt rang de la dama i la seva veneració per ella en tant que protectora, juntament amb la bona opinió que tenia d’ell mateix, de la seva autoritat com a clergue i els seus drets com a rector, en van fer una barreja d’orgull i d’obsequiositat, d’autocomplaença i d’humilitat.

Ara que posseïa una bona casa i unes entrades suficients, tenia la intenció de casar-se. En el seu propòsit de buscar la reconciliació amb la família de Longbourn hi havia una muller en perspectiva perquè tenia la intenció d’escollir una de les filles, posat que les trobés tan belles i amables com la fama que corria les presentava. Vet aquí el seu pla de reparació, d’expiació, pel fet d’heretar la propietat de llur pare; pla que ell considerava excel·lent per l’amplitud de l’elecció i els avantatges que tenia per una banda, i excessivament generós i desinteressat per la seva.

Després de veure-les, no va pas canviar d’idea. El rostre adorable de la senyoreta Bennet el va refermar en el seu propòsit i va deixar ben establertes les seves conviccions més estrictes sobre allò que era degut a l’edat. La primera tarda, doncs, ella fou l’objecte de la seva elecció. El matí de l’endemà, això no obstant, va portar algunes modificacions al seu projecte, ja que un tête-à-tête d’un quart amb la senyora Bennet abans d’esmorzar —una conversa iniciada parlant de la seva casa parroquial i que, naturalment, va conduir-lo a la confessió de les seves esperances: poder trobar per a aquesta llar una mestressa a Longbourn— va tenir com a resultat que, entre somriures de complaença i encoratjaments generals, ella el previngués contra la seva decisió d’escollir Jane. Quant a les seves filles més joves, no podia assumir la responsabilitat d’afirmar-ho…, no podia, en realitat, donar-li una resposta…, però ella no sabia que hi hagués cap inclinació de simpatia envers ningú. La seva filla gran…, li calia dir només…, sentia que tenia l’obligació de fer-li saber…, era molt probable que molt aviat estigués compromesa.

El senyor Collins no havia de fer més que canviar de Jane a Elizabeth, cosa que aviat era feta; feta en el temps que la senyora Bennet removia el foc. Elizabeth, semblant a Jane pels anys i la bellesa, la succeïa, naturalment.

La senyora Bennet va guardar-se com un tresor aquesta insinuació i va confiar que aviat podria tenir dues filles casades; l’home de qui no podia ni sentir a parlar el dia abans gaudia ara de la seva més decidida predilecció.

Lydia no va oblidar la seva intenció d’anar a Meryton, i totes les germanes, tret de Mary, van estar d’acord a anar-hi amb ella; el senyor Collins, a requesta del senyor Bennet, va quedar encarregat de tenir cura d’elles, perquè aquell sentia un desig vivíssim d’alliberar-se d’ell i de no haver de compartir el seu despatx. Car allí l’havia seguit el senyor Collins després de l’esmorzar i allí s’hauria quedat, interessant-se, en aparença, per un dels infòlios més importants de la col·lecció, però en realitat parlant gairebé sense parar de la seva casa i del seu jardí de Hunsford. Aquesta manera de fer neguitejava molt el senyor Bennet. Al seu despatx, sempre havia tingut assegurat el lleure i la tranquil·litat, i, si bé estava disposat, tal com havia dit a Elizabeth, a trobar-se amb la beneiteria i la presumpció a qualsevol lloc de la casa, allí, al seu despatx, estava habituat a veure-se’n lliure. Per tant, la seva cortesia va estar a l’aguait per invitar el senyor Collins, el qual, evidentment, estava més fet a caminar que no pas a llegir i va estar molt content de poder tancar el seu llibràs i anar-se’n.

El temps fins a Meryton va transcórrer en pomposes foteses per part d’ell i correctes assentiments per la de les seves cosines. Però, tan bon punt van arribar, ja no li fou possible de retenir la seva atenció. Immediatament, els ulls de Lydia i Kitty es van posar a recórrer el carrer buscant els oficials i només un capell molt elegant, naturalment, o l’autèntica novetat d’una mussolina en un aparador, era capaç de captar la seva curiositat.

Aviat, però, l’atenció de totes elles fou atreta per un jove que no havien vist mai abans, d’aparença extremament noble, el qual passejava en companyia d’un oficial per l’altre costat del carrer. L’oficial era el senyor Denny en persona, pel retorn del qual, de Londres, Lydia havia vingut a preguntar, i que, en passar elles, féu una reverència. Totes van quedar impressionades per l’aire del foraster, totes es preguntaven qui podia ser. Kitty i Lydia, decidides a descobrir-ho, si era possible, van començar a creuar el carrer amb l’excusa de voler quelcom que hi havia en una botiga del cantó oposat. Sortosament, així que van atènyer la voravia, els dos cavallers, donant la volta, van arribar al mateix lloc al mateix temps. El senyor Denny se’ls va adreçar directament i va demanar permís per presentar el seu amic, el senyor Wickham, el qual havia vingut amb ell el dia abans, de la ciutat. I va afegir que tenia el plaer d’anunciar que el senyor Wickham havia acceptat una comissió al seu propi cos. Això era exactament el que calia, perquè al jove només li mancava un regiment per a resultar del tot encantador. La seva aparença parlava molt a favor d’ell; quant a bellesa, posseïa tot allò que més comptava: un aspecte elegant i una bona figura, i la seva manera de parlar era, a més, molt agradable. Després de les presentacions, el senyor Wickham va encetar una conversa àgil i alhora discreta. El grup estava encara deturat enraonant molt agradablement, quan un soroll de cavalls va atreure l’atenció de tots ells i Darcy i Bingley van aparèixer carrer avall muntats a cavall. En veure les senyores, es van dirigir directament vers elles iniciant les cortesies habituals. Bingley era qui més parlava i la senyoreta Bennet l’objecte principal de la conversa. Anaven, va dir ell, camí de Longbourn amb el propòsit d’interessar-se per ella. El senyor Darcy ho va confirmar amb una inclinació de cap, i ja estava decidit a no mirar Elizabeth, quan els seus ulls es van topar amb el desconegut. Elizabeth, que s’escaigué que va veure el posat que feien l’un i l’altre mentre es miraven, va quedar molt sorpresa de l’efecte que produïa aquella trobada. Els dos cavallers van mudar de color: l’un va empal·lidir, l’altre es va enrojolar. Al cap d’un moment, el senyor Wickham es va portar la mà al barret per saludar, salutació que el senyor Darcy amb prou feines si es va dignar a tornar. Què significava tot allò? No era possible imaginar-ho, però tampoc no era possible no delir-se per saber-ho.

Poc després, el senyor Bingley es va acomiadar —tot i que no semblava pas haver-se adonat del que havia passat— i va reprendre la passejada a cavall amb el seu amic.

El senyor Denny i el senyor Wickham van acompanyar les senyoretes fins a la porta de la casa del senyor Philips i després es van retirar, malgrat els precs insistents de la senyoreta Lydia perquè entressin i que el senyor Philips, aixecant la finestra de la saleta, s’unís sorollosament a la invitació.

La senyora Philips sempre estava contenta de veure les seves nebodes, però ara les dues grans, pel fet de la seva recent absència, foren particularment ben rebudes. Mentre expressava amb vehemència la seva sorpresa per llur sobtat retorn a casa —del qual ella no hauria sabut res, ja que no les hi havia dutes el carruatge de llur pare, si no hagués trobat el dependent del senyor Jones al carrer, el qual li havia dit que no havien d’enviar més remeis a Netherfield, perquè les senyoretes Bennet se n’havien anat—, van reclamar la seva atenció per al senyor Collins, el qual Jane estava presentant. El va rebre amb la més gran cortesia, cortesia que ell va tornar amb escreix excusant-se del seu parentiu amb les senyores mitjançant les quals havia estat presentat. La senyora Philips estava completament esverada per aquest excés de bona educació, però el seu interès per aquest foraster va veure’s interromput per les exclamacions i les preguntes sobre l’altre foraster, del qual només va poder dir a les seves nebodes allò que elles ja sabien: que el senyor Denny l’havia portat de Londres i que tindria una comissió en el comtat; ella l’havia estat observant durant una hora, va dir, mentre passejava amunt i avall del carrer. Si el senyor Wickham hagués comparegut en aquell moment, Kitty i Lydia haurien prosseguit, sens dubte, aquella tasca; però, malauradament, ningú no passava, ara, pel davant de la finestra, tret d’alguns oficials que, comparats amb el desconegut, havien esdevingut «uns nois estúpids i desagradables». Alguns havien de dinar amb els Philips l’endemà, i la seva tia els va prometre que faria invitar el senyor Wickham pel seu marit, si la família de Longbourn venia a la tarda. Tothom va estar-hi d’acord i la senyora Philips va declarar que, perquè es consolessin, hi hauria un joc de bitllets de loteria per fer gatzara i un sopar lleuger, calent, més tard. La perspectiva d’unes delícies semblants era molt esperançadora i tots es van separar de molt bon humor. En sortir de la cambra, el senyor Collins va repetir les seves excuses i rebé la més ferma assegurança que eren del tot innecessàries.

Durant el trajecte de retorn a casa, Elizabeth va contar a Jane allò que havia vist que succeïa entre els dos cavallers, però Jane, la qual, posat que haguessin fet alguna malesa, hauria defensat l’un o l’altre o bé tots dos, tampoc no va poder trobar una explicació a llur comportament.

Un cop a la casa, el senyor Collins va complaure en gran manera la senyora Bennet expressant-li l’admiració que sentia per les maneres i la cortesia de la senyora Philips. Va declarar que, llevat de Lady Catherine i de la seva filla, mai no havia vist una dona més elegant; perquè no sols l’havia rebut amb la més gran gentilesa, sinó que fins i tot l’havia inclòs, sense compliments, en la invitació per a la vetllada de l’endemà, malgrat ser un perfecte desconegut per a ella abans… Suposava que, en part, era degut al seu parentiu amb ells; això no obstant, mai no havia trobat tanta amabilitat en tota la seva vida.





16


Com que ningú no va oposar-se al compromís de la gent jove amb la seva tia i com que els escrúpols del senyor Collins pel fet de deixar el senyor i la senyora Bennet durant una única tarda de la seva visita van topar amb la més ferma resistència, el cotxe els va portar, a ell i les seves cinc cosines, a Meryton, a una hora adient. Així que varen entrar al saló, les noies van tenir el plaer de sentir a dir que el senyor Wickham havia acceptat la invitació del seu oncle i que ja era a la casa.

Un cop rebuda la informació i després que tots van seure, el senyor Collins va tenir lleure per mirar al seu voltant i admirar, i tan impressionat va quedar per la grandària de l’apartament i pels mobles, que va declarar que gairebé podia imaginar-se que es trobava a la saleta que, a l’estiu, feien servir a l’hora de l’esmorzar a Rosings. La comparació no va produir, de moment, una gran satisfacció a la senyora Philips, però quan ell li va explicar què era Rosings i qui era la seva propietària i ella va haver escoltat la descripció d’un dels salons de Lady Catherine i va sentir-li dir que, només la xemeneia, havia costat vuit-centes lliures, va adonar-se de tota la importància del compliment i gairebé tampoc no s’hauria ofès si hagués fet la comparació amb la cambra de la majordoma.

La descripció que va fer a la senyora Philips de la grandesa de Lady Catherine i de la seva casa —amb algun incís, de tant en tant, per lloar el seu humil estatge i les millores que s’hi feien— va tenir Collins agradablement ocupat fins que els cavallers es van reunir amb ells. El senyor Collins va trobar en la senyora Philips una oient amatent; i l’opinió de la dama sobre la importància d’ell augmentava amb el que li sentia explicar. Estava resolta a revendre aquella informació entre els seus veïns, tan aviat com pogués. A les noies, que no podien escoltar el seu cosí i que no tenien altra cosa a fer que desitjar tenir un piano i contemplar les imitacions de porcellana xinesa que hi havia sobre la xemeneia, l’espera se’ls va fer molt llarga. Això no obstant, també va tenir una fi. Els cavallers s’acostaven i, quan el senyor Wickham va entrar a la cambra, Elizabeth es va adonar que el que havia pensat d’ell quan el va veure per primera vegada i el que va estar pensant d’ell des d’aleshores no era pas degut a una admiració poc raonable. Els oficials del comtat eren, en general, uns cavallers que valien la pena, i els millors eren, en aquell moment, els invitats a la casa; però el senyor Wickham estava tan per damunt de tots ells com a persona, presència, aire i manera de caminar com els altres oficials ho estaven respecte a l’oncle Philips —amb la seva cara ampla i embotornada, i l’alè amb olor de vi de Porto— que entrava darrera d’ells al saló.

El senyor Wickham era l’home feliç vers el qual es giraven els ulls de gairebé totes les dames, i Elizabeth era la dona feliç al costat de la qual, finalment, ell es va asseure. L’interès de la conversa que ell va encetar tot seguit, malgrat que només parlava de si la nit era humida i de la probabilitat que l’estació fos plujosa, va convèncer Elizabeth que els tòpics més comuns, més avorrits, més gastats, podien ser interessants en boca d’un hàbil conversador.

Amb uns rivals semblants per atreure l’atenció del sexe dèbil, com eren el senyor Wickham i els oficials, el més probable era que el senyor Collins se submergís en la seva insignificança; per a les noies joves, certament, ell no comptava, però encara, de tant en tant, trobava una amable interlocutora en la senyora Philips que estava amatent perquè no li faltessin ni cafè ni pastís.

Quan van col·locar les taules per al joc, el senyor Collins va tenir l’oportunitat de mostrar-se servicial al seu torn asseient-se per jugar al whist.

—Actualment, jugo molt malament a aquest joc, però m’agradarà molt de millorar-me, perquè, per la meva posició social… —La senyora Philips va restar molt agraïda per la seva complaença, però no va poder esperar a assabentar-se de les seves raons.

El senyor Wickham no jugava al whist i fou rebut amb autèntica satisfacció a l’altra taula, entre Lydia i Elizabeth. De primer, va semblar que hi havia el perill que Lydia l’acaparés completament, perquè era una enraonadora impenitent; però, com que li agradava igualment el joc de la loteria, aviat s’hi va interessar massa i va estar massa impacient per fer apostes i esvalotar després de cada premi, per dedicar la seva atenció a algú en particular. Com que el caire del joc ho permetia, el senyor Wickham tenia molts moments lliures per parlar amb Elizabeth, i ella l’escoltava de molt bon grat, tot i que no podia esperar que ell li contés allò que ella més desitjava escoltar: la història de la seva coneixença amb el senyor Darcy. Ni tan sols s’atrevia a pronunciar aquest nom. Inesperadament, però, la seva curiositat es va veure satisfeta: el senyor Wickham va iniciar el tema voluntàriament. Va preguntar quina distància hi havia entre Netherfield i Meryton i després d’haver obtingut una resposta va preguntar, en to vacil·lant, quant de temps feia que el senyor Darcy era per allí.

—Un mes, si fa no fa —va respondre Elizabeth i, veient-se incapaç de deixar caure el tema, va afegir:

—Segons tinc entès, té una propietat molt extensa al Derbyshire.

—Sí —va replicar Wickham—, és una finca molt important. Deu mil lliures l’any, netes. No podríeu haver topat amb ningú que pogués donar-vos una informació més fiable que jo…, perquè jo he estat vinculat d’una manera molt especial amb aquesta família, d’ençà de la meva infància.

Elizabeth no va poder amagar la seva sorpresa.

—Podeu ben bé sorprendre-us, senyoreta Bennet, davant d’aquesta afirmació, després de veure, com probablement heu vist, l’extrema fredor de la nostra trobada, ahir. Us relacioneu gaire amb el senyor Darcy?

—Massa, pel que jo desitjaria —va dir Elizabeth, acalorada—. He passat quatre dies a la mateixa casa on viu ell, i crec que aquest cavaller és molt desagradable.

—No tinc cap dret a donar la meva opinió —va dir Wickham— pel que fa a si és o no agradable. No estic qualificat per formar un judici. L’he conegut durant massa temps i massa bé per poder ser un bon jutge. M’és impossible de ser imparcial, però crec que la vostra opinió, en general, produiria estranyesa…; i potser no hauríeu d’expressar-la d’una manera tan categòrica enlloc més… Aquí esteu entre la vostra pròpia família.

—Paraula que no dic aquí més del que podria dir entre la gent del nostre veïnat, llevat de Netherfield. Al Hertfordshire no l’estimen gens. A tothom desagrada el seu orgull. No trobareu ningú que en tingui una opinió més favorable.

—No puc pretendre que m’afecta el fet que ell, o qualsevol altre, no siguin apreciats més del que mereixen pels seus propis mèrits —va dir Wickham després d’una petita pausa—. Però, amb ell, no passa sovint. La societat, o bé s’encega per la seva fortuna i per la seva categoria o té por de les seves maneres altives i imposants i només el veu com ell desitja que el vegin.

—Jo diria, malgrat que el conec poc, que és un home de mal caràcter. —Wickham només va assentir amb el cap.

—Em pregunto —va dir ell la propera vegada que va tenir l’oportunitat de parlar— si és probable que es quedi molt més temps en aquesta contrada.

—No en tinc la més petita idea, però quan vaig ser a Netherfield no vaig pas sentir a dir que se n’hagués d’anar. Espero que els vostres plans de servir en el comtat no es veuran afectats pel fet que ell visqui en el veïnat.

—Oh, no! Jo no sóc la mena de persona que el senyor Darcy pugui fer fugir. Si desitja eludir la meva presència, se’n pot anar. No estem en bons termes i sempre em neguiteja trobar-lo, però no tinc cap motiu per esquivar-lo; llevat d’aquells motius que podria proclamar davant de tothom: el sentiment d’haver estat molt maltractat i una recança terrible pel fet que ell sigui com és. El seu pare, el darrer senyor Darcy, senyoreta Bennet, era un dels millors homes que mai hagi conegut i l’amic en qui més he pogut confiar. Mai no puc veure el present senyor Darcy sense sentir-me commòs fins al fons de la meva ànima per mil records plens de tendresa. El seu comportament envers mi ha estat escandalós, però crec vertaderament que podria perdonar-li totes i cadascuna de les coses que m’ha fet, més que no pas haver defraudat les esperances del seu pare i deshonrat la seva memòria.

Elizabeth sentia que el tema cada vegada es feia més interessant i escoltava amb els cinc sentits, si bé la delicadesa de l’assumpte no li permetia de fer preguntes.

El senyor Wickham va començar a parlar de tòpics més generals: de Meryton, la rodalia, la societat, mostrant-se molt complagut amb tot allò que havia vist fins aleshores i insistint en l’aspecte de les coneixences amb una galanteria discreta però molt entenedora.

—Fou la perspectiva d’un tracte social assidu, d’una societat digna —va afegir—, allò que més em va convèncer de sol·licitar aquest comtat. Sabia que el cos era molt respectable i molt agradable, i el meu amic Denny em va acabar de temptar amb la descripció del seu present quarter, les grans atencions que havia rebut i les excel·lents coneixences que havia fet a Meryton. Confesso que necessito la companyia de la gent. Sóc un home que ha estat defraudat i el meu estat d’ànim no suporta la solitud. Cal que tingui feina i gent amb qui tractar. Jo no estava destinat a la vida militar, però les circumstàncies han fet que ara sigui una elecció possible. La meva professió hauria pogut ser la de clergue…, vaig ser educat per a l’església i ara ja hauria d’haver estat en possessió d’un benefici eclesiàstic important, sempre que hagués plagut que així fos al senyor de qui justament ara parlàvem.

—De debò?

—Sí…, el darrer senyor Darcy em va llegar el dret de presentar-me per al millor benefici que ell em podia atorgar. Era el meu padrí i sentia un afecte extraordinari per mi; no puc fer justícia a la seva bondat. Tenia la intenció de proveir generosament a les meves necessitats, i així va creure que ho havia fet; però, quan el benefici eclesiàstic es va presentar, el van donar a un altre.

—Déu del cel! —va exclamar Elizabeth—. Com va poder succeir una cosa així? Com va ser possible que no tinguessin en compte el seu testament? Per què no vàreu recórrer als tribunals?

—Hi havia un tipus d’informalitat en el text del legat que em va fer desesperar d’obtenir justícia. Un home d’honor no hauria dubtat de les intencions del senyor Darcy, però al seu fill li va venir bé de posar-les en dubte…, o de considerar-les només com una recomanació merament condicional i assegurar que jo havia perdut tot dret legal a qualsevol reclamació per malversació de diners o imprudència; en resum, per un motiu o altre o per no res. Es ben cert que el benefici estava vacant fa dos anys, exactament quan jo tenia l’edat de prendre’n possessió, i que va ser donat a un altre home; i no és menys cert que no puc acusar-me d’haver fet res, realment, per merèixer de perdre’l. Tinc un caràcter vehement, impulsiu, i potser puc haver expressat la meva opinió sobre el senyor Darcy, i a ell mateix, d’una manera massa franca. Això és tot el que recordo haver fet de censurable. El fet és que som dues menes d’home molt diferents i que ell m’odia.

—Però això és horrible! Mereix ser deshonrat públicament.

—Més tard o més d’hora, ho serà…, però no seré pas jo qui ho faci, perquè no puc oblidar el seu pare. Mai no el podré desafiar ni descobrir.

Elizabeth va sentir respecte pels seus sentiments i el va trobar més bell que mai mentre els expressava.

—Però —va dir ella després d’una pausa—, quins motius pot tenir? Què pot haver-lo portat a captenir-se d’una manera tan cruel?

—Una aversió absoluta i decidida contra mi…, aversió que només puc atribuir, en part, a la gelosia. Si el darrer senyor Darcy no m’hagués estimat tant, el seu fill m’hauria pogut suportar millor; però l’afecte poc corrent del seu pare per mi l’irritava, crec jo, des de molt petit. No tenia un caràcter adient per a suportar la mena de competició en què ens trobàvem…, la mena de preferència que sovint se’m manifestava.

—No hauria cregut mai que el senyor Darcy fos tan dolent…; malgrat que mai no m’ha agradat, no hauria pensat mai tan malament d’ell…; jo creia que menyspreava els seus semblants en general, però no sospitava que pogués caure en una revenja tan maligna, en una injustícia com aquesta, en un acte tan inhumà. —Després de reflexionar un moment, però, va continuar dient—: Recordo que, un dia, a Netherfield, es va vanagloriar de ser implacable en els seus ressentiments, de tenir un caràcter que no perdonava. Deu tenir un geni terrible.

—No vull confiar en el meu parer sobre aquest tema —va replicar Wickham—. Em temo que no puc ser just amb ell.

Elizabeth va quedar abstreta novament en els seus pensaments i al cap d’un moment va dir:

—Tractar així el fillol, l’amic, el preferit del seu pare! —I podia haver afegit: «Un jove com vós, amb la vostra presència, que parla a favor de la vostra amabilitat». Però es va acontentar de dir—: I una persona, també, que probablement havia estat el seu company d’infància; units, pel que vós dieu, d’una manera tan íntima!

—Havíem nascut a la mateixa parròquia, jugat al mateix parc. La major part de la nostra joventut, la vàrem passar junts; vivíem a la mateixa casa, compartíem els mateixos divertiments, érem objecte de la mateixa cura paterna. El meu pare va iniciar la seva vida professional exercint la mateixa professió a la qual el vostre oncle, el senyor Philips, sembla que dóna tanta fama…, però ho va deixar tot per tal de ser útil al darrer senyor Darcy i va dedicar tot el seu temps a tenir cura de la propietat de Pemberley. El senyor Darcy el tenia en gran estima; era el seu amic més íntim, el seu confident. Sovint reconeixia que l’activitat del meu pare en la direcció dels seus afers li havia fet contreure unes grans obligacions envers ell. Quan, poc temps abans de la mort del meu pare, el senyor Darcy li va prometre, voluntàriament, que s’encarregaria de mi, estic cert que sentia que era tant un deute de gratitud envers ell com un acte d’afecte cap a mi.

—Quina cosa més estranya, més abominable! —va exclamar Elizabeth—. Em sorprèn que l’orgull del present senyor Darcy l’hagi fet comportar injustament amb vós; encara que no fos per un motiu millor, no hauria hagut de portar el seu orgull fins al punt de ser deshonest…, perquè d’això jo en dic deshonestedat.

—És sorprenent —va replicar Wickham— que gairebé totes les seves accions porten el senyal de l’orgull; i l’orgull ha estat sovint el seu millor amic. L’ha apropat més a la virtut que qualsevol altre sentiment. Però ningú no és coherent i, pel que fa a mi, en el seu comportament hi havia impulsos fins i tot més forts, encara, que l’orgull.

—Pot un orgull abominable com el d’ell haver-li fet mai cap bé?

—Sí. Sovint l’ha portat a ser liberal i generós…, a donar diners amb llarguesa, a mostrar-se hospitalari, a ajudar els seus arrendataris, a socórrer els pobres. Tot això, ho ha fet per orgull familiar i per orgull filial, perquè està molt orgullós del que era el seu pare. No ser responsable de deshonrar la seva família, de rebaixar unes qualitats generalment admirades o de perdre la influència de Pemberley, són uns motius poderosos. L’orgull fraternal, juntament amb un cert afecte fraternal, fa d’ell un custodi amable i curós de la seva germana; sovint sentireu proclamar que és el més atent i el millor dels germans.

—Quina mena de noia és la senyoreta Darcy?

Wickham va moure el cap.

—Voldria poder dir que és amable. Em fa pena de parlar malament d’un Darcy, però és que ella s’assembla massa al seu germà…; és molt, molt orgullosa. De petita era afectuosa i agradable i em tenia un gran afecte; jo he dedicat hores i hores a distreure-la. Però ara no sóc res per a ella. És una noia bonica, d’uns quinze o setze anys i, segons tinc entès, molt instruïda. D’ençà de la mort del seu pare, la seva llar ha estat a Londres, on viu amb una senyora que supervisa la seva educació.

Després de moltes pauses i de molts intents de parlar d’altres temes, Elizabeth no es va poder estar de tornar una vegada més al primer tema de la conversa i va dir:

—Estic admirada de la intimitat que el senyor Darcy té amb el senyor Bingley! Com pot ser que el senyor Bingley, que sembla la mateixa bondat en persona i que és, ho crec sincerament, realment amable, pugui ser amic d’un home així? Com poden anar bé l’un amb l’altre? Vós coneixeu el senyor Bingley?

—No, no el conec.

—És un home de caràcter dolç, amable, encantador. No deu saber pas com és el senyor Darcy.

—Probablement, no; però és que el senyor Darcy pot plaure quan vol. No manca pas d’aptituds. Si li sembla que val la pena, pot canviar molt la seva actitud. Entre aquells que són els seus iguals en importància, és un home molt diferent del que tracta amb els menys pròspers que ell. L’orgull no el deixa mai, però amb els rics és un home de mentalitat liberal, just, sincer, racional, honorable i potser agradable…, deixant de banda, naturalment, la seva fortuna i la seva bona presència.

Poc després, la taula dels jugadors de whist es va desfer i aquests es van reunir al voltant de l’altra taula; el senyor Collins es va quedar dret entre la seva cosina Elizabeth i la senyora Philips, la qual, com se sol fer, es va interessar pel seu èxit en el joc. No havia estat gaire afortunat, havia perdut tots els punts; però, quan la senyora Philips va començar a doldre-se’n, ell li va assegurar amb posat solemne que no tenia la més mínima importància, que ell considerava els diners com una fotesa, i li va suplicar que no es preocupés.

—Sé molt bé, madame —va dir—, que quan unes persones s’asseuen a una taula de joc han d’acceptar l’atzar de les cartes…, i, feliçment, em trobo en situació de no donar cap valor a cinc xílings. Hi ha molta gent, sens dubte, que no podrien dir el mateix, però gràcies a Lady Catherine de Bourgh estic molt lluny de veure’m en la necessitat de preocupar-me per afers sense importància.

El senyor Collins va cridar l’atenció del senyor Wickham, que després d’observar-lo un moment, va preguntar a Elizabeth, en veu baixa, si el seu parent estava gaire íntimament relacionat amb la família de De Bourgh.

—Lady Catherine de Bourgh li ha concedit últimament un benefici eclesiàstic. No sé ben bé quan va ser presentat a Lady Catherine, però estic certa que no fa gaire temps que la coneix.

—Vós sabeu, naturalment, que Lady Catherine de Bourgh i Lady Darcy eren germanes i que, per tant, aquella és tia del present senyor Darcy.

—No, és clar, no ho sabia. No sé res, en absolut, dels parents de Lady Catherine. Mai no havia sentit a parlar de la seva existència fins abans-d’ahir.

—La seva filla, la senyoreta De Bourgh, tindrà una gran fortuna i es creu que ella i el seu cosí uniran les dues finques.

Aquesta informació féu somriure Elizabeth pensant en la pobra senyoreta Bingley. Debades serien, naturalment, totes les seves atencions, debades i inútils el seu afecte per la germana d’ell i les alabances que dedicava al mateix Darcy, si els cosins ja estaven destinats a ser l’un per l’altre.

—El senyor Collins —va dir ella— parla amb gran consideració de totes dues, de Lady Catherine i de la seva filla; però, per algunes particularitats que ell ha contat de Sa Senyoria, sospito que el seu agraïment el despista i que, malgrat que és la seva patrona, és una dona arrogant i presumptuosa.

—Crec que és les dues coses juntes, i no pas poc —va replicar Wickham—; fa molts anys que no l’he vista però recordo molt bé que mai no em va agradar i que tenia unes maneres dictatorials i insolents. Té fama de ser molt instruïda i molt llesta; però jo més aviat crec que les seves aptituds i el seu talent provenen en part del seu rang i de la seva fortuna, en part del seu caràcter autoritari i la resta de l’orgull del seu nebot, que vol que tothom que estigui relacionat amb ell tingui una intel·ligència de primera classe.

Elizabeth va admetre que el senyor Wickham havia donat una explicació molt racional de tot plegat i van continuar parlant amb mútua satisfacció fins que el sopar va posar fi a les cartes i va donar l’oportunitat a les altres dames de compartir les atencions del senyor Wickham. El soroll del sopar no permetia cap conversa, però les seves maneres l’acreditaven davant de tothom. Tot allò que deia, ho deia bé, i allò que feia, ho feia amb gràcia. El senyor Wickham ocupava tots els pensaments d’Elizabeth, quan aquesta es va acomiadar. Mentre tornaven a casa no podia pensar en res més que en ell i en el que li havia dit; però no va tenir ni una oportunitat d’esmentar el seu nom, perquè ni Lydia ni el senyor Collins no van callar ni una sola vegada en tot el camí de retorn: Lydia, parlant sense parar de cartons de loteria, del peix que havia guanyat i del peix que havia perdut i el senyor Collins descrivint la gentilesa del senyor i la senyora Philips, assegurant que no li importaven gens ni mica les seves pèrdues al whist, enumerant tots els plats del sopar i repetint, cop i recop, que temia que la seva presència no fes anar massa oprimides les seves cosines. Tenia més coses a dir de les que el temps li va permetre abans que el carruatge es deturés davant de Longbourn House.





17


L’endemà, Elizabeth va contar a Jane el que havia passat entre el senyor Wickham i ella. Jane escolta­va astorada i preocupada; no podia arribar a creure que el senyor Darcy fos tan poc mereixedor de l’afecte del senyor Bingley i, això no obstant, no s’adeia amb el seu caràcter posar en dubte la veracitat d’un home jove amb una aparença tan amable com la del senyor Wickham. La possibilitat que hagués hagut d’aguantar, realment, tanta dolenteria era prou per interessar els seus més tendres sentiments; per tant, no li quedava altre remei que pensar bé de tots dos, defensar el comportament de cadascun d’ells i posar a compte d’un accident o d’un error tot allò que no podia explicar-se altrament.

—Em sembla que tots dos —va dir ella— han estat víctimes d’un engany, d’una manera o altra, del qual nosaltres no podem tenir ni idea. Gent interessada potser pot haver donat a cadascun d’ells una imatge equivocada de l’altre. En resum, és impossible que puguem conjecturar les causes o les circumstàncies que els poden haver fets barallar, sense que cap d’ells dos sigui realment culpable.

—Això és ben cert; i ara, estimada Jane, què has aconseguit de trobar a favor de la gent interessada que, probablement, han tingut alguna cosa a veure en aquest assumpte? Els absolem també o ens veurem obligades a pensar malament d’algú?

—Riu-te de mi tant com vulguis, però rient-te’n no em faràs canviar de parer. Estimadíssima Lizzy, pensa només en quina llum més desagradable fa veure el senyor Darcy el fet que sigui capaç de tractar la persona preferida del seu pare d’aquesta manera…, una persona de la qual el seu pare havia promès de tenir cura… Es impossible. Cap home que posseeixi un mínim sentit humanitari, cap home amb una manera de ser mínimament valuosa no seria capaç de fer-ho. Els seus amics més íntims, poden estar tan completament enganyats respecte d’ell? Oh, no!

—Puc creure molt més fàcilment que el senyor Bingley està influït pel seu amic que no pas que el senyor Wickham hagi inventat una història així de si mateix com la que em va contar ahir a la nit; noms, fets, tot dit amb tanta franquesa. Si no és cert el que diu, que el senyor Darcy ho negui. Per altra banda, en els seus ulls, s’hi llegia que era cert.

—Es difícil, realment, és penós. Una no sap què pensar-ne.

—Perdona, una sap molt bé què pensar-ne.

Però Jane només podia pensar una cosa amb certesa…, que el senyor Bingley, si era cert que estava influït pel seu amic, sofriria molt quan l’afer esdevingués públic.

Van avisar les dues noies, que mantenien aquesta conversa en el jardí boscà de prop de la casa, de l’arribada d’algunes de les persones de qui parlaven; el senyor Bingley i les seves germanes venien per invitar-les personalment per al tan desitjat ball a Netherfield, el qual havia de tenir lloc el dimarts següent. Les dues senyores van estar encantades de reveure la seva estimada amiga Jane i deien que els semblava que feia un segle que no l’havien vista; repetidament li preguntaven què havia fet d’ençà que s’havien separat. Quant a la resta de la família, no en feien gaire cas: evitaven la senyora Bennet tant com podien; a Elizabeth gairebé no li dirigien la paraula, i no deien ni un mot als altres. Aviat se’n van anar; amb tanta pressa es van aixecar dels seus seients, que van agafar de sorpresa el seu germà i van sortir corrents de la casa com si fugissin de la senyora Bennet.

La perspectiva del ball a Netherfield era extremament agradable a totes les dones de la família. A la senyora Bennet li plaïa de creure que el donaven en atenció a la seva filla gran i se sentia especialment afalagada pel fet d’haver rebut la invitació del mateix senyor Bingley en persona, en lloc de rebre una targeta cerimoniosa. Jane s’imaginava una tarda feliç en companyia de les seves dues amigues i esperava rebre les atencions de llur germà, i Elizabeth pensava, complaguda, que ballaria molts balls amb el senyor Wickham i que en els ulls i el comportament del senyor Darcy veuria la confirmació de tot. La felicitat anticipada de Catherine i Lydia depenia menys d’un esdeveniment o d’una persona en particular, perquè, tot i que totes dues, com Elizabeth, tenien la intenció de ballar amb el senyor Wickham la meitat de la tarda, no era ell, en absolut, l’única parella que podia satisfer-les, i un ball, fos com fos, era un ball. Fins i tot Mary va poder assegurar a la seva família que hi estava ben disposada:

—Mentre pugui tenir el matí per a les meves coses, en tinc prou. Penso que no representa cap sacrifici trobar-se amb la gent, de tant en tant, en una reunió de caire social. La societat té els seus drets sobre tots nosaltres i confesso que sóc una persona que considero que uns intervals d’esplai i de diversió són desitjables per a tothom.

Elizabeth estava de tan bon humor pel pròxim esdeveniment, que malgrat que no parlava sovint amb el senyor Collins, si no era necessari, no es va poder aguantar i va preguntar-li si tenia intenció d’acceptar la invitació del senyor Bingley i, en cas que fos així, si trobaria convenient d’unir-se a la gatzara de la festa. Va quedar un xic sorpresa de veure que ell no sentia cap escrúpol pel que feia a aquest assumpte i que estava molt lluny de témer una reprimenda de part de l’arquebisbe o de Lady Catherine de Bourgh pel fet d’atrevir-se a ballar.

—Jo no crec pas, us ho asseguro —va dir ell—, que un ball d’aquest caire, organitzat per un jove de bona reputació per a gent respectable, pugui ser de mala llei i estic tan lluny d’estar en contra de ballar jo mateix que espero ser honorat amb la mà de totes les meves cosines en el decurs de la tarda. Aprofito, doncs, aquesta avinentesa per sol·licitar la vostra, senyoreta Elizabeth, especialment per a les dues primeres danses…; una preferència que la meva cosina Jane espero que sabrà entendre i no atribuirà a falta de respecte envers ella.

Elizabeth es va sentir atrapada. Estava ben decidida que el senyor Wickham li comprometés aquests dos balls…, i, en lloc d’ell, haver de ballar amb el senyor Collins! Mai la seva espontaneïtat no havia estat més poc oportuna. Ara, però, ja no hi havia remei. La seva felicitat i la del senyor Wickham hauria de retardar-se per força, una mica més; així, doncs, va acceptar la proposta del senyor Collins tan gentilment com va poder. La galanteria del seu cosí, però, no li feia gaire gràcia, perquè suggeria la idea que hi havia quelcom més. Per primera vegada se li va ocórrer que, entre totes les seves germanes, ella fos l’elegida com la persona digna d’esdevenir la senyora de Hunsford Parsonage i d’ajudar a formar la taula de quadrille a Rosings, a manca de visitants més importants.

Aviat aquesta sospita es va transformar en certesa quan va observar que les gentileses del senyor Collins com més anava més sovintejaven i que repetidament intentava afalagar-la fent elogis de la seva agudesa i de la seva vivacitat. Malgrat que ella estava més esverada que complaguda pels efectes dels seus encisos, la seva mare no va trigar gaire a fer-li entendre que un possible casament amb el senyor Collins era una perspectiva que li plaïa molt i molt. Elizabeth, però, optà per fer el desentès sabent bé que una negativa per part seva seria motiu d’una baralla seriosa. Podia molt ben ser que el senyor Collins no fes mai una proposta i, fins que la fes, era inútil discutir.

Si no hi hagués hagut un ball a Netherfield què calia preparar i comentar, la més petita de les senyoretes Bennet hauria arribat a la festa en un estat d’ànim llastimós, perquè, des del dia de la invitació fins al dia del ball, va ploure sense parar i no van poder anar a Meryton ni una sola vegada. Adéu, tia, oficials i novetats! Fins i tot les roses per adornar les sabates per al ball van haver de ser comprades per encàrrec. També el mal temps posava a prova la paciència d’Elizabeth, perquè ajornava una coneixença més íntima amb el senyor Wickham; i, pel que fa a Kitty i a Lydia, només el ball del dimarts podia fer-los suportables el dissabte, el diumenge i el dilluns.





18


Fins al moment d’entrar a la sala de Netherfield i cercar en va el senyor Wickham entre els grups de jaquetes roges que hi havia, mai Elizabeth no havia tingut ni el més lleu dubte que hi seria. La seva certesa de trobar-lo mai no havia estat torbada pel record d’algun esdeveniment, que, no sense raó, l’hauria poguda alarmar. S’havia abillat mirant-s’hi més que no solia i estava preparada per a la conquista de tot allò que en el seu cor encara ningú no havia conquistat, confiant que no fóra més del que podia conquistar-se en una tarda. Però en un instant es va dreçar la terrible sospita que, en la invitació del senyor Bingley als oficials, s’havia omès deliberadament el nom del senyor Wickham per tal de donar satisfacció al senyor Darcy. Malgrat que aquest no era exactament el cas, la realitat de la seva absència va ser confirmada pel seu amic, el senyor Denny, al qual Lydia va recórrer sense pensar-s’hi. Ell els va dir que Wickham s’havia vist obligat a anar a la ciutat, per negocis, el dia abans i que encara no n’havia tornat. I va afegir amb un somriure de complicitat:

—No crec que els seus afers l’haguessin fet marxar, justament ara, si no hagués volgut evitar la presència d’un cert senyor que és aquí.

L’última part d’aquesta informació va passar desapercebuda a Lydia, però va ser copsada per Elizabeth, i, com que això li donava la certesa que Darcy no era menys responsable per l’absència de Wickham que si la seva primera sospita s’hagués confirmat, els seus sentiments en contra del primer es van aguditzar tant pel desengany que s’havia emportat, que gairebé no va poder respondre amb correcció a les preguntes que Darcy, més tard, apropant-se, li va fer cortesament. Tenir-li atencions o tractar-lo amb suavitat i paciència era una ofensa contra Wickham; estava resolta a no mantenir-hi cap conversa. Així, doncs, el va deixar amb un cert mal humor; mal humor que ni tan sols va poder dominar del tot quan va parlar amb Bingley, la cega parcialitat del qual la irritava.

Però Elizabeth no era feta per al mal humor i, tot i que les seves esperances per a aquella tarda s’havien esvaït, no podia suportar gaire estona aquell estat d’ànim. Després de contar totes les seves penes a Charlotte Lucas, que feia una setmana que no veia, va estar aviat a punt de fer una transició voluntària i parlar de les rareses del seu cosí, assenyalant-lo a l’atenció particular de la seva amiga. Durant els dos primers balls de la tarda, això no obstant, es va tornar a sentir desgraciada, perquè eren balls de mortificació. El senyor Collins, feixuc i solemne, excusant-se constantment en lloc d’atendre i equivocant-se molt sovint sense adonar-se’n, li va fer passar tota la vergonya i tot el sofriment que una parella desagradable pot proporcionar en el temps de dues danses. El moment en què es va veure lliure d’ell fou un moment d’èxtasi.

Va sentir-se més tranquil·la quan al ball següent, ballant amb un oficial, va poder parlar de Wickham i li va sentir dir que tothom l’estimava. En acabar el ball, va tornar al costat de Charlotte Lucas i parlava amb ella quan, de sobte, es va trobar que el senyor Darcy li adreçava la paraula. La petició que feia el senyor Darcy de la seva mà li va produir tanta sorpresa, que sense saber ben bé què feia el va acceptar.

Ell es va retirar de seguida i la va deixar rumiant sobre la pròpia manca de serenitat; Charlotte va intentar consolar-la.

—Goso dir que el trobaràs molt agradable.

—Déu no ho vulgui! Aquesta seria, de totes, la pitjor desgràcia. Trobar agradable un home que estic decidida a odiar! No em desitgis un mal com aquest.

En recomençar el ball, però, i apropar-se Darcy per reclamar la seva mà, Charlotte no es va poder aguantar i li va advertir en un murmuri que no fos una ximpleta i no permetés que la seva fantasia per Wickham la fes aparèixer desagradable als ulls d’un home que valia deu vegades més que no pas ell. Elizabeth no li va respondre i es va col·locar al seu lloc per a la dansa. Estava admirada de veure la importància que havia adquirit pel fet de ser admesa a situar-se davant del senyor Darcy; en els ulls dels seus veïns podia veure la mateixa admiració davant d’aquest espectacle. Durant un cert temps no es van dir ni un mot; Elizabeth va començar a pensar que el silenci duraria mentre ballessin, i de primer va decidir no trencar-lo; però, de sobte, va imaginar el càstig que seria per a la seva parella que ella l’obligués a parlar i, per tant, féu una observació sobre la dansa. Ell li va respondre i novament va callar. Després d’una pausa d’alguns minuts, ella se li va adreçar altre cop dient-li:

—Ara us toca a vós de dir quelcom, senyor Darcy. Jo he parlat de la dansa i ara vós hauríeu de fer alguna observació sobre la grandària de la sala o el nombre de parelles.

Ell va somriure i li va assegurar que diria el que ella volgués, fos el que fos.

—Molt bé. Per ara, amb aquesta resposta n’hi ha prou. Potser, de tant en tant, jo puc observar que els balls en una casa privada són molt més agradables que no pas en una sala pública. Però ara ens toca estar callats.

—Parleu, doncs, mentre balleu, perquè aquesta és la regla?

—De vegades, s’ha de parlar una mica, sabeu? La gent s’estranyaria que estiguéssim callats del tot durant la mitja hora que estarem junts. Això no obstant, per algunes persones seria un avantatge que la conversa s’establís en uns termes tals que s’haguessin de molestar per parlar el mínim possible.

—En el present cas, teniu en compte els vostres sentiments o imagineu que així acontenteu els meus?

—Els sentiments de tots dos —va replicar Elizabeth, divertida—, perquè sempre he trobat una gran similitud en les nostres maneres de pensar. Tots dos som de mena poc sociables i taciturns i no ens agrada parlar a menys que esperem dir quelcom que deixi astorada tota la gent de la sala i passi a la posteritat amb tot l’esclat que escau a un proverbi.

—Estic segur que el caràcter que descriviu no té pas una semblança gaire sorprenent amb el vostre, i, si és molt semblant al meu, això no puc pas pretendre de ser jo qui ho digui… Sens dubte, vós creieu que és un retrat fidel.

—No puc opinar sobre la meva pròpia interpretació. —Ell no va respondre i novament van guardar silenci fins que la dansa es va acabar; aleshores, ell li va preguntar si ella i les seves germanes anaven gaire sovint a Meryton. Elizabeth ho va confirmar i, incapaç de resistir la temptació, va afegir—: Quan l’altre dia ens vam trobar allí, acabàvem de fer una nova coneixença.

L’efecte fou immediat. Una pregona ombra d’altivesa va cobrir les faccions de Darcy, però no va dir ni un mot, i Elizabeth, malgrat que s’avergonyia de la seva pròpia covardia, no va poder continuar. Finalment, ell va parlar i en un to de veu forçat va dir:

—El senyor Wickham ha estat afavorit amb unes maneres tan agradables que li és fàcil de fer amics…; si pot ser igualment capaç de conservar-los, ja no és tan segur.

—Ha estat tan dissortat, que ha perdut la vostra amistat —va replicar Elizabeth recalcant les paraules—, i d’una manera que és probable que en sofreixi les conseqüències durant la resta de la seva vida.

Darcy no va respondre i es veia desitjós de canviar de tema. Aleshores, a tocar d’ells, va aparèixer Sir William Lucas, el qual intentava creuar el saló passant pel mig dels qui dansaven, vers una cambra de l’altre costat, però en veure el senyor Darcy es va deturar i li va fer una reverència d’extrema cortesia per felicitar-lo pel seu estil de ballar i per la seva parella.

—He estat en extrem complagut, realment, estimat Sir. Aquesta manera de ballar tan pel damunt del corrent no es veu sovint. Es evident que pertanyeu al cercle de la noblesa. Permeteu que us digui, però, que la vostra parella no desmereix de vós i que espero gaudir d’aquest plaer repetides vegades; especialment, quan tingui lloc un cert esdeveniment molt desitjable —va afegir dirigint-se a Elizabeth tot mirant la seva germana i el senyor Bingley—. Quin doll de felicitacions correran aleshores! En prenc per testimoni el senyor Darcy. Però no us vull interrompre, Sir, no em donareu pas les gràcies, si us privo de l’encisera conversa d’aquesta senyoreta, els ulls de la qual em miren plens de retrets.

Darcy gairebé no va sentir la darrera part d’aquest discurs, però l’al·lusió de Sir William al seu amic va semblar que l’impressionava molt i els seus ulls es van girar cap a Bingley i Jane, que ballaven plegats. Això no obstant, refent-se de seguida, es va adreçar a la seva parella dient-li:

—La interrupció de Sir William m’ha fet oblidar de què parlàvem.

—No crec que parléssim de res, en absolut. Sir William no podia haver interromput dues persones del ball que tinguessin menys coses a dir-se de si mateixes. Ja hem encetat dos o tres temes sense cap èxit i no puc imaginar-me quin pugui ser el proper.

—Què en penseu, de parlar de llibres? —va dir ell, somrient.

—Llibres? Oh, no! Estic certa que mai no llegim el mateix, i, si ho fem, no ho llegim amb els mateixos sentiments.

—Em dol que penseu així; però, si això és tal com dieu, almenys no ens pot mancar tema per parlar… Podem comparar les nostres opinions divergents.

—No…, no puc parlar de llibres en un ball; sempre tinc el cap ple d’altres coses.

—El present és sempre allò en què penseu en aquests indrets, no és cert? —va preguntar ell amb aire de dubte.

—Sí, sempre —va replicar ella sense saber què deia; els seus pensaments havien volat lluny del tema, com aviat es va fer evident, perquè, de sobte, va exclamar—: Recordo haver-vos sentit dir una vegada, senyor Darcy, que gairebé mai no perdonàveu, que el vostre ressentiment, un cop provocat, no us era possible d’apaivagar-lo. Suposo que sou molt caut i que no permeteu que us el provoquin.

—Sí, ho sóc —va contestar ell amb veu segura.

—I mai no permeteu que un prejudici us encegui?

—Espero que no.

—La creença en la seguretat d’un primer judici és pròpia, sobretot, de les persones que mai no canvien d’opinió.

—Puc preguntar-vos què us proposeu amb aquest interrogatori?

—Establir un dictamen del vostre caràcter, res més —féu ella per espolsar-se de sobre la serietat—. Intento desxifrar-lo.

—I a quin resultat heu arribat?

Ella va moure el cap.

—A cap, en absolut. He sentit a dir de vós coses tan diverses, que estic totalment confosa.

—No em costa de creure —va dir Darcy greument— que els informes sobre mi siguin molt diversos i desitjaria, senyoreta Bennet, que no féssiu ara una descripció del meu caràcter, perquè hi ha raons per a creure que la descripció no reflectiria els mèrits de cap dels dos.

—Però, si no faig ara la vostra semblança, puc no tornar a tenir una altra oportunitat.

—Per res del món no voldria ajornar qualsevol cosa que pogués donar-vos plaer —va replicar ell fredament.

Elizabeth ja no va dir res més i en silenci van ballar l’últim ball i es van separar. Tots dos estaven insatisfets; si bé no igualment, car Darcy alimentava dintre seu un poderós sentiment d’atracció envers ella que aviat va fer que li atorgués el seu perdó i que dirigís el seu enuig contra una altra persona.

No feia gaire estona que s’havien separat, quan la senyoreta Bingley es va apropar a Elizabeth i amb una expressió de menyspreu, però amb correcció, li va dir:

—Així, doncs, senyoreta Eliza, crec que esteu completament encantada amb el senyor Wickham! La vostra germana m’ha estat parlant d’ell i m’ha fet un miler de preguntes, i trobo que aquest jove ha oblidat de dir-vos, a més de les coses que us va contar, que era fill del vell Wickham, l’administrador del darrer senyor Darcy. Us recomano, però, com a amiga vostra que sóc, que no atorgueu una confiança sense reserves a totes les seves afirmacions, perquè és absolutament fals que el senyor Darcy l’hagi tractat malament; al contrari, sempre s’ha comportat amb ell amb una amabilitat remarcable, malgrat que el senyor Wickham ha tractat el senyor Darcy de la manera més indigna. Jo no en conec els detalls, però sé molt bé que el senyor Darcy no pot ser blasmat, en absolut, que no pot sofrir de sentir esmentar el nom de George Wickham i que, tot i que el meu germà creia que no podia deixar d’incloure’l en la invitació dels oficials, va estar molt content de saber que el mateix senyor Wickham havia deixat el camí lliure. La seva vinguda en aquest comtat és un acte d’una gran insolència, naturalment, i em pregunto com es va poder atrevir a fer-ho. Us compadeixo, senyoreta Eliza, pel descobriment que feu de la mala conducta del vostre preferit; però, és clar, si tenim en compte la seva ascendència, no es pot esperar res de millor.

—La seva mala conducta i la seva ascendència sembla, pel que dieu, que són una mateixa cosa —va replicar Elizabeth, enutjada—, perquè he sentit com l’acusàveu de quelcom que no pot ser pitjor, de ser el fill de l’administrador del senyor Darcy; i d’això, en podeu estar certa, me n’ha informat ell mateix.

—Us prego que em perdoneu —va replicar la senyoreta Bingley tot anant-se’n amb un somriure burleta—. Excuseu la meva intromissió. Era fet amb bona intenció, creieu-me.

«Insolent!», va exclamar per dintre seu Elizabeth. «Esteu molt equivocada, si penseu influir-me amb un atac tan menyspreable com aquest. En tot el que m’heu dit, només veig la vostra premeditada ignorància i la malícia del senyor Darcy».

Aleshores, va cercar la seva germana gran, que havia emprès les investigacions sobre el mateix tema servint-se de Bingley. La va trobar somrient i tan dolçament complaguda i amb una expressió de felicitat tan radiant, que era un senyal eloqüent de com estava de satisfeta dels esdeveniments d’aquella tarda. A l’instant, Elizabeth va llegir en els seus sentiments i a l’instant, també, tota la preocupació per Wickham, el pressentiment contra els seus enemics, i tota la resta va desaparèixer davant l’esperança que Jane estigués en el millor camí cap a la felicitat.

—Desitjo saber —li va dir amb un aire no menys satisfet que el de la seva germana— què has esbrinat sobre el senyor Wickham. Però potser has estat massa agradablement enfeinada per pensar en una tercera persona; en cas que sigui així, pots estar segura del meu perdó.

—No —va replicar Jane—, no l’he oblidat, però no tinc res a dir-te que et pugui satisfer. El senyor Bingley no coneix tota la història i ignora del tot quines són les circumstàncies que més han pogut ofendre el senyor Darcy, però ell respon de la bona conducta, de l’honradesa i de l’honor del seu amic i està absolutament convençut que el senyor Wickham ha merescut, per part del senyor Darcy, molts menys miraments dels que aquest ha tingut amb ell. Sento haver-te de dir que, pel que diuen ell i la seva germana, el senyor Wickham no és, de cap manera, un jove respectable. Em temo que no hagi estat molt imprudent i que no hagi ben merescut que el senyor Darcy deixés de preocupar-se’n.

—El senyor Bingley coneix personalment el senyor Wickham?

—No, no l’havia vist mai fins aquell matí a Meryton.

—Aleshores, el que ell sap, ho sap pel senyor Darcy. Estic plenament satisfeta. Però, què diu del benefici eclesiàstic?

—No recorda exactament les circumstàncies, tot i que més d’una vegada les ha sentides contar al senyor Darcy; però creu que només li va ser deixat condicionalment.

—No dubto de la sinceritat del senyor Bingley —va contestar Elizabeth amb vehemència—, però has d’excusar-me si no en tinc prou amb les conviccions de la gent per a convèncer-me jo. La defensa que fa el senyor Bingley del seu amic és molt valuosa; però, ja que no coneix alguns fets de la història i que, allò que sap, li ho ha contat el seu amic, m’aventuraré a continuar pensant dels dos joves el que ja pensava abans.

Aleshores va canviar el tema per uns altres de més agradables a totes dues i en els quals no podia haver-hi diferències de sentiment. Elizabeth escoltava encantada les tímides esperances de felicitat que Jane alimentava respecte a Bingley i li va dir tot allò que estava en el seu poder de dir per augmentar la confiança de Jane en la seva realització. El mateix senyor Bingley es va unir al grup de les dues germanes, i Elizabeth, aleshores, se’n va anar a trobar la senyoreta Lucas. No va tenir ni temps de contestar les preguntes que aquesta li feia sobre com li havia anat amb la seva última parella, que ja el senyor Collins s’apropava, exultant, per dir-li que acabava de fer un descobriment importantíssim.

—He descobert —va dir—, per una circumstància extraordinària, que hi ha aquí, en aquesta cambra, un parent pròxim de la meva patrona. He sentit, per casualitat, com el cavaller en qüestió mencionava a la dama que fa els honors d’aquesta casa els noms de la seva cosina, la senyoreta De Bourgh i de la seva mare, Lady Catherine. Es admirable com succeeixen aquestes coses! Qui havia de pensar que jo em trobés…, amb…, potser…, un nebot de Lady Catherine de Bourgh, en aquesta reunió. Dono gràcies per haver fet aquest descobriment amb prou temps per presentar-me i oferir-li els meus respectes…, cosa que faré ara mateix, i confio que sabrà excusar-me de no haver-ho fet abans. La meva ignorància total, pel que fa a aquest parentiu, m’ha de servir d’excusa.

—No pensareu pas presentar-vos vós mateix al senyor Darcy, oi?

—És clar que sí. Suplicaré que em perdoni per no haver-ho fet més aviat. Crec que és nebot de Lady Catherine. Estic en disposició de poder-li assegurar que Sa Senyoria estava completament bé abans-d’ahir a la nit.

Elizabeth va intentar dissuadir-lo del seu propòsit, assegurant-li que el senyor Darcy es prendria més aviat com una llibertat i una impertinència el fet que se li adrecés sense haver estat presentats abans, que no pas com un acte de cortesia envers la seva tia; que no hi havia cap necessitat que es coneguessin i que, si hi fos, pertocava al senyor Darcy, de rang superior, d’iniciar aquesta coneixença. El senyor Collins l’escoltava amb el posat de l’home que està decidit a seguir la seva pròpia inclinació, i quan ella va acabar de donar-li els seus consells va replicar:

—Estimada senyoreta Elizabeth, tinc la millor opinió del món del vostre excel·lent judici en totes les matèries dintre el camp del vostre enteniment, però permeteu que us digui que hi ha una gran diferència en les formes del tracte establertes entre la gent civil i les que regeixen entre els clergues; i concediu-me permís per afirmar que considero l’ofici de clergue igual, quant a dignitat, al rang més elevat d’aquest regne, mentre es mantingui alhora una convenient humilitat en el comportament. A més, m’heu de permetre també, en aquesta ocasió, de seguir els dictats de la meva consciència, que em condueixen a portar a terme allò que jo considero que és el meu deure. Perdoneu-me que no aprofiti el vostre consell, que, en qualsevol altre punt, serà la meva guia constant, tot i que en el cas que ara tenim davant nostre considero més adient que sigui jo, per la meva educació i els meus estudis habituals, qui decideixi què és allò que està bé, més que no pas una jove com vós.

I amb una profunda reverència la va deixar per anar a l’atac del senyor Darcy.

Elizabeth vigilava intensament la rebuda que aquest dedicava a la presentació que de si mateix feia el senyor Collins; era evident la seva estranyesa davant algú que se li adreçava d’aquesta manera. El seu cosí va fer precedir el seu discurs d’una solemne reverència, i, malgrat que ella no podia sentir ni un mot del que deia, li semblava, això no obstant, sentir-ho tot i va veure en els seus llavis els mots «excusa», «Hunsford» i «Lady Catherine de Bourgh». Li desagradava de veure com es posava en evidència davant un home com aquell. El senyor Darcy se’l mirava sense amagar el seu astorament, i quan, a la fi, el senyor Collins li permeté parlar, li va respondre amb un aire de freda correcció. Això, però, no va desanimar el senyor Collins; novament va prendre la paraula, i el menyspreu del senyor Darcy semblava créixer cada vegada més, davant la llargada d’aquest segon discurs. Quan va callar, el senyor Darcy féu només una lleugera inclinació de cap i se’n va anar en un altre lloc del saló. El senyor Collins va tornar al costat d’Elizabeth.

—No tinc cap motiu, us ho asseguro, per no estar satisfet de la seva rebuda. El senyor Darcy ha semblat molt complagut per la meva atenció. M’ha respost amb la més gran cortesia i fins i tot m’ha fet el compliment de dir-me que tenia tanta confiança en el bon judici de Lady Catherine, que estava segur que mai no concediria una mercè a ningú que no en fos mereixedor. Sens dubte, és un pensament molt bonic. En conjunt, estic molt satisfet d’ell.

Com que Elizabeth ja no tenia cap interès a continuar parlant del tema, va dedicar gairebé tota l’atenció a la seva germana i al senyor Bingley i el seguit de reflexions agradables que això va originar gairebé la va fer tan feliç, potser, com la mateixa Jane. Amb la imaginació la veia ja instal·lada en aquesta casa on eren, amb tota la felicitat que un casament contret sobre la base d’un autèntic afecte podia atorgar; en una circumstància així, es veia fins i tot capaç que li agradessin les dues germanes de Bingley. Es va adonar que els pensaments de la seva mare anaven pel mateix camí que els d’ella i va decidir de no aventurar-se a apropar-s’hi, per por de no sentir massa què deia. Malauradament, en asseure’s a taula per sopar, un fat pervers la va situar molt a prop d’ella, ja que només una persona les separava. Amb gran contrarietat, va veure que la seva mare parlava sense reserva, obertament, amb aquesta persona, que era la senyora Lucas, i que l’únic tema de la seva conversa eren les seves esperances que Jane es casaria aviat amb el senyor Bingley. Era un tema excitant, i la senyora Bennet semblava incapaç de fatigar-se mentre enumerava els avantatges d’aquella unió. Els principals aspectes pels quals es congratulava eren que ell era un jove encantador, ric, i que només vivia a tres milles d’ells; que també era un gran consol pensar en l’afecte que les dues germanes sentien per Jane i tenir la certesa que desitjaven aquest enllaç tant com ella mateixa el desitjava. A més, era tan prometedor per a les seves filles més joves! Perquè un casament tan bo per part de Jane forçosament posaria les noies en condicions de trobar altres homes rics; finalment, era tan agradable, en aquesta època de la seva vida, de poder confiar les filles solteres a la cura de la seva germana! Així no es veuria obligada a freqüentar la societat més del que a ella li agradava. L’etiqueta demana­va de convertir en un plaer el fet de portar una vida retirada, però ningú no era menys apte que la senyora Bennet per a trobar-se bé a casa, a cap època de la seva vida. Va acabar expressant els seus bons desigs perquè Lady Lucas fos igualment afortunada, malgrat que era evident, pel seu aire de triomf, que estava certa que no hi havia cap probabilitat que fos així.

En va, Elizabeth intentava d’aturar l’allau de paraules de la seva mare o de convèncer-la que expressés la seva felicitat en un to de veu menys audible, ja que, per a mortificació seva, impossible de descriure, el senyor Darcy —que seia a la taula davant per davant d’elles— sentia gairebé tot el que la dama deia. La seva mare encara la va renyar perquè era tan beneita:

—Vols dir-me què tinc a veure jo amb el senyor Darcy, perquè hagi de tenir-li por? Estic ben certa de no deure-li cap gentilesa especial que m’obligui a no dir res que a ell no li agradi sentir.

—Per l’amor de Déu, madame, parli més baix. Quin avantatge pot treure d’ofendre el senyor Darcy? Comportant-se així, mai no s’acreditarà als ulls del seu amic.

Res del que va poder dir, però, no va tenir cap eficàcia. La seva mare va continuar parlant d’allò que opinava en el mateix to audible d’abans. A Elizabeth, la vergonya i la vexació li feien sortir constantment els colors a la cara. No podia evitar de mirar sovint el senyor Darcy, bé que cada mirada la convencia d’allò que ella ja temia; perquè, si bé Darcy no sempre mirava la senyora Bennet, Elizabeth estava convençuda que la seva atenció sí que sempre estava pendent d’ella. El seu rostre expressava gradualment el canvi de sentiments que experimentava; des de la indignació i el menyspreu a una gravetat ferma i tranquil·la.

A la llarga, això no obstant, la senyora Bennet no va tenir res més a dir i a Lady Lucas —que feia estona que badallava davant la repetició d’unes delícies que no veia cap probabilitat de compartir— li fou permès d’abandonar-se a la fruïció del pernil fred i del pollastre. Elizabeth es va sentir reviure, però no li va durar gaire aquest interval de tranquil·litat, perquè, havent sopat, es va parlar de cantar i per a turment seu va veure com Mary, després de fer-se pregar una mica, es disposava a complaure la companyia. Amb mirades d’entesa i súpliques silencioses va intentar d’evitar una prova semblant de complaença…, però en va, Mary no les comprenia i una oportunitat com aquella d’exhibir-se l’encantava; així, doncs, va iniciar la seva cançó. Elizabeth no li treia els ulls de sobre mentre sofria les més penoses sensacions i escoltava amb impaciència les estrofes que, una darrera l’altra, Mary cantava; impaciència que, al final fou mal recompensada, perquè Mary, adonant-se que enmig dels regraciaments de la concurrència algú insinuava que potser podrien convèncer-la de fer novament les delícies dels oients, després d’una petitíssima pausa va iniciar una altra cançó. Mary no estava dotada per a fer una exhibició així: tenia poca veu i les seves maneres eren afectades. Elizabeth se sentia malalta. Va mirar Jane per veure com ella ho suportava, però Jane parlava tranquil·lament amb Bingley; va mirar les seves dues germanes petites i veié que es feien signes burletes entre elles i, finalment, va mirar també Darcy, el qual mantenia una gravetat impenetrable. Desesperada, va mirar el seu pare suplicant-li amb la mirada que intervingués, per por que Mary no continués cantant indefinidament tota la nit, i aquest sí que va copsar la seva insinuació. Quan Mary va haver acabat la segona cançó, el senyor Bennet va dir en veu alta:

—Amb això està més que bé, filleta, ja ens has delectat prou. Deixa que les altres senyoretes puguin també mostrar les seves habilitats.

Mary, malgrat que va fer veure que no el sentia, es va desconcertar un xic i Elizabeth, sentint-ho per ella i pel discurs del seu pare, va témer que amb la seva angúnia no havia fet cap bé a ningú. Ara, els precs es van adreçar a d’altres senyores de la reunió.

—Si jo fos tan afortunat que fos capaç de cantar —va dir el senyor Collins—, estic cert que tindria un gran plaer a complaure la companyia cantant una melodia, perquè considero la música com un divertiment innocent i del tot compatible amb la professió de clergue. No vull pas dir amb això que cal que se’ns justifiqui el fet de dedicar una part massa important del nostre temps a la música, perquè, certament, ens cal atendre moltes altres coses; el rector d’una parròquia té molta feina. De primer, cal que estableixi els delmes de manera que siguin beneficiosos per a ell i no perjudiquin la seva patrona, cal que ell mateix escrigui els seus sermons, i el temps que li resta no serà mai prou per a atendre els deures de la seva parròquia i tenir cura del millorament del seu habitatge, que, sense cap excusa possible, ha de procurar que sigui com més confortable millor. I no crec que tampoc manquin d’importància les seves maneres, que cal que siguin correctes, i el seu comportament, que ha de ser conciliador envers tot­hom; sobretot, envers aquells a qui deu la seva promoció. No puc dispensar-lo d’aquest deure i no podria tenir una bona opinió d’un home que deixés passar les ocasions de manifestar el seu respecte per algú relacionat amb la família. —I dient això féu una reverència al senyor Darcy i va acabar el seu discurs, pronunciat en veu tan alta, que la meitat de la gent de la sala el va poder sentir. Alguns el van mirar, d’altres van somriure, però ningú no semblava més divertit que el senyor Bennet. Entretant, la seva muller felicitava seriosament el senyor Collins per haver parlat amb tanta sensibilitat, i en veu mig baixa observava a Lady Lucas que el senyor Collins era remarcablement llest i un jove de molt bona mena.

A Elizabeth, li semblava que la seva família s’havia posat d’acord a exhibir-se com millor poguessin durant tota la tarda; els hauria estat impossible de fer el seu paper amb més diligència o amb un èxit més gran i considerava una sort que una part d’aquella exhibició hagués passat per alt a Bingley i a Jane i que els sentiments d’ell no fossin gaire vulnerables a les bajanades de les quals, segurament, havia estat testimoni. Ja era prou trist que les germanes Bingley i el senyor Darcy poguessin tenir l’oportunitat de ridiculitzar els seus parents, i no podia decidir si era més intolerable el menyspreu silenciós del cavaller o les rialles insolents de les dames.

La resta de la tarda no fou gaire divertida per a Elizabeth. El senyor Collins no parava d’importunar-la; amb una gran perseverança no es movia del seu costat i, si bé no va aconseguir que tornés a ballar amb ell, tampoc ella no va poder-lo fer ballar amb altres noies. En va li va suplicar que anés amb altra gent i es va oferir a presentar-li totes les noies joves del saló; ell li va assegurar que, pel que feia a ballar, li era del tot indiferent, que el seu objectiu primordial era resultar-li agradable mitjançant atencions delicades i que, per tant, tenia el propòsit de quedar-se al seu costat tota la tarda. Davant un projecte com aquest, no hi havia res a argüir. La seva amiga, la senyoreta Lucas, era la qui més alleujava la seva situació, reunint-se sovint amb ells i atraient amb bon humor la conversa del senyor Collins envers ella mateixa.

Finalment, es veia lliure de l’ofensiva curiositat del senyor Darcy, tot i que sovint no estava gaire lluny d’ella. Això no obstant, si bé ningú no el retenia, mai no es va apropar prou per poder parlar. Elizabeth va creure que, probablement, aquesta actitud es devia a les al·lusions d’ella al senyor Wickham, i se’n va alegrar.

El grup de Longbourn era el darrer de tots a anar-se’n i per una maniobra de la senyora Bennet els calgué esperar llurs carruatges un quart, després que tothom ja se n’havia anat. Això els va donar temps d’adonar-se de la cordialitat amb què alguns membres de la família Bingley desitjaven la seva partença. La senyora Hurst i la seva germana gairebé no badaven la boca, llevat per queixar-se que estaven molt cansades; era evident la seva impaciència per tenir la casa per a elles soles. Rebutjaven qualsevol intent de conversa per part de la senyora Bennet i, així, una mena de lassitud es va apoderar de tot el grup; ni els llargs discursos del senyor Collins no aconseguien d’animar-los. Aquest es desfeia en compliments dirigits al senyor Bingley i a les seves germanes per la distinció de llur festa i l’hospitalitat i la cortesia que havien estat la norma del seu comportament envers llurs hostes. Darcy no deia ni un mot. El senyor Bennet també callava tot fruint de l’espectacle. El senyor Bingley i Jane, drets, i una mica apartats dels altres, només es parlaven l’un a l’altre. Elizabeth guardava un silenci tan decidit com el de la senyora Hurst o la senyoreta Bingley i fins i tot Lydia estava massa cansada per dir res; només de tant en tant exclamava: «Déu meu, que cansada que estic!», acompanyant l’exclamació d’un badall violent.

Quan a la fi es van aixecar per acomiadar-se, la senyora Bennet va mostrar-se excessivament cortesa expressant el seu desig de veure tota la família aviat a Longbourn. Dirigint-se al senyor Bingley en particular, li va assegurar que els faria molt feliços si els anava a visitar per dinar en família sempre que volgués, sense la cerimònia d’una invitació formal. Bingley vessava d’agraïment i de satisfacció i tot seguit es va comprometre a aprofitar la primera ocasió que es presentés per anar-la a veure després del seu retorn de Londres, on es veia obligat a anar l’endemà per poc temps.

La senyora Bennet va quedar molt complaguda i va deixar la casa amb la deliciosa certesa que, tenint en compte els preparatius necessaris per a una nova instal·lació, nous carruatges i vestits de noces, sens dubte veuria la seva filla instal·lada a Netherfield al cap de tres o quatre mesos. Amb la mateixa certesa pensava a tenir una altra filla casada amb el senyor Collins, fet que també li produïa un plaer considerable, però no pas igual. Elizabeth era, de les seves filles, la que menys estimava, i, bé que l’home i el casament eren prou bons per a ella, Bingley i Netherfield eclipsaven el valor de l’un i de l’altre.





19


L’endemà, hi hagué canvi d’escenari a Longbourn: el senyor Collins va fer la seva declaració formal. Havent decidit fer-la sense més dilacions —ja que el seu permís d’absència durava només fins al dissabte següent— i no tenint fins aquell moment cap motiu de desconfiança que pogués anguniejar-lo, s’hi va posar sense precipitar-se, guardant totes les formes que suposava que formaven part de l’afer. Trobant plegades la senyora Bennet, Elizabeth i una de les noies petites tot just després de l’esmorzar, es va dirigir a la mare amb aquests mots:

—Puc esperar, madame, que prengueu partit per mi en relació amb la vostra bella filla Elizabeth, quan sol·liciti l’honor de tenir una audiència privada amb ella en el curs d’aquest matí?

Elizabeth va tenir just el temps d’enrojolar-se per la sorpresa, que ja la senyora Bennet s’apressava a contestar:

—Oh, estimat!… Sí…, sens dubte. Estic segura que Lizzy serà molt feliç…, i estic certa que no tindrà cap objecció a fer-hi… Vine, Kitty, et necessito a dalt. —I recollint la labor estava ja a punt d’anar-se’n, quan Elizabeth la va cridar.

—Estimada madame, no se’n vagi; li prego que no se’n vagi. El senyor Collins m’ha d’excusar, no pot tenir res a dir-me que vostè no pugui sentir. Jo també me’n vaig.

—No, no; això són ximpleries, Lizzy. Desitjo que et quedis aquí on ets. —I, com que Elizabeth feia cara d’estar contrariada i tota torbada, i semblava decidida a escapar-se, va afegir—: Lizzy, insisteixo, queda’t i escolta el senyor Collins.

Elizabeth no es va atrevir a contradir aquesta ordre i, com que un moment de reflexió li va fer veure que l’actitud més assenyada era passar com més aviat millor aquell tràngol, amb el mínim d’enrenou, es va tornar a asseure intentant d’amagar amb una activitat constant els seus sentiments; gairebé no sabia si estava afligida o divertida. La senyora Bennet i Kitty van sortir de la cambra i tot seguit el senyor Collins va començar a parlar:

—Creieu-me, senyoreta Elizabeth, la vostra modèstia, lluny de fer-vos un mal servei, més aviat és una gràcia de més que cal afegir a les vostres altres perfeccions. Hauríeu estat menys agradable als meus ulls, si no hi hagués hagut aquest petit recel; però permeteu que us asseguri que tinc permís de la vostra respectada mare per dirigir-me a vós. Difícilment podeu dubtar de la intenció dels meus mots, bé que la vostra natural delicadesa us faci dissimular; les meves atencions han estat massa evidents perquè us pugueu equivocar. Gairebé des de l’instant en què vaig entrar en aquesta casa, us vaig escollir com a companya de la meva vida futura. Abans, però, no em deixi arravatar pels meus sentiments en aquest assumpte, potser seria aconsellable que exposés les raons que tinc per casar-me…, i, també, per haver vingut al Hertfordshire amb la intenció d’escollir una esposa, cosa que ja he fet.

La idea que el senyor Collins, amb tota la seva solemnitat, tingués por d’ésser arravatat pels seus sentiments va estar a punt de fer esclatar en rialles Elizabeth i li va impedir d’aprofitar la petita pausa que ell li concedia per intentar deturar-lo i fer que no anés més lluny. Així, doncs, ell va continuar:

—Les meves raons per casar-me són: de primer, que penso que és una bona cosa per a un clergue de posició folgada, com és ara la meva, de ser l’exemple del matrimoni a la seva parròquia; segonament, que estic convençut que augmentarà, de bon tros, la meva felicitat; i en tercer lloc (potser hauria hagut de parlar-ne abans), que aquest és un consell i una recomanació particular de la molt noble senyora que tinc l’honor d’anomenar protectora. Dues vegades ha condescendit a donar-me el seu parer (sense que jo l’hi demanés) sobre aquest assumpte. Encara la mateixa nit del dissabte, abans que jo me n’anés de Hunsford, mentre fèiem les nostres combinacions a la quadrille i la senyora Jenkinson arreglava l’escambell per a la senyoreta De Bourgh, em va dir: «Senyor Collins, cal que us caseu. Un clergue com vós cal que es casi. Feu una bona elecció; per atenció a mi elegiu una dama i pel vostre propi interès que sigui una persona activa, útil, que no hagi rebut una educació massa elevada i que sàpiga administrar bé una renda petita. Vet aquí el meu consell. Trobeu una dona així com més aviat millor, porteu-la a Hunsford i jo l’aniré a visitar». A propòsit, permeteu-me aclarir-vos que, per a mi, la consideració i l’amabilitat de Lady Catherine de Bourgh compten com un dels avantatges, no pas petits, que està a la meva mà d’oferir. Trobareu les seves maneres molt pel damunt de tot allò que jo us en pugui dir i crec que el vostre enginy i la vostra vivacitat li poden ser acceptables, sobretot si se suavitzen amb el silenci i el respecte que el rang d’aquesta dama inevitablement provo­ca. Això, pel que fa a la meva idea a favor del matrimoni en general; em resta explicar per què les meves expectatives es van dirigir a Longbourn en lloc de fer-ho vers el meu propi veïnat, on, us ho asseguro, hi ha noies joves molt agradables. El fet és, però, que, havent d’heretar jo, com és el cas, aquesta propietat, després de la mort del vostre honorat pare (el qual, però, Déu faci que visqui molts anys), no podia restar tranquil, si no em decidia a escollir muller entre les seves filles; que la pèrdua dels seus béns, quan el trist esdeveniment arribi, fos com més petita millor; esdeveniment que, com ja he dit, pot no produir-se fins d’aquí a alguns anys. Aquest ha estat, bonica cosina, el motiu que m’ha mogut a adreçar-me a vós, i m’afalaga pensar que no em rebaixarà en la vostra estima. I ara sí que no em resta res a dir, tret d’assegurar-vos, amb els mots més expressius, la violència del meu afecte. Quant a la vostra fortuna, m’és completament indiferent i no presentaré en aquest sentit cap petició al vostre pare, perquè estic ben assabentat que tampoc no podria ser satisfeta i que un centenar de lliures al quatre per cent (que no seran vostres fins després de la mort de la vostra mare) és tot allò a què teniu dret. També sobre aquests diners guardaré silenci, tanmateix, i podeu estar ben certa que cap retret poc generós no sortirà mai dels meus llavis un cop ens haurem casat.

Ara sí que era absolutament necessari interrompre’l.

—Aneu massa de pressa, Sir —va exclamar Elizabeth—. Oblideu que no us he donat cap resposta; deixeu que ho faci sense perdre més temps. Accepteu el meu agraïment per l’honor que em feu; estic convençuda de l’honor que em feu amb la vostra proposta, però m’és impossible de fer altrament i he de rebutjar-la.

—No em ve pas de nou —va replicar el senyor Collins amb un moviment solemne de la mà— que les senyoretes, com és habitual, rebutgin les propostes de l’home que, en secret, desitgen acceptar, quan per primera vegada aquest suplica els seus favors i el qual refusen, sovint, per segona i per tercera vegada. De cap manera, però, no em descoratjo pel que acabeu de dir i espero de conduir-vos a l’altar ben aviat.

—Paraula, Sir —va dir cridant Elizabeth—, que les vostres esperances són més aviat extraordinàries després del que acabo de declarar. Us asseguro que no sóc una d’aquestes senyoretes (si és que existeixen unes senyoretes com les que vós dieu) que s’atreveixen a arriscar la seva felicitat comptant amb la sort de ser sol·licitades per segona vegada. Quan us refuso, ho faig ben seriosament. Vós no em podeu fer feliç i estic certa que jo sóc l’última dona al món que us en pugui fer a vós. No, si la vostra amiga, Lady Catherine, em conegués, estic certa que em trobaria, en tots els aspectes, molt poc qualificada per a aquesta situació.

—Si fos cert que Lady Catherine pensés així —va replicar el senyor Collins amb absoluta gravetat—, però no puc ni imaginar que la senyora no hi donés la seva aprovació, en absolut. I podeu estar certa que, quan tindré l’honor de veure-la novament, li parlaré en els millors termes de la vostra modèstia, del vostre sentit de l’economia i d’altres agradables qualificacions.

—Els vostres elogis, senyor Collins, no seran, natural­ment, necessaris. M’heu de concedir llicència per jutjar per mi mateixa i feu-me la gentilesa de creure el que us dic. Desitjo que sigueu molt feliç i molt ric, i refusant-vos la meva mà faig tot allò que està en el meu poder de fer per tal d’evitar que no sigui així. Amb el vostre oferiment heu satisfet la delicadesa dels vostres sentiments envers la meva família; per tant, sigui quan sigui que us correspongui aquesta propietat de Longbourn, podeu prendre’n possessió sense cap remordiment per part vostra. Per aquesta raó, heu de considerar completament resolt aquest assumpte.

I mentre deia això hauria ja sortit de la cambra, si el senyor Collins no se li hagués adreçat novament:

—Quan, la propera vegada, em faré a mi mateix l’honor de parlar-vos d’aquest afer, espero rebre una resposta més favorable que la que ara em doneu; si bé, en la present ocasió, estic lluny d’acusar-vos de crueltat, perquè sé que és un costum establert pel vostre sexe de rebutjar un home la primera vegada que fa la seva sol·licitud. I fins i tot crec que potser ara heu dit tot això per encoratjar-me a fer-vos la cort; cosa que estaria en consonància amb l’autèntica delicadesa del caràcter femení.

—De debò, senyor Collins —va exclamar Elizabeth amb un cert acalorament—, em confoneu en excés. Si el que acabo de dir-vos us pot semblar una forma d’encoratjament, no sé en quins termes puc expressar el meu refús perquè us convenceu que, realment, és un refús.

—M’heu de donar llicència de fer-me la il·lusió, estimada cosina, que el vostre refús a la meva petició no són més que mots, naturalment. Les meves raons per creure que és així són, en resum, aquestes: no em sembla que la meva mà sigui indigna del vostre consentiment o que la situació que puc oferir-vos no sigui altament desitjable. El meu rang social, la meva relació amb la família De Bourgh i el meu parentiu amb la vostra són circumstàncies que parlen a favor meu. Hauríeu de prendre en consideració que, a despit dels vostres múltiples atractius, no és segur, ni de bon tros, que algú us faci mai mes una altra oferta de matrimoni. El vostre dot és, malauradament, tan petit, que probablement disminuirà els efectes de les vostres adorables qualitats, per molt agradables que siguin. Per tot això, he de concloure que no heu parlat seriosament quan m’heu rebutjat. Prefereixo atribuir-ho al vostre desig d’incrementar el meu amor, amb el dubte, d’acord amb el costum habitual entre les dames de la gran societat.

—Us asseguro, Sir, que no pretenc posseir aquesta mena de costum que consisteix a turmentar un home respectable. Més aviat voldria que tinguéssiu la gentilesa de creure’m. Us regracio una altra vegada per l’honor que m’heu fet amb la vostra proposta, però m’és absolutament impossible d’acceptar-la. Els meus sentiments, en tots els aspectes, no m’ho permeten. Puc parlar-vos amb més claredat? No em considero ara com una dona de la gran societat que vol turmentar-vos, sinó com una criatura racional que us parla sincerament des del fons del seu cor.

—Sempre sou encantadora! —va exclamar ell galantment, amb aire solemne—, i estic convençut que, quan rebran la sanció de l’autoritat expressa dels vostres pares, les meves proposicions no deixaran de ser acceptables.

Davant d’una tal perseverança i tossuderia a no admetre el seu fracàs, Elizabeth va optar per callar i, sense dir ni un mot més, es va retirar. Estava decidida, si ell persistia a considerar el seu repetit refús com un encoratjament dissimulat, a recórrer al seu pare. Ell sabria formular la seva negativa d’una manera que resultés decisiva. L’actitud paterna no es podria confondre amb l’afectació i la coqueteria d’una dona de la gran societat.





20


El senyor Collins no pogué dedicar-se gaire estona a la silenciosa contemplació del seu amor correspost, car la senyora Bennet, que havia estat fent temps al vestíbul per tal d’estar a l’aguait del final de l’entrevista, així que va veure que Elizabeth obria la porta i amb pas lleuger es dirigia cap a l’escala, va entrar a la saleta dels esmorzars i amb termes calorosos el va felicitar i es va felicitar a ella mateixa per la venturosa perspectiva d’un proper enllaç. El senyor Collins va rebre i va tornar aquestes felicitacions amb el mateix plaer que ella, i després contà els detalls de l’entrevista de la qual ell creia que podia tenir bons motius per a estar satisfet. El refús que, repetidament, havia fet la seva cosina de la seva petició de matrimoni era efecte, naturalment, de la timidesa i de la modèstia pròpies de la delicadesa del seu caràcter.

Aquesta informació, això no obstant, va esverar la senyora Bennet; hauria estat contenta de poder compartir la satisfacció del senyor Collins i creure que la negativa de la seva filla a la proposta d’ell només era feta amb intenció d’encoratjar-lo; però no s’atrevia a creure-ho i no va poder evitar de dir-ho tal com ho pensava.

—Però pot confiar-hi, senyor Collins —va afegir—, farem entrar Lizzy en raó. Jo mateixa li parlaré directament d’aquest assumpte. És una noia beneita i molt tossuda i no sap què li convé; però jo li ho faré veure.

—Perdoni que la interrompi, madame —va dir el senyor Collins—; però si realment és beneita i tossuda no sé si, en conjunt, seria una esposa desitjable per a un home en la meva situació que cerca, naturalment, la felicitat en l’estat del matrimoni. Per tant, si persisteix d’una manera definitiva a refusar la meva petició, potser valdria més no forçar-la per­què m’accepti, perquè, si és propensa a aquests defectes de caràcter, no podria contribuir gaire a la meva felicitat.

—M’heu interpretat malament, Sir —va dir la senyora Bennet, alarmada—. Lizzy només és tossuda en els afers d’aquesta mena. En tota la resta és una noia de bon caràcter, com mai no n’hi ha hagut d’altra. Aniré a trobar personalment el senyor Bennet i aviat ho resoldrem, n’estic certa.

La senyora Bennet no li va donar temps de respondre i anant-se’n corrents, de seguida, a trobar el seu marit, va exclamar mentre entrava al despatx:

—Oh!, senyor Bennet, et necessitem urgentment, tots estem trastornats. Cal que vinguis i facis casar Lizzy amb el senyor Collins; ella ha promès solemnement que no s’hi casarà, i, si no vas de pressa, el senyor Collins canviarà de parer i serà ell qui no es voldrà casar amb ella.

El senyor Bennet, quan la seva muller va entrar a la cambra, va aixecar els ulls del llibre que llegia i els va fixar al seu rostre amb tranquil·la indiferència que no es va alterar pas pel que ella li deia.

—No tinc el plaer d’entendre el que dius —va observar quan ella va acabar la seva peroració—. De què em parles?

—Del senyor Collins i de Lizzy. Lizzy assegura que no es casarà amb el senyor Collins i el senyor Collins comença a dir que no es casarà amb Lizzy.

—I què he de fer jo en una circumstància com aquesta? Es un assumpte que sembla no tenir remei.

—Parla tu amb Lizzy d’aquest afer. Digues-li que insisteixes que s’hi casi.

—Fes-la baixar, li diré què en penso.

La senyora Bennet va tocar la campana i la senyoreta Elizabeth fou reclamada al despatx.

—Vine aquí, filla —va dir el senyor Bennet amb un veu forta quan la va veure entrar—. T’he enviat a cercar per un afer molt important. Crec que el senyor Collins t’ha fet una oferta de matrimoni. És cert? —Elizabeth va respondre que sí—. Molt bé…, i tu l’has refusada, aquesta oferta de matrimoni?

—Sí, Sir.

—Molt bé. La qüestió és aquesta: la teva mare insisteix que t’hi casis. No és així, senyora Bennet?

—Sí, i, si no s’hi casa, no la vull veure mai més.

—Tens davant teu una trista alternativa, Elizabeth. Des d’avui pots esdevenir una estranya per a un dels teus pares. La teva mare no et voldrà veure mai més, si no et cases amb el senyor Collins, i jo no et voldré veure més si t’hi cases.

Elizabeth no va poder dissimular un somriure davant la conclusió a què s’arribava després d’un tal plantejament, però la senyora Bennet, que s’havia arribat a convèncer que el seu marit considerava aquell afer des del seu mateix punt de vista, estava terriblement decebuda.

—Què vols dir, senyor Bennet, parlant així? Tu m’has promès que insistiries perquè ella es casés amb el senyor Collins.

—Estimada —va replicar el seu marit—, m’has de concedir dues coses: primera, que, en aquesta ocasió, em permetràs que jo decideixi segons el meu propi criteri, i segona, que, d’aquesta casa, m’agradaria tenir la biblioteca per a mi sol com més aviat millor.

Malgrat el desengany que s’havia endut pel que feia al seu marit, la senyora Bennet no es va donar per vençuda. Vegades i més vegades en parlava a Elizabeth, mirant segons com d’entabanar-la, segons com amenaçant-la. Va intentar que Jane es posés de la seva banda, però Jane, amb una gran suavitat, va declinar d’intervenir-hi. Elizabeth responia als atacs ja prenent-s’ho seriosament, ja divertint-se com si fos un joc. Però, si bé la seva reacció variava, la seva decisió no va variar mai.

Entretant, el senyor Collins meditava en soledat sobre allò que havia passat. Tenia massa bona opinió de si mateix per entendre els motius que la seva cosina podia tenir per refusar-lo i, si bé s’havia sentit ferit en el seu orgull, no hi havia res més que el fes sofrir. El seu interès per Elizabeth era purament imaginari i la possibilitat que ella mereixés els retrets de la seva mare li impedia de tenir cap recança.

Mentre la família es trobava en aquest estat de confusió, va arribar Charlotte Lucas per passar el dia amb ells. Lydia la va trobar al vestíbul i acostant-s’hi corrents li va dir a mitja veu:

—Estic contenta que hagis vingut, perquè tenim un enrenou, aquí! Què creus que ha passat, aquest matí? El senyor Collins ha fet una proposta de matrimoni a Lizzy i ella no l’ha volgut.

Charlotte gairebé no va tenir temps de contestar, per­què Kitty va reunir-se amb elles per fer-li saber les noves. Així que van entrar a la saleta dels esmorzars, la senyora Bennet, que estava sola, va començar a parlar del tema reclamant la compassió de la senyoreta Lucas i mirant de convèncer-la perquè persuadís la seva amiga Lizzy de satisfer els desigs de tota la família.

—Fes-ho, t’ho prego, estimada senyoreta Lucas —i va afegir en un to ple de malenconia—, perquè ningú no està de la meva banda, ningú no pren el meu partit, ningú no es preocupa dels meus pobres nervis. —L’entrada de Jane i d’Elizabeth va salvar Charlotte de respondre—. Ai!, aquí la tens —va continuar dient la senyora Bennet—, amb un aire de completa indiferència i preocupant-se menys de nosaltres que si fóssim a Nova York, mentre ella pugui fer la seva voluntat. Però jo et diré què passarà, Lizzy, si et fiques al cap de refusar, com fas ara, totes les propostes de matrimoni que et facin; mai no aconseguiràs un marit…, i estic ben certa de no saber qui et mantindrà quan el teu pare es morirà. Jo no et podré tenir a casa…, t’ho adverteixo…, des d’aquest mateix dia he acabat amb tu. Ja saps què et vaig dir al despatx del teu pare: que mai més no et dirigiria la paraula, i descobriràs que sóc fidel a allò que prometo. Parlar a una filla que no sap quin és el seu deure no em proporciona cap plaer. No és que jo trobi gaire plaer a parlar amb ningú. Les persones que, com jo, tenim els nervis malalts no podem ser massa donades a la conversa. Ningú no pot saber com sofreixo! Però sempre passa el mateix: aquells que no es queixen, mai no els plany ningú.

Les seves filles escoltaven aquestes efusions en silenci, conscients que tot allò que intentessin dir per fer-la raonar o per calmar-la només serviria per fer-la més irritable. Per tant, va continuar parlant sense que cap d’elles s’atrevís a interrompre-la, fins que el senyor Collins, que va entrar amb un aire més majestuós encara del que solia tenir, es va unir al grup. En veure’l, la senyora Bennet va dir a les noies:

—Ara, i ho recalco, tu, i totes vosaltres, calleu i deixeu que el senyor Collins i jo tinguem una petita conversa. —Elizabeth va sortir de la cambra sense fer soroll i Jane i Lydia la van seguir; només Kitty es va quedar on era decidida a sentir tot el que pogués. Charlotte (que de primer es veié retinguda per la cortesia del senyor Collins, que s’interessava minuciosament per la seva família i per ella i després per un xic de curiositat) es va permetre de retirar-se al costat de la finestra fent veure que no sentia res. Amb veu dolguda, la senyora Bennet va iniciar així la conversa que ja tenia pensada—: Oh, senyor Collins!…

—Estimada madame —va replicar ell—, guardem silenci per sempre més sobre aquest punt. Estic lluny —va continuar dient en un to de veu que traslluïa el seu disgust— de sentir-me ofès pel comportament de la vostra filla. El nostre deure, el de tots, és d’acollir amb resignació els mals inevitables; i més encara és el deure particular d’un home que ha estat tan afortunat com jo he estat de ser promogut tan jove. Confio a resignar-me, i això potser es deu, en una gran part, a un sentiment de dubte sobre la meva felicitat, en cas que la meva bella cosina m’hagués honorat amb la seva mà; perquè sovint he observat que la resignació mai no és tan perfecta com quan la benedicció que se’ns nega comença a perdre quelcom de la seva vàlua en la nostra estimació. Espero que no considerareu una manca de respecte per a la vostra família, estimada madame, el fet que retiri les meves pretensions a favor de la vostra filla sense abans haver tingut amb vós i amb el senyor Bennet la cortesia de demanar-vos que interposeu la vostra autoritat a favor meu. La meva conducta em temo que pot ser discutida pel fet d’haver acceptat el refús a la meva petició de llavis de la vostra filla, en lloc d’esperar que ho féssiu vosaltres. Però tots estem exposats a cometre un error. Les meves intencions, en tot aquest afer, eren bones. El meu objectiu era assegurar-me una companya agradable alhora que tenia en compte la consideració deguda a l’avantatge de tota la seva família. I si les meves maneres han estat, ni que sigui mínimament, censurables, ara, aquí, jo us demano permís per excusar-me.





21


La discussió que l’oferiment del senyor Collins havia originat s’apropava al final i a Elizabeth ja només li restava aguantar les conseqüències poc agradables que sempre acompanyen aquesta mena d’esdeveniments i, de tant en tant, alguna malèvola al·lusió de la seva mare. Quant al cavaller en qüestió, no estava ni torbat ni malenconiós ni intentava d’evitar la seva presència; ans al contrari, posava de manifest els seus sentiments amb un aire tibat i un silenci ple de ressentiment. Gairebé no dirigia la paraula a Elizabeth i les atencions constants que abans li dedicava, i de les quals ell estava tan cofoi, ara foren dirigides a la senyoreta Lucas per la resta del dia. La gentilesa de la noia a escoltar-lo era un alleujament ben oportú per a tota la família, especialment per a la seva amiga.

El matí va transcórrer sense que el mal humor o la mala salut de la senyora Bennet milloressin. També el senyor Collins es mantenia en el mateix estat d’ànim d’orgull i indignació. Elizabeth havia concebut l’esperança que el ressentiment escurçaria la seva estada a Longbourn, però els plans del seu cosí no va semblar que sofrissin cap modificació per l’incident. Sempre havia pensat d’anar-se’n dissabte i fins dissabte tenia la intenció de quedar-se.

Havent esmorzat, les noies van anar a Meryton tot passejant per tal d’informar-se del retorn del senyor Wickham i lamentar-se de la seva absència al ball de Netherfield. Així que van arribar a la ciutat, Wickham es va unir al grup i les va acompanyar a la casa de llur tia, on es va comentar llargament el greu que a ell li sabia no haver-hi estat i el perjudici que n’havia rebut i l’interès que tothom havia demostrat per ell. A Elizabeth, això no obstant, li va fer saber que, la necessitat de la seva absència, se l’havia imposada ell mateix.

—A mesura que el dia s’apropava, vaig pensar —va explicar ell— que valdria més que no em trobés amb el senyor Darcy; que el fet de trobar-me amb ell a la mateixa cambra i de formar part del mateix grup de gent durant tantes hores seria més del que jo podria suportar i que podrien originar-se escenes desagradables per a d’altres persones, a més de mi mateix.

Ella va aprovar del tot la generositat del seu comportament i van tenir lleure per discutir-ho llargament i per dedicar-se mútuament totes aquelles gentileses que un pensava de l’altre, perquè Wickham i un altre oficial les van acompanyar caminant a Longbourn i, durant el camí, Wickham va estar particularment pendent d’ella. El fet que ell les acompanyés tenia un doble avantatge: Elizabeth s’adonava del compliment que això representava per a ella i era una ocasió immillorable de presentar-lo al seu pare i a la seva mare.

Feia poca estona que havien tornat a casa, quan van portar una missiva per a la senyoreta Bennet; venia de Netherfield i immediatament Jane la va obrir. El sobre contenia un full de paper elegant, lleuger, suau, amb l’escriptura de la mà d’una dona elegant i hàbil. A mesura que Jane llegia, Elizabeth veia com la cara se li trasmudava i que es detenia amb més interès en alguns passatges. Aviat Jane es va sobreposar i, deixant a un costat la carta, va intentar de prendre part en la conversa general amb la seva habitual animació. Elizabeth, però, sentia un desfici tan gran per saber que succeïa, que fins i tot es distreia de la presència de Wickham. Així que aquest i el seu company es van acomiadar, una mirada de Jane la va invitar a seguir-la escales amunt. Quan van ser a llur cambra, Jane, traient la carta, li va dir:

—És de Caroline Bingley i el seu contingut m’ha sorprès extraordinàriament. A hores d’ara, tot el grup ha deixat Netherfield i són camí de la ciutat i no tenen cap intenció de tornar. Escolta què diu.

Aleshores li va llegir en veu alta la primera frase, on Caroline l’assabentava de la resolució que acabaven de prendre de seguir el seu germà a la ciutat tot seguit i de la seva intenció de sopar ja aquell dia a Grosvenor Street, on la senyora Hurst tenia una casa. La resta deia així:


No pretenc trobar a faltar res del que deixo al Hertfordshire, tret de la vostra companyia, estimadíssima amiga, però hem d’esperar que, temps a venir, gaudirem novament de la deliciosa relació que hem tingut; mentrestant, una correspondència assídua i franca pot disminuir el dolor de la separació. Confio en vós perquè així sigui.



Elizabeth escoltava aquest doll de paraules sense emocionar-se i amb una aversió profunda, i, tot i que aquesta sobtada partença la sorprenia, no veia en aquest fet res de què es poguessin doldre. No calia pas suposar que l’absència de les dames de Netherfield, impediria al senyor Bingley de tornar-hi i, pel que feia a la pèrdua de llur relació, ella estava convençuda que Jane, podent fruir de la d’ell, aviat deixaria de preocupar-se’n.

—Llàstima —va dir després d’un moment de silenci— que no poguessis veure les teves amigues abans que deixessin el Hertfordshire. Però, no hem d’esperar que aquest temps de futura felicitat, al qual fa al·lusió la senyoreta Bingley, arribarà més aviat que ella no es pensa i que la deliciosa relació que heu mantingut com a amigues la veureu renovada amb una satisfacció més gran encara com a germanes? Elles no detindran pas el senyor Bingley a Londres.

—Caroline afirma categòricament que cap persona del grup no tornarà al Hertfordshire aquest hivern. T’ho llegiré:


Quan el meu germà ens va deixar ahir, creia que només li caldrien tres o quatre dies per resoldre el negoci que el reclamava a Londres; però, com que estem segurs que quan Charles serà a la ciutat no tindrà cap pressa a anar-se’n altra vegada, hem decidit de seguir-lo allí perquè no es vegi obligat a passar les hores de lleure en un hotel sense cap comoditat. Molts coneguts meus ja són a Londres per passar-hi l’hivern; tant de bo poguéssiu dir-me, estimada amiga, que vós teniu la intenció de formar part d’aquest gran nombre d’amics; però, en això no hi confio pas. Desitjo sincerament que les festes de Nadal al Hertfordshire siguin pròdigues en les alegries pròpies d’aquestes diades i que els vostres galants siguin tan nombrosos que no us deixin sentir la pèrdua dels tres dels quals nosaltres us privem.



—És evident —va afegir Jane— que amb això vol dir que Bingley no tornarà aquest hivern.

—Només és evident que la senyoreta Bingley creu que no hauria de tornar.

—Per què vols que sigui ella qui pensi així? També pot ser que sigui ell; ell és amo de si mateix. Però no ho saps tot, encara. Et llegiré el passatge que em fereix d’una manera especial. Amb tu no haig de tenir secrets.


El senyor Darcy està impacient per veure la seva germana, i, si he de dir la veritat, nosaltres estem gairebé tan desitjosos com ell de veure-la novament. Crec, sense cap mena de dubte, que no hi ha cap dona que pugui comparar-se amb Georgiana Darcy pel que fa a bellesa, elegància i instrucció, i l’afecte que ens inspira, a Louise i a mi mateixa, es veu incrementat amb la il·lusió per quelcom més interessant encara, ja que ens permetem de tenir esperances que, temps a venir, sigui la nostra germana. No sé si us he parlat mai dels meus sentiments sobre aquest afer, però no vull deixar Netherfield sense fer-vos-en sabedora i confio que no els trobareu poc raonables. El meu germà ja és un admirador seu, però ara tindrà moltes ocasions de veure-la en un pla més íntim; tots els parents d’ella desitgen aquesta unió tant com el meu mateix germà, i no crec ser parcial ni que el fet de ser la seva germana m’encegui quan dic que Charles és molt capaç d’atreure el cor de qualsevol dona. Amb totes aquestes circumstàncies a favor i res que s’hi oposi, m’equivoco, estimada amiga, permetent-me d’alimentar unes esperances sobre un esdeveniment que asseguraria la felicitat de tantes persones?



—Què en penses tu, Lizzy, d’aquesta frase? —va preguntar Jane després de llegir-la—. És prou clara, oi? No diu, explícitament, que Caroline ni espera ni desitja que jo sigui la seva germana; que està totalment convençuda de la indiferència del seu germà i que, si sospita la naturalesa dels meus sentiments envers ell, mira, de la manera més afectuosa, de posar-me alerta? Pot interpretar-se d’una altra manera tot això que diu?

—Sí, sens dubte; la meva interpretació és del tot diferent. Vols sentir-la?

—De molt bon grat.

—T’ho diré amb pocs mots. La senyoreta Bingley veu que el seu germà està enamorat de tu, i ella vol que es casi amb la senyoreta Darcy. El segueix a la ciutat amb l’esperança que resti allí i intenta convèncer-lo que tu no li importes gens. —Jane va negar amb el cap—. De debò, Jane, m’hauries de creure. Ningú que us hagi vist junts no pot dubtar del seu afecte. Estic certa que la senyoreta Bingley tampoc no és tan beneitona. Si ella hagués pogut veure en el senyor Darcy només la meitat d’aquest amor per ella, ja hauria encarregat el vestit de noces. Però el fet és aquest: nosaltres no som prou rics o prou importants per a ells i Caroline està més impacient per aconseguir la senyoreta Darcy per al seu germà, perquè creu que, quan hi haurà hagut una boda, li serà menys difícil de portar-ne a bon terme una altra. I, en això, sens dubte és un xic ingènua; goso dir que potser tindria èxit si la senyoreta De Bourgh no hi fos pel mig. Però, estimadíssima Jane, no pots pensar seriosament que, perquè la senyoreta Bingley diu que el seu germà és un admirador de la senyoreta Darcy, ell és ni mica menys sensible als teus mèrits que quan va prendre comiat de tu dimarts o que ella podrà persuadir-lo que, en lloc d’estar enamorat de tu, està molt enamorat de la seva amiga.

—Si totes dues pensàvem igual respecte a la senyoreta Bingley —va replicar Jane—, totes aquestes raons teves em deixarien totalment tranquil·la. Però jo sé que parteixes d’una suposició injusta. Caroline és incapaç d’enganyar ningú voluntàriament i tot el que puc esperar en aquest cas és que també a ella l’hagin enganyada.

—Està bé. Ja que no et consola la meva interpretació, no podies tenir-ne tu una de millor. Obstina’t a creure que l’han enganyada, així ja hauràs complert amb ella i no et caldrà preocupar-te’n més.

—Però, estimada germana, puc ser feliç (fins i tot suposant el millor) acceptant un home que les seves germanes i els seus amics desitgen que es casi amb una altra?

—Això, has de decidir-ho tu —va respondre Elizabeth—, i si, després d’haver-hi pensat bé, trobes que l’infortuni de ser poc complaent amb les seves germanes pesa més que la felicitat de ser la muller de Charles, t’aconsello ara mateix que no l’acceptis.

—Com pots parlar així? —va dir Jane mig somrient—. Tu saps que, per molt que la desaprovació de les senyoretes Bingley em disgustés, no podria dubtar.

—No crec que ho fessis, i, per tant, si aquest és el cas, no puc compadir-me gaire de la teva situació.

—Però, si Charles no torna més aquest hivern, no hauré d’escollir. En sis mesos poden passar moltes coses.

Elizabeth considerava amb el menyspreu més total la idea que Bingley no tornaria més aquell hivern. Li sembla­va que només era l’expressió dels desigs de Caroline i ni per un moment no podia suposar que aquests desigs, tant si eren exposats obertament com amb molta astúcia, poguessin influir un home jove tan independent de tothom.

Tan bé com sabia descrivia a la seva germana el que ella pensava d’aquell assumpte i aviat tingué l’alegria de veure l’efecte dels seus esforços. Jane no era de mena pessimista i, de mica en mica, es va deixar endur per l’esperança, si bé la timidesa del seu afecte era més forta, de vegades, que el seu desig: que Bingley tornés a Netherfield i donés resposta a tots els anhels del seu cor.

Acordaren que farien saber a la senyora Bennet la partença de la família, però que no l’alarmarien amb la conducta de Bingley. Això no obstant fins i tot aquesta notícia parcial la va preocupar molt i es planyia per la mala sort que tenien que les dames se n’haguessin hagut d’anar precisament ara que anaven intimant tant. Després de lamentar-se una bona estona, va trobar consol, però, pensant que el senyor Bingley tornaria aviat i que aviat dinaria amb ells a Longbourn; malgrat que la invitació era per un dinar en família, ella tindria cura de servir-li dos plats d’entrant.





22


Els Bennet tenien compromís per dinar a casa dels Lucas, i la senyoreta Lucas novament hagué de mostrar-se amable amb el senyor Collins i d’escoltar-lo durant la major part del dia. Elizabeth va aprofitar una ocasió per donar-li’n les gràcies:

—Això el fa estar de bon humor —va dir—, i t’estic més agraïda del que puc expressar.

Charlotte va assegurar a la seva amiga que estava satisfeta de poder ser útil i que això la compensava llargament del temps que hi dedicava.

Això era molt d’agrair, però l’amabilitat de Charlotte anava més enllà del que ni la mateixa Elizabeth no podia imaginar; el seu objectiu era, ni més ni menys, protegir Elizabeth d’una nova petició del senyor Collins i atreure l’atenció del cavaller envers ella mateixa. Aquest era el pla de la senyoreta Lucas i, per les aparences, tot anava tan bé que, quan a la nit se’n van anar, Charlotte hauria estat gairebé certa del seu èxit si no hagués estat perquè el senyor Collins havia de partir del Hertfordshire tan aviat. En això, però, la senyoreta Lucas no feia justícia a l’ardor i la independència del caràcter de Collins, que el portà a escapolir-se de Longbourn House l’endemà al matí i afanyar-se cap a Lucas Lodge per llançar-se-li als peus. Per tots els mitjans, però, Collins desitjava evitar que les seves cosines el veiessin sortir, perquè aleshores no deixarien de sospitar quins eren els seus plans, i ell no volia que es descobrissin fins que l’èxit els descobrís per si sol. Tot i que se sentia bastant segur, i amb raó —ja que Charlotte l’havia encoratjat convenientment—, d’ençà de l’aventura del divendres, ara tenia, en comparació, poca confiança. La rebuda, però, fou molt afalagadora. La senyoreta Lucas el va veure venir des d’una finestra del pis de dalt, i a l’instant va sortir per trobar-lo, casualment, al carrer. Poc podia ella imaginar que tant d’amor i d’eloqüència l’esperaven allí.

En el temps més breu que els llargs discursos del senyor Collins ho van permetre, tot va quedar arranjat entre ells i amb mútua satisfacció, i, així que van entrar a la casa, ell li va suplicar apassionadament que fixés el dia que l’havia de convertir en el més feliç dels homes i, si bé en aquell moment el seu prec no podia ser atès, la dama no se sentia inclinada a bromejar amb la seva felicitat.

L’estupidesa amb què la naturalesa havia afavorit el senyor Collins protegia llur festeig del més petit encís, cosa que hauria pogut fer que una dona desitgés allargar-lo; però a la senyoreta Lucas, que només acceptava aquell home pel desig pur i desinteressat d’estar col·locada, li era del tot indiferent el dia que aquell esdeveniment tingués lloc.

Ràpidament van sol·licitar la presència de Sir William i de Lady Lucas perquè hi donessin llur consentiment, el qual els fou concedit amb la més gran alegria i celeritat. La situació actual del senyor Collins en feia un marit molt acceptable per a llur filla —a la qual, ells, molt pocs diners podien donar— i les seves perspectives de fortuna per al futur eren també molt i molt favorables. Lady Lucas va començar a calcular, amb més interès que no sentia abans, quants anys més era probable que visqués el senyor Bennet, i Sir William va opinar que, decididament, quan el senyor Collins entraria en possessió de la finca de Longbourn, seria altament oportú que ells dos, ell i la seva muller, fessin la seva presentació a Saint James. Poc després, l’esdeveniment produí un esclat de joia a tota la família. Les noies més joves tenien esperances de poder-se col·locar un o dos anys abans que, altrament, no haurien fet; i els nois es veien lliures del temor que Charlotte es moriria essent una vella fadrina. Ella es mantenia més aviat tranquil·la; havia guanyat l’aposta i tenia temps de pensar-hi. En general, les seves conclusions eren satisfactòries; el senyor Collins no era, indubtablement, un home delicat ni agradable; la seva companyia era enutjosa i el seu enamorament per ella forçosament imaginari; però, fins i tot així, seria un marit. No tenia, certament, una opinió gaire bona ni dels homes ni del matrimoni; però, no obstant això, casar-se havia estat sempre el seu objectiu. Aquest era l’únic patrimoni honorable per a les noies amb fortuna escassa i que havien rebut una bona educació, i, malgrat que no era segur que proporcionés la felicitat, era, sens dubte, la defensa més agradable contra la necessitat. Ella havia adquirit, ara, aquesta defensa i a vint-i-set anys, sense haver estat mai bonica, sentia que havia tingut molta sort.

La part més desagradable de l’afer era la sorpresa que podia emportar-se Elizabeth Bennet, l’amistat de la qual ella valorava per damunt de la de qualsevol altra persona. Elizabeth se n’admiraria i segurament no ho aprovaria, i, a despit d’estar decidida a restar incommovible, la desaprovació d’Elizabeth podia ferir els seus sentiments. Va resoldre d’informar-la ella mateixa i, per tant, va encarregar al senyor Collins que, en tornar a Longbourn per sopar, no fes cap insinuació, sobre el que havia passat, a cap membre de la família. Li fou promès obedientment el secret que demanava, secret que no era pas fàcil de mantenir, ja que la curiositat que la seva llarga absència havia desvetllat va esclatar en forma de preguntes tan directes que era necessària una certa habilitat per defugir-les, sobretot perquè ell mateix s’havia d’esforçar a dominar el desig terrible que tenia de publicar el seu amor correspost.

Com que l’endemà havia d’iniciar el seu viatge molt d’hora i no hauria pogut veure ningú de la família, la cerimònia del comiat va tenir lloc quan les dames es van retirar a descansar. La senyora Bennet, amb una gran cortesia i amabilitat, li va dir que els faria molt contents si el podien veure novament a Longbourn sempre que els seus compromisos li permetessin de fer-los una visita.

—Estimada madame —va replicar ell—, aquesta invitació em complau d’una manera particular, perquè és la que jo he estat esperant que em féssiu, i podeu estar ben certa que me’n beneficiaré com més aviat millor.

Tots van quedar sorpresos, i el senyor Bennet, que no desitjava de cap manera un retorn tan ràpid, li va dir tot seguit:

—Això, naturalment, si no hi ha perill que Lady Catherine ho desaprovi, estimat senyor Collins. Negligiu les vostres amistats abans de córrer el risc d’ofendre la vostra patrona.

—Estimat senyor —va replicar el senyor Collins—, us resto particularment reconegut per aquesta advertència i podeu confiar que no faré aquest pas tan important sense l’aprovació de Sa Senyoria.

—Mai no estareu prou alerta. Preneu qualsevol risc menys el de no complaure-la, i, si creieu probable que una nova visita en aquesta casa us porti algun perjudici (cosa que jo creuria més que probable), quedeu-vos tranquil·lament a casa vostra i no us preocupeu, que nosaltres no ens ho prendrem com una ofensa.

—Creieu-me, estimat senyor, una atenció tan plena d’afecte inflama la meva gratitud; podeu confiar-hi, ràpidament us enviaré una carta regraciant-vos per això i per totes les mostres d’atenció rebudes durant la meva estada al Hertfordshire. Pel que fa a les meves belles cosines, malgrat que la meva absència no serà prou llarga per fer-ho necessari, em prendré ara la llibertat de desitjar-los salut i felicitat, sense excloure la meva cosina Elizabeth.

Amb les gentileses apropiades, les senyores es van retirar, totes elles igualment sorpreses de veure que ell pensava tornar aviat. A la senyora Bennet, li plaïa de creure que amb aquesta actitud el senyor Collins volia significar la seva intenció de fer una altra petició de mà a una de les noies petites, i ella creia que potser podria convèncer Mary perquè l’acceptés. Els seus coneixements, comparats amb els de les germanes, eren molt més extensos i les seves reflexions eren d’una solidesa que a vegades la impressionaven. Si bé ell no era, en absolut, tan llest com ella, la senyora Bennet creia que, si l’encoratjaven a llegir i a instruir-se prenent-la a ella com a model, podria esdevenir un company molt agradable.

L’endemà al matí, però, qualsevol esperança d’aquest caire es va esvair, perquè la senyoreta Lucas els va anar a visitar poc després d’haver esmorzat i, en una conversa privada amb Elizabeth, li va contar l’esdeveniment del dia abans.

La possibilitat que el senyor Collins s’imaginés estar enamorat de la seva amiga ja havia passat pel cap a Elizabeth un o dos dies abans, però que Charlotte l’encoratgés semblava tan lluny de ser possible com que ella mateixa pogués encoratjar-lo; per tant, la seva sorpresa fou tan absoluta que, saltant-se tots els límits de la correcció, no es va poder aguantar i va exclamar:

—Promesa al senyor Collins!, estimada Charlotte…, impossible!

Charlotte, en rebre un retret tan directe, va tenir un moment de confusió i va perdre l’aire assenyat que havia adoptat per contar la seva història, si bé, com que ella ja esperava aquesta reacció, va sobreposar-se i amb veu tranquil·la va respondre:

—Per què t’ha de sorprendre, estimada Eliza? Tan increïble és que el senyor Collins aconsegueixi que una dama tingui una bona opinió d’ell, perquè no ha estat prou afortunat de tenir èxit amb tu? —Ara, Elizabeth ja havia aconseguit de recuperar la sang freda i fent un gran esforç va poder assegurar-li en un to passablement segur que la perspectiva d’emparentar amb ella li plaïa moltíssim i que li desitjava tota la felicitat imaginable—. Ja sé què penses —va replicar Charlotte—; deus estar sorpresa, molt sorpresa…, fa tan poc temps que el senyor Collins es volia casar amb tu! Però, quan tinguis temps de reflexionar-hi, espero que estaràs contenta del que he fet. No sóc una noia romàntica, tu ho saps; mai no ho he estat. Només demano una llar confortable, i, tenint en compte el caràcter del senyor Collins, les seves relacions i la seva situació a la vida, estic convençuda que les meves probabilitats de ser-hi feliç són tan bones com les que es poden vanagloriar de tenir la majoria de la gent que pren l’estat del matrimoni.

Elizabeth, sense alterar-se, va respondre:

—Sens dubte.

I, després d’una pausa més aviat enutjosa, van reunir-se amb la resta de la família.

Charlotte no es va quedar gaire estona més i Elizabeth aleshores va poder dedicar-se a reflexionar sobre allò que havia escoltat. Va passar molt de temps abans no va assumir la idea d’una unió tan poc adient. L’estrany comportament del senyor Collins fent dues peticions de mà en l’espai de tres dies no era res, comparat amb el fet d’haver estat, ara, acceptat. Sempre havia sabut que l’opinió de Charlotte sobre el matrimoni no era exactament la d’ella, però mai no hauria pensat que fos possible, si el cas es presentava, que sacrifiqués els seus millors sentiments per obtenir uns avantatges materials. Charlotte, muller del senyor Collins, era una visió de les més humiliants. Al dolor de veure com una amiga es deshonrava a ella mateixa i disminuïa en la seva estima, s’hi afegia la penosa convicció que aquella amiga no seria ni passablement feliç amb el destí que havia escollit.





23


Elizabeth seia amb la seva mare i les seves germanes reflexionant el que Charlotte li havia dit i dubtant si estava autoritzada a fer-ho saber, quan va aparèixer Sir William Lucas en persona, enviat per la seva filla per anunciar el prometatge a la família. Després d’esplaiar-se amb tota mena de compliments i d’autofelicitar-se per la perspectiva d’un parentiu entre les dues cases, va revelar l’assumpte a un auditori no sols meravellat, sinó també incrèdul. La senyora Bennet, amb més insistència que correcció, va declarar que segurament anava errat del tot, i Lydia, sempre indiscreta i sovint mal educada, va exclamar amb grans crits:

—Bon Déu! Sir William, com podeu contar una història semblant? No sabeu que el senyor Collins es vol casar amb Lizzy?

Només el caràcter servicial d’un cortesà podia suportar sense enutjar-se un tractament així, però Sir William era un home educat, i això va fer que passés per alt aquest comportament, malgrat que demanava llicència per ser cregut quant a la veracitat de la seva informació i que escoltava totes les impertinències de les dames amb tota la paciència que la cortesia requeria.

Elizabeth, sentint que corresponia a ella de treure’l d’aquella situació tan desagradable, ara va parlar per confirmar el relat de Sir William. Va dir que ella ja ho sabia, perquè li ho havia contat la mateixa Charlotte, va intentar de posar fi a les exclamacions de la seva mare i de les seves germanes, va extremar les seves felicitacions a Sir William, a les quals va unir-se ràpidament Jane, i va fer tot de consideracions sobre la felicitat que podia esperar-se d’aquell casament, l’excel·lent caràcter del senyor Collins i l’adient distància a què es trobava Hunsford de Londres.

De fet, la senyora Bennet estava massa aclaparada per poder parlar gaire mentre Sir William fou a la casa; però, així que els va deixar, els seus sentiments van trobar ràpidament una sortida. Primerament, persistia a no creure res d’aquella història; segonament, estava certa que havien enganyat el senyor Collins; en tercer lloc, confiava que mai no podrien ser feliços plegats, i en quart lloc, que podria molt ben ser que el compromís es trenqués. De tot això, però, se’n deduïen dues conseqüències ben clares: una, que Elizabeth era la culpable de tots els mals; l’altra, que tothom s’havia aprofitat d’ella sense cap mica de consideració. La resta del dia, la va passar esbravant-se, principalment, sobre aquests dos punts. Res no podia consolar-la, res no podia apaivagar-la. El seu ressentiment no es va pas esgotar aquell dia; va haver de passar una setmana abans de poder veure Elizabeth sense renyar-la, un mes per poder parlar a Sir William o a Lady Lucas sense mostrar-se incorrecta i molts mesos abans de poder perdonar del tot la seva filla.

En aquesta ocasió, les emocions del senyor Bennet eren de mena més tranquil·la, i, com que ell havia estat testimoni dels fets, podia assegurar que eren d’un caire molt agradable; ja que el satisfeia, va dir, el descobriment que Charlotte Lucas, que ell solia tenir per una persona bastant assenyada, era tan beneita com la seva dona i més que la seva filla.

Jane va confessar que aquella unió la sorprenia una mica, però va parlar menys de la seva sorpresa que del viu desig que sentia que fossin feliços; ni. Elizabeth no la va poder convèncer que llur felicitat era poc probable. Kitty i Lydia estaven lluny d’envejar la senyoreta Lucas, perquè el senyor Collins només era un clergue, i el casament només els interessava pel fet de ser una notícia que podien escampar per Meryton.

Lady Lucas no podia restar insensible al triomf que suposava el fet de poder-s’hi tornar i dir a la senyora Bennet la tranquil·litat que representava el fet de tenir una filla ben casada. Anava a Longbourn més sovint que abans no solia per contar que era tan i tan feliç, tot i que les mirades terribles de la senyora Bennet i les seves malèvoles observacions eren prou per foragitar la felicitat.

Elizabeth i Charlotte se sentien cohibides quan parla­ven entre elles i això feia que guardessin silenci sobre el tema. Elizabeth estava convençuda que mai més no podrien tenir-se la mateixa confiança d’abans. El seu desengany quant a Charlotte la inclinava a tenir una major sol·licitud per la seva germana; estava segura que la bona opinió que tenia de la rectitud i la delicadesa de Jane mai no s’afebliria, i cada dia sentia més ànsia per la seva felicitat veient que ja feia una setmana que Bingley se n’havia anat i res no se sentia a dir del seu retorn.

Jane havia contestat de seguida la carta de Caroline i comptava els dies dintre els quals era raonable esperar una resposta. Però el que va arribar dimarts fou la carta de regraciament del senyor Collins; anava dirigida a llur pare i hi expressava la seva gratitud amb els termes més solemnes, gratitud que només una estada de dotze mesos amb la família hauria justificat. Després de descarregar la seva consciència en aquest aspecte, els informava, amb tota mena d’expressions arravatades, de la seva felicitat pel fet d’haver obtingut l’amor de llur gentil veïna, la senyoreta Lucas, i a continuació els deia que únicament amb vistes a fruir de la presència de Charlotte havia estat d’acord tan ràpidament amb el desig que havien manifestat de veure’l novament a Longbourn, on esperava poder tornar de dilluns en quinze. Lady Catherine havia acceptat tan cordialment el seu casament, que desitjava que tingués lloc com més aviat millor; confiava, doncs, que això seria un bon argument perquè la seva dolça Charlotte fixés una data propera per fer-lo el més feliç dels homes.

El retorn del senyor Collins al Hertfordshire ja no era motiu de plaer per a la senyora Bennet. Ans al contrari, estava tan disposada com el seu marit a queixar-se’n. Era molt estrany que vingués a Longbourn en lloc d’anar a Lucas Lodge; ho trobava poc convenient i li portava massa enrenou. Odiava tenir hostes a la casa quan ningú no es preocupava de la seva salut, i els enamorats eren, de tots, els més desagradables.

Aquests eren els gentils comentaris que remugava la senyora Bennet i que només cedien davant l’infortuni més gran de la prolongada absència del senyor Bingley.

Ni Jane ni Elizabeth no se sentien còmodes parlant d’aquest tema. Els dies passaven sense que hi hagués altres notícies d’ell que les que de seguida van córrer per Meryton: que no tornaria més aquell hivern, notícia que sulfurava la senyora Bennet, la qual no deixava mai de contradir-la dient que era la falsedat més escandalosa del món.

Fins i tot Elizabeth va començar a témer que, encara que Bingley no fos indiferent, les seves germanes havien tingut èxit en el seu propòsit de mantenir-lo allunyat. A despit d’estar mal disposada a admetre aquest fet que destruïa la felicitat de Jane i que tan poc favor feia a la constància del seu enamorat, no podia deixar de pensar-hi constantment. L’esforç conjunt de les seves dues germanes i el seu amic totpoderós, els atractius de la senyoreta Darcy i les diversions de Londres, molt temia que no fossin motius massa importants per a la solidesa del seu afecte.

Quant a Jane, l’angoixa a què la tenia sotmesa aquest dubte era, naturalment, molt més dolorosa que la d’Elizabeth. Això no obstant, fos el que fos el que ella sentia, desitjava amagar-ho i, per tant, entre ella i Elizabeth mai no s’al·ludia a aquest tema. Però, com que aquesta delicadesa no era pròpia de la senyora Bennet, gairebé mai no passava una hora sense que esmentés Bingley i expressés la seva impaciència per la seva arribada o que fins i tot exigís a Jane de confessar que, si no tornava, pensaria que l’havia tractada molt malament. Calia tota la fermesa i la suavitat de Jane per suportar aquests atacs amb una certa tranquil·litat.

El senyor Collins va tornar puntualíssimament dilluns, al cap de quinze dies, però la seva rebuda a Longbourn no fou, ni de bon tros, tan cordial com la primera vegada que es va presentar. Això no obstant, era prou feliç per no necessitar que li’n fessin massa cas, i sortosament per als altres, el fet d’haver de festejar els va alliberar molt de temps de la seva companyia. Passava gairebé tot el dia a Lucas Lodge i de vegades només tornava a Longbourn amb el temps just per excusar-se de la seva absència abans que la família se n’anés a dormir.

L’estat de la senyora Bennet era realment llastimós. La més petita al·lusió a quelcom referent al festeig li produïa autèntics paroxismes de mal humor, i el pitjor era que, fos on fos que anés, estava certa de sentir-ne parlar. La presència de la senyoreta Lucas se li havia fet odiosa, perquè, com a hereva d’aquella casa, la detestava i n’estava gelosa. Sempre que Charlotte els venia a veure, ella deduïa que la noia anticipava el moment de la seva possessió i sempre que ella i el senyor Collins es parlaven en veu baixa estava convençuda que parlaven de la propietat de Longbourn i que, així que el senyor Bennet es moriria, les traurien, a ella i les seves filles, de la casa. De tot això, se’n queixava amargament al seu marit.

—Realment, senyor Bennet —li deia—, és molt dur pensar que Charlotte Lucas algun dia serà la mestressa d’aquesta casa i que jo em veuré obligada a anar-me’n i a veure com ella ocupa el meu lloc.

—Estimada, treu-te del cap aquests pensaments tan tristos. Esperem coses millors. Fem-nos la il·lusió que potser seré jo el sobrevivent.

Aquesta idea no consolava gaire la senyora Bennet i, per tant, en lloc de respondre continuava queixant-se del mateix.

—No puc suportar de pensar que tota aquesta propietat serà d’ells. Si no fos per l’herència, no em preocuparia.

—De què no et preocuparies?

—No em preocuparia de res, en absolut.

—Donem gràcies que una propietat et preservi d’una tal indiferència.

—No puc donar les gràcies per res que tingui a veure amb l’herència, senyor Bennet. No puc entendre com algú ha tingut la idea de desposseir les nostres filles d’aquesta propietat; i tot pel benefici del senyor Collins! Per què l’ha de tenir ell més que no pas els altres?

—Això, deixo que ho contestis tu mateixa.





SEGONA PART





1


Per fi, va arribar la carta de la senyoreta Bingley i va dissipar tots els dubtes. Ja a la primera frase afirmava que tots estaven instal·lats a Londres per passar-hi l’hivern i acabava transmetent les excuses del seu germà per no haver pogut oferir els seus respectes als seus amics del Hertfordshire abans de deixar la regió.

No restava cap esperança, absolutament cap, i, quan Jane va cercar a la resta de la carta quelcom que li donés consol, només va trobar l’expressió de l’afecte de qui l’escrivia. Les lloances a la senyoreta Darcy eren el tema principal. Novament Caroline descrivia els seus múltiples atractius i expressava ostentosament la seva alegria per llur creixent intimitat; s’aventurava a predir que els desigs que havia expressat a la seva primera carta es complirien. També parlava molt complaguda del fet que el seu germà era un hoste constant de la casa del senyor Darcy i contava, extasiada, els plans d’aquest darrer per a la compra de nou mobiliari.

Elizabeth, a qui Jane va comunicar de seguida el més important, la va escoltar en silenci, plena d’indignació. El seu cor estava dividit entre l’interès per la seva germana i el ressentiment contra tots els altres. Pel que feia a l’afirmació de Caroline respecte a l’atracció que Bingley sentia per la germana de Darcy, no se la creia. Ara estava tan certa com abans que Bingley estimava realment Jane, i, perquè sempre havia estat disposada a favor d’ell, no podia pensar sense enuig, gairebé sense menyspreu, en el seu temperament dòcil, en aquella manca de resolució que ara el convertia en l’esclau dels seus astuts amics i li feia sacrificar la seva pròpia felicitat al caprici de llurs predileccions. Malgrat això, si l’única cosa sacrificada fos la felicitat d’ell, es podria permetre de jugar-hi com millor li semblés, però hi estava implicada la de la seva germana, i Elizabeth creia que, d’això, ell n’havia de ser conscient. En resum, això era un tema que podia ser matèria de llargues reflexions, i totes en va. No podia pensar en res més i, tanmateix, tant si l’interès de Bingley per la seva germana s’havia esvaït com si la culpa era dels seus amics, tant si ell s’havia adonat de l’afecte de Jane com si li havia passat per alt, fos quina fos la causa —tot i que l’opinió que Elizabeth tenia d’ell havia de veure’s afectada per la diferència—, el cert era que la situació de la seva germana restava la mateixa d’abans i la seva tranquil·litat igualment compromesa.

Van passar dos o tres dies abans que Jane tingués el coratge de parlar a Elizabeth dels seus sentiments; però, per fi, havent-les deixades soles la senyora Bennet després de malparlar més que no solia de Netherfield i el seu propietari, no es va poder aguantar de dir:

—Oh!, tant de bo la meva estimada mare tingués més domini d’ella mateixa! No sap pas ella la pena que em fan els seus constants comentaris sobre Bingley. Però no em vull queixar, això no em pot durar gaire; l’oblidaré i tots serem els mateixos d’abans. —Elizabeth va dirigir a la seva germana una mirada plena de sol·licitud, però no va fer cap comentari—. Dubtes que ho faci —va cridar Jane, enrojolant-se lleument—; t’equivoques, naturalment. Bingley pot viure en el meu record com l’home més amable de tots els que conec, però això és tot. No puc esperar ni témer res i no puc, tampoc, retreure-li res. Gràcies a Déu, no tinc aquesta pena. Em cal, és clar, una mica de temps. Miraré de treure’n partit. —Amb veu més ferma va afegir tot seguit—: De moment, tinc aquest consol: que no ha estat més que un error de la meva fantasia i que, llevat de mi, no ha fet mal a ningú més.

—Estimada Jane! —va exclamar Elizabeth—, ets massa bona. La teva dolçor i el teu desinterès són realment angèlics; no sé què dir-te. Sento com si mai no t’hagués fet justícia o no t’hagués estimat com et mereixes. —La senyoreta Bennet va negar amb vehemència que tingués cap mèrit extraordinari i va tornar l’elogi a la seva germana pel seu càlid afecte—. No —va dir Elizabeth—, això no està bé. A tu t’agrada de creure que tothom és respectable i et sents ferida si parlo malament d’algú. Jo només vull pensar que ets perfecta i tu et revoltes contra aquesta opinió meva. No temis que em precipiti a cap excés o que envaeixi el terreny, que és privilegi teu, de creure en la bona voluntat universal. No ho necessites. Hi ha poques persones que jo realment estimi i encara més poques que jo pugui tenir en bona opinió. Com més conec el món, més poc em satisfà i cada dia que passa confirma la meva creença en la poca consistència de la naturalesa humana i en l’escassa con­fiança que podem tenir en els mèrits o els sentiments de la gent, els quals, sovint, només són aparents. Darrerament, m’he trobat amb dos exemples; d’un, no en vull parlar; l’altre és el casament de Charlotte. És inexplicable!, des de qualsevol punt de vista, és inexplicable.

—Estimada Lizzy, intenta no deixar-te emportar per aquests sentiments; destrossaran la teva felicitat. Tu no diferencies gaire entre situació i caràcter; tingues en compte la respectabilitat del senyor Collins i el caràcter prudent, tranquil, de Charlotte. Recorda que la seva és una família nombrosa i que, pel que fa a fortuna, aquest casament és molt digne de ser tingut en compte; i procura creure, en benefici de tots, que és possible que Charlotte senti pel nostre cosí quelcom semblant a l’afecte i a la consideració.

—Per complaure’t, intentaré de creure gairebé tot el que dius, però ningú més que tu no se’n beneficiarà, perquè, en cas que estigués convençuda que Charlotte sent algun afecte per ell, això em faria pensar pitjor de la seva intel·ligència del que ara ho faig del seu cor. Estimada Jane, el senyor Collins és un home neci, afectat, pompós i de mires estretes; tu saps que ho és tant com jo mateixa i, per tant, has de sentir, com ho sento jo, que la dona que es casi amb ell no pot tenir una manera correcta de pensar. Per defensar un sol individu, no podràs canviar el valor dels principis i de la integritat ni et podràs convèncer a tu mateixa ni a mi, que l’egoisme és prudència, i la manca de sensibilitat davant del perill, desig d’assegurar-se la felicitat.

—Cal que et digui que uses un llenguatge massa fort per parlar d’ells dos —va replicar Jane—, i espero que te’n convenceràs quan els veuràs feliços plegats. Però ja n’hi ha prou d’aquest tema. Tu has fet al·lusió a quelcom més, has parlat de dos exemples. No vull fer veure que no t’entenc, però et suplico, estimada Lizzy, que no em turmentis pensant que aquesta persona és digna de blasme i dient que ha baixat en la teva estima. No hem d’imaginar amb tanta facilitat que se’ns fa mal intencionadament i no podem esperar que un home jove, ple de vida, estigui sempre tan alerta i sigui tan circumspecte. Sovint és la nostra vanitat la que ens enganya; les dones donen a l’admiració una importància que no té.

—I els homes procuren que així sigui.

—Si ho fan deliberadament, no tenen justificació, però em costa de creure que hi hagi en el món tanta mala fe com alguns s’imaginen.

—No crec, de cap manera, que la conducta del senyor Bingley sigui deliberada —va dir Elizabeth—, però, sense intenció de fer mal o de fer els altres desgraciats, la gent pot estar poc encertada i pot produir aflicció. La lleugeresa, la manca d’atenció pels sentiments dels altres i la manca de decisió poden produir els mateixos efectes.

—I tu atribueixes la seva actitud a un d’aquests defectes?

—Sí, al darrer. Però, si continuo parlant, no t’agradarà, perquè et diré el que penso de persones que tu aprecies. Detura’m ara que encara hi ets a temps.

—Persisteixes, doncs, a suposar que les seves germanes l’influeixen?

—Sí, ajudades pel seu amic.

—No ho puc creure. Per què tindrien interès a influir-lo? Ells només poden desitjar la seva felicitat, i, si Bingley sent afecte per mi, cap altra dona no el podrà conquistar.

—La teva primera afirmació és falsa. Poden desitjar moltes coses, a més de la felicitat d’ell; poden desitjar que augmenti la seva fortuna i la seva categoria social i poden desitjar que es casi amb una noia que posseeix la categoria que donen els diners, els parents importants i l’orgull.

—Sens dubte, desitgen que esculli la senyoreta Darcy —va replicar Jane—; però poden desitjar-ho per motius millors dels que tu suposes. Fa molt més temps que la coneixen que no pas a mi; no és estrany, doncs, que l’estimin més. Però, siguin quins siguin llurs motius, és molt poc probable que puguin oposar-se als desigs del seu germà. Quina germana es creuria amb dret d’intentar-ho, a menys que existís un motiu molt poderós en contra? Si elles creguessin que Bingley sent afecte per mi, no intentarien separar-nos, i, si ho feien, no tindrien èxit. Pel fet d’imaginar que existeix aquest afecte, tu penses que tot­hom es comporta d’una manera poc normal i amb mala intenció, i a mi em fas desgraciada. No m’afligeixis intentant que m’ho cregui. No estic avergonyida pel fet que m’he enganyat, o, almenys, el que sento és poca cosa, és no res comparat amb el que sentiria si pensava mal d’ell o de les seves germanes. Deixa que m’ho miri des d’un altre punt de vista; des del punt de vista que em permet de comprendre-ho.

Elizabeth no pogué oposar-se a aquest desig i, des d’aquell dia, gairebé mai més no van pronunciar entre elles el nom de Bingley.

La senyora Bennet encara continuava estranyant-se i queixant-se de l’absència de Bingley, i, tot i que rarament passava un dia sense que Elizabeth li’n donés una explicació plausible, poques probabilitats hi havia que ella ho considerés amb menys perplexitat. La seva filla intentava convèncer-la d’allò que ella mateixa no creia, que les atencions d’ell per Jane havien estat merament l’efecte d’una atracció corrent i passatgera que li havia passat en no veure-la més; però, malgrat que, de moment, la seva mare admetia el que ella li deia, cada dia havia de repetir la mateixa història. El millor consol per a la senyora Ben­net era pensar que el senyor Bingley tornaria novament a l’estiu.

El senyor Bennet es prenia aquest afer d’una altra manera. Un dia va dir a la seva filla:

—Així, doncs, Lizzy, veig que la teva germana té mal d’amors. La felicito. Quan una noia té edat de casar-se, li agrada de tenir de tant en tant uns amors contrariats; té quelcom en què pensar i això la diferencia en certa manera de les seves companyes. Quan serà el teu torn? No suportaràs pas fàcilment que Jane et passi al davant gaire temps. Ara et toca a tu. A Meryton hi ha prou oficials per desenganyar totes les noies joves de la rodalia. Procura que el teu sigui Wickham; és un galant minyó i et deixaria plantada amb tots els honors.

—Gràcies, senyor, però un home menys agradable també m’aniria bé. Totes no podem esperar de tenir la mateixa sort que Jane.

—Es cert —va dir el senyor Bennet—, però sempre és un consol pensar que, sigui qui sigui el jove d’aquesta mena que et toqui, tu tens una mare amorosa que en trauria tots els avantatges possibles.

La companyia del senyor Wickham els era d’un gran ajut material per dissipar la tristesa que els esdeveniments tan desagradables dels darrers temps havien produït en alguns membres de la família de Longbourn. El veien sovint, i, a les seves altres qualitats, s’afegia ara la d’una confiança sense límits. Tot allò que Elizabeth ja li havia sentit contar —els drets que reclamava al senyor Darcy i tot el que aquest l’havia feta sofrir—, era contat ara sense reserves i discutit públicament i tothom n’estava content, perquè pensaven que, a ells, ja els havia desagradat sempre el senyor Darcy, abans de saber res d’aquell afer.

La senyoreta Bennet era l’única criatura capaç de suposar que el cas podia tenir unes circumstàncies atenuants que ningú a Longbourn no coneixia. El candor i la placidesa del seu caràcter sempre cercava excuses i li proporcionava arguments a favor de possibles malentesos. Però, per a tots els altres, el senyor Darcy estava sentenciat: era el pitjor home del món.





2


Una setmana va passar entre protestes d’amor i escenes de felicitat, fins que el dissabte va allunyar el senyor Collins del costat de la seva gentil Charlotte. El dolor de la separació, això no obstant, trobava per part d’ell un alleujament amb els preparatius per rebre la núvia, perquè tenia motius per esperar que, aviat, després del seu proper retorn al Hertfordshire, fixarien la data en què l’havia de fer el més feliç dels homes. Amb la mateixa solemnitat de sempre, es va acomiadar dels seus parents de Longbourn, va desitjar novament salut i felicitat a les seves cosines i va prometre a llur pare una altra carta de regraciament.

El dilluns següent, la senyora Bennet va tenir el plaer de rebre el seu germà i la seva muller, els quals, com solien fer-ho, venien per passar el Nadal a Longbourn. El senyor Gardiner era un home cultivat i tot un cavaller i molt superior a la seva germana, tant per naturalesa com per educació. A les dames de Netherfield, els hauria costat de creure que un home que vivia del comerç i que atenia personalment els seus magatzems pogués ser tan educat i tan agradable. La senyora Gardiner, uns quants anys més jove que la senyora Bennet i la senyora Philips, era una dona amable, intel·ligent i elegant i la preferida de totes les seves nebodes de Longbourn, si bé mantenia una relació especial amb les dues més grans, les quals havien fet alguna estada a la seva casa de la ciutat.

El primer que va fer la senyora Gardiner després de la seva arribada fou distribuir els presents i fer-los una descripció de la moda més recent. Un cop això enllestit, el seu paper va perdre importància i li va tocar el torn d’escoltar. La senyora Bennet tenia molts greuges per contar i moltes coses de què queixar-se. Des de l’última vegada que havia vist la seva germana, tots havien estat tractats amb molt poca consideració. Dues de les noies havien estat a punt de casar-se i, al final, tot havia acabat en no res.

—No censuro Jane —va continuar dient—, perquè ella, si hagués pogut, s’hauria casat amb el senyor Bingley. Però, Lizzy! Oh, germana meva, és molt dur de pensar que a hores d’ara ja hauria pogut ser la muller del senyor Collins, si no fos per la seva dolenteria. Ell li va fer una proposta de matrimoni en aquesta mateixa cambra i ella el va rebutjar. I, així, Lady Lucas tindrà una filla casada abans que jo i damunt de la propietat de Longbourn continua pesant el mateix llegat de sempre. Els Lucas són una gent molt astuta, naturalment; tots estan amatents a veure què poden arreplegar. Em sap greu de dir-ho d’ells, però això és la veritat. Em neguiteja, em fa sentir desgraciada que la meva pròpia família em faci la contra i tenir uns veïns que pensen en ells abans de pensar en els altres. La teva vinguda, justament ara, és el consol més gran per a mi i estic molt contenta de sentir el que dius, que es porten les mànigues amples.

La senyora Gardiner, que per mitjà de la correspondència que mantenia amb Jane i Elizabeth ja estava al corrent d’aquelles novetats, quasi no va respondre a la seva germana i per protegir les seves nebodes va desviar la conversa.

Més tard, en trobar-se en privat amb Elizabeth, va reprendre el tema:

—Probablement, aquest casament era desitjable per a Jane —va comentar— i sento que s’hagi desfet. Però això passa tan sovint! Un home jove, tal com descriviu el senyor Bingley, s’enamora fàcilment d’una noia bonica durant unes setmanes i quan un atzar els separa l’oblida amb la mateixa facilitat; aquesta mena d’inconstància és molt freqüent.

—Un consol excel·lent dintre un cert estil —va dir Elizabeth—, però que no fa per nosaltres. No passa sovint que la influència d’uns amics arribi a convèncer un home jove, amb fortuna pròpia, que no pensi més en una noia de qui pocs dies abans estava follament enamorat.

—L’expressió «follament enamorat» està tan gastada, és tan equívoca, tan indefinida, que no me’n faig ben bé el càrrec. S’aplica tan sovint a sentiments nascuts d’un tracte de mitja hora com si es tractés d’afectes reals, sòlids! Si et plau, com era de foll l’amor del senyor Bingley?

—Jo mai no havia vist una inclinació més prometedora. Cada cop es fixava menys en l’altra gent i més exclusivament en ella. A cada trobada era més indubtable, més evident. Al ball que va donar, va ofendre dues o tres dames, perquè no les va treure a ballar, i jo mateixa li vaig adreçar la paraula dues vegades i no em va respondre. Podia haver-hi uns signes millors? L’essència de l’amor, no és la manca de correcció general?

—Oh, sí!, de la mena d’amor que suposo que ell ha sentit. Pobra Jane! Ho sento per ella, perquè, amb el seu caràcter, pot trigar a superar-ho. Hauria valgut més que et succeís a tu, Lizzy; tu aviat te n’hauries rigut. Creus que la podrem convèncer que se’n vingui amb nosaltres? Un canvi d’escena li podria anar bé; descansar de la família potser li convindria més que res.

Aquesta proposta va plaure moltíssim a Elizabeth; estava convençuda que la seva germana l’acceptaria de seguida.

—Espero —va afegir la senyora Gardiner— que la seva decisió no sigui influïda per cap consideració referent a aquest jove. Vivim en una part de la ciutat tan diferent, totes les nostres relacions són, també, tan diferents i, com tu saps, sortim tan poc, que no és gaire probable que es trobin; a menys que ell vingués expressament a veure-la.

—I això és completament impossible; perquè ara està sota la custòdia del seu amic, i el senyor Darcy no permetria que anés a visitar Jane en un barri de Londres com aquest! Estimada tia, com li ha pogut passar pel cap? El senyor Darcy potser ha sentit a parlar d’un lloc anomenat Gracechurch Street; però, si mai decidia anar-hi, segurament creuria que un mes seguit de banyar-se no seria suficient per purificar-lo de les seves impureses i, estigueu-ne certa, el senyor Bingley no fa ni un pas sense ell.

—Millor. Espero que no es trobin mai. Però Jane, no manté correspondència amb la seva germana? Li ho haurà de dir.

—Renunciarà del tot a la seva amistat.

A despit, però, de la certesa que Elizabeth simulava tenir sobre aquest punt, així com sobre el fet, més interessant, que forçava en Bingley que no veiés la seva germana, el seu interès pel tema era tan gran que es va convèncer que, ben mirat, no tot estava completament perdut. Era possible —i de vegades pensava que fóra una bona cosa— que l’afecte d’ell revisqués i que la influència dels seus amics fos combatuda victoriosament per la influència més natural dels atractius de Jane.

La senyoreta Bennet va acceptar molt complaguda la invitació de la seva tia; altrament, en aquell moment no pensava en els Bingley, llevat que esperava, perquè Caroline no vivia a la mateixa casa que el seu germà, de poder passar, de tant en tant, un matí amb ella sense perill de veure’l.

Els Gardiner es van quedar una setmana a Longbourn i, amb els Philips, els Lucas i els oficials, no hi havia dia que no tinguessin un compromís o altre. La senyora Bennet s’havia preocupat tant de preparar tota mena de distraccions per al seu germà i la seva germana, que ni una sola vegada no varen seure a taula per a un dinar en família. Quan el compromís era a casa seva, alguns oficials hi prenien part i el senyor Wickham estava segur de ser un d’ells. En aquestes ocasions, la senyora Gardiner, maliciant, per les fogoses alabances d’Elizabeth, que passava quelcom entre ells dos, els vigilava estretament. Sense creure, pel que veia, que estaven seriosament enamorats, la seva mútua preferència era prou evident per inquietar-la una mica. Va resoldre, doncs, de parlar-ne a Elizabeth abans de deixar el Hertfordshire i de fer-li veure la imprudència d’encoratjar aquell afecte.

Wickham posseïa un mitjà de fer-se agradable a la senyora Gardiner que no tenia res a veure amb el seu encant personal. Feia uns deu o dotze anys, abans de casar-se, ella havia passat molt de temps en aquella mateixa part del Derbyshire a què ell pertanyia. Tenien, per tant, moltes coneixences comunes i, si bé Wickham hi havia estat molt poc després de la mort del pare del senyor Darcy, cinc anys abans, encara podia donar-li dels seus antics amics notícies més recents de les que ella havia pogut obtenir.

La senyora Gardiner havia vist Pemberley i conegut el darrer senyor Darcy molt bé, per la seva bona reputació. En això, doncs, tenien un tema de conversa inexhaurible. Comparant els records que ella tenia de Pemberley amb la descripció detallada que Wickham podia fer-ne i atorgant al caràcter del seu darrer propietari el tribut d’alabança que es mereixia, alhora es complaïa a si mateixa i Wickham. En ser informada del tracte que aquest havia rebut del present senyor Darcy, va intentar recordar quelcom del que deien del seu temperament quan aquest era encara un noiet, per veure si estava d’acord amb aquest comportament d’ara; per fi va recordar, n’estava ben certa, que es parlava del senyor Fitzwilliam Darcy en qüestió com d’un noi molt orgullós i poc sociable.





3


Així que la senyora Gardiner va tenir l’oportunitat de parlar amb Elizabeth privadament, li va donar amb puntualitat i precisió el seu parer sobre Wickham; després de dir-li honradament què en pensava, va afegir:

—Ets una noia massa assenyada, Lizzy, per enamorar-te únicament perquè et prevenen en contra d’ell; per tant, no temo de parlar-te’n amb franquesa. Seriosament, m’agradaria que estiguessis alerta. No et comprometis tu ni intentis de comprometre’l a ell en un afecte que la manca de fortuna convertiria en una gran imprudència. No tinc res a dir en contra d’ell; és un jove molt interessant i, si tingués els diners que hauria de tenir, creuria que no podies obrar millor. Però, tal com són les coses, no has de permetre que se t’endugui la fantasia; tu tens sentit comú i tots esperem que en facis ús. El teu pare confiaria en la teva decisió i bon procedir, n’estic certa; no pots decebre’l.

—Estimada tia, això esdevé per moments un afer seriós, és clar.

—Sí, i espero que tu et comprometràs a comportar-te igualment d’una manera seriosa.

—Bé, aleshores no cal que s’alarmi. Tindré cura de mi i també del senyor Wickham i, si puc evitar-ho, no s’enamorarà de mi.

—Elizabeth, ara no parles seriosament.

—Li prego que em perdoni, ho intentaré novament. En aquest moment, no estic enamorada del senyor Wickham; no, certament, no ho estic. Però aquest jove és, sense punt de comparació, l’home més agradable que jo mai hagi conegut i, si arriba a sentir un afecte autèntic per mi…, crec que valdria més que no ho fes. Oh!, com és d’abominable el senyor Darcy! Quant al bon concepte que té de mi el meu pare, m’honora moltíssim i fóra molt desgraciada si el perdia. I, tanmateix, el meu pare té una prevenció contra el senyor Wickham. En resum, estimada tia, em sabria molt greu de ser la causa que algú de vostès sofrís; però, veient com veiem cada dia que, quan hi ha afecte, la manca immediata de fortuna rarament és un motiu perquè la gent jove s’estigui d’adquirir un compromís amb una altra persona, com puc jo prometre de ser més prudent que tantes parelles, si em tempten? O com puc saber que seria prudent de resistir-m’hi? Tot allò que li puc prometre, per tant, és que no em precipitaré. No em precipitaré a creure que el principal objectiu del senyor Wickham sóc jo. Quan estaré amb ell, procuraré no sentir cap desig. En resum, faré el que podré.

—Potser n’hi hauria prou que el descoratgessis de venir tan sovint aquí. Almenys, no hauries de recordar a la teva mare que el convidi.

—Com vaig fer l’altre dia? —va dir Elizabeth amb un somriure d’entesa—. Es cert, serà més prudent que m’estigui de fer-ho, però no cregui que sempre ve tan sovint. Es amb l’avinentesa de l’estada de vostès aquí que ha estat invitat tan sovint aquesta setmana. Vostè ja coneix les idees de la meva mare, pel que fa a la necessitat que els seus amics estiguin constantment acompanyats. Però, de debò, li dono la meva paraula; intentaré de fer allò que cregui més prudent. I, ara, espero que estigui satisfeta.

La seva tia li va assegurar que sí, que ho estava, i, després que Elizabeth la va haver regraciada per l’afecte que demostraven els seus consells, es van separar. Exemple admirable de com donar consells sobre un afer tan delicat, sense provocar ressentiments.

El senyor Collins va arribar al Hertfordshire poc temps després que els Gardiner i Jane l’havien deixat; però, com que va allotjar-se a casa dels Lucas, la seva arribada no va provocar cap trastorn a la senyora Bennet. El dia de la boda ara s’apropava ràpidament i ella, per fi, hi estava tan resignada, que fins i tot creia que era inevitable i en un to més aviat agre repetia constantment que desitjava que poguessin ser molt feliços.

El dijous era el dia del casament i el dimecres la senyoreta Lucas els va fer la visita de comiat. En aixecar-se per acomiadar-se, Elizabeth, avergonyida de la felicitació de la seva mare, mancada de gràcia i plena de reticències i sincerament afectada, la va acompanyar fora de la cambra. Mentre baixaven les escales plegades, Charlotte li va dir:

—Confio a tenir noves teves sovint, Eliza.

—T’escriuré, t’ho asseguro.

—I et vull demanar un altre favor. Vindràs a veure’m?

—Espero que ens trobarem sovint al Hertfordshire.

—No és probable que deixi el Kent durant un cert temps. M’has de prometre, per tant, que seràs tu qui vindrà a Hunsford.

Elizabeth no s’hi va poder negar, tot i que la perspectiva de la visita no la feia gaire feliç.

—El meu pare i Maria vindran a casa pel març —va afegir Charlotte— i espero que consentiràs a ser del grup. Naturalment, Eliza, tu seràs tan benvinguda com ells.

La boda tingué lloc i el nuvi i la núvia van partir cap al Kent des de la mateixa porta de l’església. Tothom, com sol passar en aquests esdeveniments, tenia molt a contar i a escoltar.

Elizabeth aviat va tenir noves de la seva amiga, i la correspondència entre elles es va fer tan freqüent i regular com sempre havia estat; que fos igualment sincera era impossible. Elizabeth no se li podia adreçar sense sentir que el plaer de la seva intimitat s’havia esvaït, i, tot i que estava decidida a no ser peresosa com a corresponsal, escrivia més pel que havien estat que no pas pel que eren ara. Les primeres cartes de Charlotte foren llegides amb una gran avidesa, si bé no, únicament, per la curiositat de saber com parlaria de la seva nova casa, si li agradava Lady Catherine o si gosaria parlar de la seva felicitat; perquè, després de llegir les seves cartes, Elizabeth s’adonava que Charlotte expressava el seu parer sobre allò de què parlava exactament com ella ja hauria pogut preveure a l’avançada. El to de la carta era alegre, semblava viure rodejada de comoditats de tota mena i només feia esment d’allò que podia alabar. La casa, el mobiliari, el veïnat, els camins, tot era del seu gust, i el comportament de Lady Catherine amistós i cortès. Era el mateix retrat de Hunsford i de Rosings moderat per la raó. Elizabeth veia que li caldria esperar la seva pròpia visita per tal de conèixer la resta.

Jane ja havia escrit quatre ratlles a la seva germana per anunciar-li que havien arribat bé a Londres i Elizabeth esperava que, quan tornaria a escriure, ja podria dir-li quelcom dels Bingley.

La seva impaciència per aquesta segona carta tingué la recompensa que sol tenir, generalment, la impaciència. Jane havia viscut unes quantes setmanes a la ciutat sense veure ni sentir a parlar de Caroline. Ella ho atribuïa al fet que la darrera carta que havia escrit a la seva amiga des de Longbourn, per alguna causa, s’havia perdut.

«La meva tia», continuava dient, «anirà demà cap aquella part de la ciutat i jo aprofitaré l’avinentesa per fer una visita a Grosvenor Street».

Novament va escriure, després d’haver fet la visita i d’haver vist la senyoreta Bingley.

«No crec que Caroline estigui gaire animada», deia; «però va estar molt contenta de veure’m i em va fer molts retrets per no haver-la avisada de la meva vinguda a Londres. Jo tenia raó; mai no va rebre la meva última carta. Naturalment, vaig preguntar pel seu germà. Està bé, però tan enfeinat amb el senyor Darcy que quasi no el veuen. Vaig deduir que esperaven la senyoreta Darcy a sopar. Tant de bo l’hagués poguda veure! No m’hi vaig quedar gaire estona, perquè Caroline i la senyora Hurst havien de sortir. Goso dir que aviat vindran elles a veure’m».

Després de llegir aquesta carta, Elizabeth va moure el cap plena de dubtes. Li donava la certesa que només un atzar podia fer que el senyor Bingley s’assabentés de l’estada de la seva germana a Londres.

Van passar quatre setmanes i Jane no el va veure per res. Intentava persuadir-se que no ho sentia, però ja no podia estar cega davant la manca d’interès de la senyoreta Bingley per ella. Després de restar a casa cada matí durant quinze dies i d’inventar-se cada tarda un nou motiu per excusar-la, la visitant, per fi, aparegué. La visita, però, fou tan breu i el canvi en el seu comportament tan evident, que Jane ja no es va poder permetre d’amagar-se la veritat per més temps. La carta que en aquesta ocasió va escriure a la seva germana palesava els seus sentiments.


Estimadíssima Lizzy:

Malgrat que he hagut d’aconseguir-ho a costa meva, estic certa que ja no podré tenir d’ella, mai més, una bona opinió; confesso que, pel que fa a l’interès de la senyoreta Bingley per mi, he viscut del tot enganyada. Però, estimada germana, tot i que els esdeveniments han provat que tenies raó, no pensis que sóc una obstinada si afirmo que, tenint en compte el seu comportament, tan natural era la meva confiança com les teves sospites. No comprenc, en absolut, els motius que hagi pogut tenir per desitjar d’intimar amb mi; però, si novament es donaven les mateixes circumstàncies, estic certa que tornarien a enganyar-me. Caroline no va tornar-me la visita fins abans-d’ahir, i en tots aquests dies no vaig rebre ni una nota, ni una línia. Quan va venir, era evident que no hi trobava cap plaer; va donar una excusa formal per no haver-me vingut a veure abans, ni va dir que desitjava veure’m una altra vegada, i en tots els aspectes es va mostrar tan canviada que, quan se’n va anar, jo estava ben resolta a no continuar la nostra relació.

Malgrat que no puc deixar de censurar-la, em fa pena. Va cometre una gran equivocació en escollir-me a mi com va fer i puc dir, amb tota sinceritat, que sempre va ser ella la qui va fer el primer pas perquè esdevinguéssim més íntimes. Em sap greu per ella, perquè segurament s’adona que s’ha portat malament i perquè la causa de tot ha estat la preocupació pel seu germà. No cal cercar-hi més explicacions, perquè, malgrat que nosaltres sabem que aquesta preocupació és ben inútil, tanmateix, si ella la té, fàcilment pot explicar el seu comportament cap a mi. Així, doncs, puix que merescudament la seva germana l’estima tant, tota la preocupació que Caroline pugui tenir per ell és natural i deguda a l’afecte. Em sorprèn, això no obstant, que senti aquests temors precisament ara, perquè, si ell s’hagués preocupat per mi, ja faria molt, molt de temps, que ens hauríem trobat. Estic certa, per uns mots que Caroline va dir, que Bingley sap que sóc a la ciutat, i tanmateix, per la manera de parlar d’ella, sembla com si es volgués convèncer a si mateixa que realment el seu germà se sent atret per la senyoreta Darcy. No ho puc entendre. Si no tingués por de fer un judici massa dur, gairebé gosaria dir que tot això té tot l’aire de duplicitat. Però intentaré treure’m del cap els pensaments penosos i de pensar, només, en allò que em fa feliç: el teu afecte i la bondat constant del meu oncle i de la meva tia. Envia’m noves teves ben aviat. La senyoreta Bingley va dir quelcom de no tornar mai més a Netherfield, de deixar la casa, però no ho va assegurar; valdrà més no dir-ne res a ningú. Estic molt contenta que tinguis tan bones notícies dels nostres amics de Hunsford. T’ho prego, vés-los a veure amb Sir Lucas i Maria; estic certa que t’hi trobaràs molt bé.

Teva, etc.



Aquesta carta va entristir una mica Elizabeth, però es va animar pensant que, a l’últim, Jane s’havia deslliurat, almenys, de les maquinacions de la germana de Bingley. Fins i tot preferia que aquest no renovés les seves atencions. Cada vegada que pensava en ell, el seu caràcter baixava més en la seva estima i esperava ben seriosament, com un càstig per a Bingley i un possible benefici per a Jane, que ell pogués casar-se ben aviat amb la senyoreta Darcy, perquè així, pel que contava Wickham, ella faria que a Bingley li dolgués molt allò que havia perdut.

Per aquell temps, la senyora Gardiner va recordar a Elizabeth la prometença que li havia fet referent a Wickham i li demanava informació. El que Elizabeth podia contar-li era més aviat per satisfer la seva tia que no pas a ella mateixa: l’aparent enamorament del jove se n’havia anat a fons, les seves atencions s’havien acabat i ara era l’admirador d’una altra noia.

Elizabeth era prou llesta per a adonar-se de tot, però podia adonar-se’n i informar-ne la seva tia sense sentir-se’n afectada. El seu cor només havia estat tocat lleument i la certesa que ella hauria estat l’única dona que ell hauria escollit, si els diners ho haguessin permès, satisfeia la seva vanitat. L’encant més notable de la damisel·la a qui ara Wickham mirava de fer-se agradable era la sobtada adquisició, per part d’ella, de deu mil lliures, però Elizabeth, que en el cas de Wickham no hi veia potser tan clar com en el de Charlotte, no li retreia el seu desig d’independència, ans al contrari, res no trobava més natural, i, mentre ella fos capaç d’imaginar que deixar-la li costava un cert esforç, estava disposada a concedir que el casament era una mesura sàvia i beneficiosa per a tots dos i podia desitjar-li sincerament que fos feliç.

De tot això, en féu sabedora a la senyora Gardiner i, després d’explicar-li les circumstàncies de l’afer, continuava:


Ara estic convençuda, estimada tia, que mai no he estat gaire enamorada, perquè si hagués sentit realment aquella passió pura i exaltadora, detestaria fins i tot el seu nom i li desitjaria tota mena de mals. En canvi, els meus sentiments no sols són cordials envers ell, sinó també imparcials pel que fa a la senyoreta King. No puc trobar en mi el més petit odi per ella ni el més lleu refús a admetre que és una bona noia: en tot això no pot haver-hi amor. La meva vigilància ha estat efectiva i, malgrat que, sens dubte, als ulls de les nostres coneixences, jo seria un objecte molt més interessant si estigués follament enamorada d’ell, no puc dir que lamento la meva relativa insignificança. Buscar de ser important costa sovint massa car. Kitty i Lydia es prenen la seva deserció molt més a la valenta que no pas jo. Elles dues són novelles en les normes de la societat i encara no estan preparades per a la decebedora convicció que els homes bells, com els normals, cal que tinguin quelcom per viure.





4


Gener i febrer van passar sense que a la família de Longbourn hi hagués altres esdeveniments més importants que aquests; només algunes passejades a Meryton, unes vegades amb fang, altres amb fred, portaven alguna variació. Pel març, Elizabeth havia d’anar a Hunsford. De primer, no havia pensat seriosament a anar-hi, però aviat va descobrir que Charlotte hi comptava i de mica en mica va començar a pensar en el viatge amb més plaer i amb més convenciment. L’absència havia fet créixer el seu desig de veure Charlotte novament i disminuït la seva aversió pel senyor Collins. El projecte era nou i, donat que amb una mare com la seva i unes germanes tan poc sociables l’ambient de la casa no era pas perfecte, fins i tot per a ella mateixa un canvi era aconsellable. A més, el viatge li permetria de donar una ullada a Jane. En resum, a mesura que s’apropava la data, li hauria sabut molt greu que el viatge s’hagués ajornat. Tot, però, va anar com una seda i, per fi, es va organitzar d’acord amb el primer pla de Charlotte: Elizabeth acompanyaria Sir William i la seva filla segona. La decisió de passar una nit a Londres fou presa a temps i el pla va esdevenir tan perfecte com era possible.

L’única pena era haver de deixar el seu pare, el qual, sens dubte, la trobaria a faltar. En arribar el moment de la partença, agradava tan poc al senyor Bennet que Elizabeth se n’anés, que li va demanar que li escrivís i gairebé li va prometre que ell li contestaria.

Els adéus amb el senyor Wickham foren totalment cordials, fins i tot més per part d’ell. Els seus interessos actuals no podien fer-li oblidar que Elizabeth havia estat la primera noia que havia excitat i merescut la seva atenció; la primera que l’havia escoltat i compadit, la primera que ell havia admirat. En la seva manera de dir-li adéu desitjant-li tota mena de divertiments, recordant-li allò que havia d’esperar trobar en Lady Catherine de Bourgh i confiant que tots dos tindrien sempre sobre la dama, i sobre tothom, la mateixa opinió, hi havia una sol·licitud i un interès que ella sentia que havien de lligar-la a ell amb l’afecte més sincer. Elizabeth es va separar de Wickham convençuda que, fos casat o solter, ell seria sempre el model d’allò que ella entenia per un home gentil i agradable.

Els seus companys de viatge de l’endemà eren gent que ella no trobava menys agradables. Sir William i la seva filla Maria, una noia de caràcter alegre, però tan capbuit com el seu pare, no tenia res a dir que valgués la pena de sentir-se, i Elizabeth se’ls escoltava gairebé tan complaguda com escoltava els grinyols del calessell. A ella li plaïen les coses absurdes, però feia massa temps que coneixia les absurditats de Sir William, i aquest ja no podia contar-li res de nou referent a les meravelles de la seva presentació a la Cort i a la comanda, i les seves atencions eren tan gastades com els fets que li contava.

Malgrat que el viatge només era de vint-i-quatre milles, van sortir molt d’hora per tal d’arribar a Grosvenor Street a migdia. Quan el carruatge es va dirigir cap a la portalada de la casa del senyor Gardiner, Jane era en una finestra del saló vigilant la seva arribada, i, així que van entrar al pati, ella ja hi era per tal de donar-los la benvinguda. Elizabeth va mirar plena d’ànsia el rostre de la seva germana i va restar complaguda en veure’l tan saludable i bonic com sempre. A l’escala, s’aplegava una colla de nens i nenes que no s’havien pogut esperar al saló per veure quin aspecte tenia la seva cosina i als quals la timidesa —feia dotze mesos que no la veien— no deixava baixar més avall. Tot foren alegrois i amabilitats. El dia va transcórrer de la manera més agradable; el matí amb la bullícia i les compres i la tarda en un dels teatres.

Elizabeth, aleshores, va aconseguir amb astúcia de seure al costat de la seva tia. El primer tema de la seva conversa fou Jane, i a Elizabeth li va doldre de sentir dir, més que no pas li va estranyar, en resposta a les seves minucioses preguntes, que Jane, tot i que s’esforçava a lluitar per estar animada, tenia moments de depressió. Això no obstant, era raonable esperar que no li durarien gaire temps més. La senyora Gardiner també li va donar detalls de la visita de la senyoreta Bingley a Gracechurch Street i li va repetir algunes converses que havia sostingut amb Jane en diverses ocasions, les quals provaven que aquesta, en el fons del seu cor, havia donat per acabada aquella amistat.

Després, la senyora Gardiner va comentar amb la seva neboda la retirada de Wickham i la va felicitar perquè ho suportava tan bé.

—Però, estimada Elizabeth —va afegir—, quina mena de noia és la senyoreta King? Em sabria greu pensar, és clar, que el nostre amic és un home venal.

—Li prego que em digui, estimada tia, quina diferència hi ha, en els afers relatius al matrimoni, entre motius venals i motius de prudència. On acaba la discreció i comença l’avarícia. El darrer Nadal vostè temia que jo em casaria amb el senyor Wickham, perquè hauria estat una imprudència, i ara, perquè ell intenta casar-se amb una noia que només té deu mil lliures desitja esbrinar si és un home venal.

—Només que em diguis quina mena de noia és la senyoreta King sabré què pensar-ne.

—Crec que és un tipus de noia que està molt bé. No en sé res de dolent.

—Però ell no li’n feia ni mica de cas, fins que la mort del seu avi la va deixar mestressa d’aquests diners.

—No…, per què no hauria hagut de fer-ho? Si no se li permetia de guanyar-se el meu afecte, perquè jo no tenia diners, quin sentit hauria tingut que hagués fet la cort a una noia que no l’interessava i que era igualment pobra?

—Però sembla una falta de delicadesa dirigir les seves atencions vers ella, tan aviat després d’aquell esdeveniment.

—Un home en circumstàncies difícils no té temps per a totes aquestes actituds elegants que d’altres persones poden tenir. Si ella no hi té res a dir, per què ho faríem nosaltres?

—El fet que ella ho accepti no el justifica a ell. Això només demostra que, a aquesta noia, li manca quelcom…, sensatesa o sensibilitat.

—Bé —va exclamar Elizabeth—, pensi’n el que vulgui. Ell serà un home venal i ella una beneita.

—No, Lizzy, això és el que no vull. Em sabria molt greu, saps?, tenir un mal concepte d’un home que ha viscut tant de temps al Derbyshire.

—Oh!, si això és tot, jo tinc una pobra opinió dels joves que viuen al Derbyshire, i els seus amics íntims no són gaire millors. Estic cansada de tots ells. Gràcies a Déu, demà me’n vaig a una casa on trobaré un home que no posseeix cap qualitat agradable, que no té ni maneres ni sensibilitat que el facin recomanable. En últim terme, els homes estúpids són els únics que val la pena de conèixer.

—Vés amb compte, Lizzy; aquest discurs fa olor de desengany.

Al final de la representació, abans de separar-se, Elizabeth va tenir una alegria inesperada: el seu oncle i la seva tia la invitaven a acompanyar-los a un viatge de plaer que tenien la intenció de fer aquell estiu.

—Encara no hem decidit fins on arribarem —va dir la senyora Gardiner—, però potser anirem fins als Llacs.

Cap projecte no podia ser més del gust d’Elizabeth; així, doncs, va acceptar la invitació tot seguit, molt agraïda.

—Estimada, estimada tia —va exclamar cridant extasiada—, quina delícia, quina felicitat! Em torna la vida i les forces. Adéu a les decepcions i al mal humor. Què són els homes en comparació amb les muntanyes? Oh, quines hores d’èxtasi passarem! I, quan tornarem, no serem com els altres viatgers; nosaltres podrem donar compte de tot el que haurem vist. Sabrem on hem anat i ho recordarem tot. Llacs, muntanyes, rius, no es barrejaran en la nostra imaginació ni, en intentar descriure quelcom en particular, discutirem sobre la seva possible situació. Que l’entusiasme de les nostres descripcions sigui menys insuportable que el de la majoria d’aquells que viatgen.





5


L’endemà, tot el que Elizabeth veia durant el viatge era nou per a ella i interessant, i això li donava molt bon humor. També havia vist que la seva germana tenia tan bon aspecte, que dissipava qualsevol temor per la seva salut i la perspectiva del seu viatge al Nord era una deu constant d’alegria.

En deixar el camí ral pel camí veïnal, tots van cercar amb els ulls la Parròquia i a cada revolt esperaven trobar-se-la davant. Per un costat, el camí estava tancat per l’estacada de Rosings Park, i Elizabeth va somriure recordant tot el que li havien contat dels seus habitants.

Per fi, s’endevinava la silueta de la Parròquia; el jardí costerut fins al camí, la casa que s’hi dreçava, la tanca pintada de verd i la vorera de llorer, tot indicava que s’hi apropaven. El senyor Collins i Charlotte comparegueren al llindar de la porta i entre cops de cap i somriures d’uns i d’altres el carruatge es va deturar davant el portell que, per un curt passeig de grava, conduïa a la casa. Al cap d’un moment, ja havien baixat de la calessa i manifestaven l’alegria que sentien de veure’s. La senyora Collins va donar la benvinguda a la seva amiga amb grans mostres de complaença i Elizabeth com més anava més satisfeta estava d’haver vingut, en veure l’afecte que li mostraven. A l’instant, veié que el casament no havia canviat les maneres del seu cosí; eren tan formalment correctes com abans.

Collins la va deturar uns moments al portell del jardí mentre Elizabeth responia a les seves preguntes per satisfer la seva preocupació per la salut de tota la família. Sense més dilacions, Collins només s’havia deturat per mostrar la pulcritud de l’entrada, foren introduïts a la casa i així que estigueren a la sala ell els donà novament la benvinguda al seu humil estatge amb el formalisme més ostentós i va repetir tots els oferiments que la seva dona ja els havia fet perquè prenguessin un refresc.

Elizabeth estava preparada per veure’l en tota la seva glòria i, quan Collins va posar de manifest les proporcions de la cambra, la seva disposició dins de la casa i el mobiliari, no va poder deixar d’imaginar que el seu cosí s’adreçava particularment a ella, com si desitgés fer-li sentir tot allò que havia perdut en refusar-lo. Malgrat, però, que tot semblava net i confortable, Elizabeth no era capaç de complaure’l mostrant el seu penediment i més aviat es mirava la seva amiga meravellada que, amb un company com aquell, pogués estar tan animada. Quan el seu marit feia un comentari que, amb raó, podia avergonyir-la, cosa que succeïa bastant sovint, Elizabeth la mirava i una o dues vegades li va semblar que s’enrojolava lleument. Però, en general, Charlotte, molt sàviament, no escoltava. Després de seure l’estona suficient per admirar d’un a un tots els mobles de la cambra, des del bufet al guardafoc de la llar, i d’haver donat comptes del viatge i de tot el que havia passat a Londres, el senyor Collins els va invitar a donar un tomb pel jardí, que era gran i ben traçat, i del qual ell mateix tenia cura. Treballar en el jardí era un dels seus plaers més respectables i Elizabeth admirava l’aire de convicció que Charlotte agafava per afirmar que fer exercici era molt saludable i per confessar que ella mateixa l’encoratjava tant com podia a fer-ho. Al jardí, caminant davant de tots per camins i dreceres sense deixar-los ni un moment per manifestar els elogis que cercava, els assenyalava la vista de cada lloc amb tant de detall, que del que menys es parlava era de la seva bellesa; i era capaç d’enumerar tots els camps dels voltants, fos quina fos la direcció cap on es girava, i informar-los del nombre d’arbres que tenia cada bosquet, encara que fos molt lluny.

Però, si bé podien estar orgullosos dels paisatges que es veien del seu jardí estant o dels de la regió o dels de tot el regne, cap no era comparable al panorama que es domina­va des de Rosings i que una clariana en els arbres que envoltaven el parc, gairebé oposat a la façana de la Parròquia, permetia de veure. Era un bell edifici modern, ben situat en una elevació del terreny.

El senyor Collins els hauria volguts portar més enllà del seu jardí, a donar un volt per dos prats de la seva propietat, però les senyores no duien calçat adient per trepitjar les restes d’una blanca gebrada i hagueren de tornar-se’n. Mentre Sir William acompanyava el senyor Collins, Charlotte va emportar-se la seva germana i la seva amiga a la casa, extremament complaguda, probablement pel fet de tenir l’oportunitat d’ensenyar-la sense que el seu marit l’ajudés. Era més aviat petita, però ben construïda i còmoda; tot era al seu lloc i estava arreglat amb una pulcritud i amb un sentit de l’ordre que Elizabeth va atribuir totalment a Charlotte. Quan van poder oblidar el senyor Collins, tot va agafar un aire de benestar molt agradable i per la manera com, evidentment, Charlotte en gaudia, Elizabeth va suposar que el senyor Collins era oblidat molt sovint.

Elizabeth ja havia sentit a dir que Lady Catherine era encara a la regió, però durant el sopar se’n va parlar novament, quan el senyor Collins, ficant-se a la conversa, va observar:

—Sí, senyoreta Elizabeth, tindreu l’honor de conèixer Lady Catherine de Bourgh diumenge, a l’església, i no cal que us digui que en quedareu encantada. Tota ella és afabilitat i condescendència, i no dubto que, després del servei religiós, us honrarà concedint-vos una mica de la seva atenció. Gairebé no tinc cap dubte de dir que vós i la meva germana sereu incloses en totes les invitacions amb què ens honora durant la seva estada aquí. Amb la meva estimada Charlotte, es comporta d’una manera encantadora. Dinem a Rosings dues vegades cada setmana, i mai no ens permeten de tornar a casa a peu; correntment, posen el carruatge de Sa Senyoria a la nostra disposició. Millor dit, un dels carruatges de Sa Senyoria, perquè en té més d’un.

—Lady Catherine és una dama molt fina i respectable, naturalment —va afegir Charlotte—, i una veïna molt atenta.

—És molt cert, estimada, això és exactament el que jo dic. És la classe de dona amb la qual un no pot tenir mai prou deferències.

Van passar la tarda parlant principalment de les novetats del Hertfordshire i contant tot allò que ja s’havien dit per carta. Quan Elizabeth estigué sola, a la seva cambra, tenia moltes coses sobre les quals reflexionar: el grau de satisfacció de Charlotte, la traça que tenia a dirigir el seu marit i la seva presència d’ànim per suportar-lo, i va arribar a la conclusió que tot anava molt bé. Des d’ara podia preveure com es desenvoluparia la seva estada allí, el curs tranquil de llurs ocupacions diàries, les enutjoses interferències del senyor Collins i el plaer de llurs relacions amb Rosings. Una persona amb imaginació podia molt bé preveure-ho tot.

L’endemà, a mitja tarda, era a la seva cambra arreglant-se per fer una passejada, quan, de sobte, uns crits a la planta baixa van sembrar la confusió a tota la casa. Va escoltar un moment i va sentir que algú es precipitava escales amunt i amb grans veus la cridava. Va obrir la porta i va veure Maria al replà, la qual, tremolosa i sense alè, li deia cridant:

—Oh!, estimada Eliza!, si et plau, vine de seguida al menjador, ho has de veure! No et diré què és. Afanya t i baixa immediatament.

En va Elizabeth li va preguntar què passava; Maria no volia dir-li res més i van baixar corrent al menjador, una cambra que donava al camí, per veure aquella meravella: dues dames en un petit faetó deturades a la porta del jardí.

—I això és tot? —va cridar Elizabeth—. Jo esperava que, almenys, els porcs haguessin envaït el jardí, i només són Lady Catherine i la seva filla!

—Oh, no, estimada —va exclamar Maria, astorada del seu error—, no és Lady Catherine. La vella dama és la senyora Jenkinson, una dama que viu amb elles. La damisel·la és la senyoreta De Bourgh. Mira-la, quina criatura més poqueta cosa. Qui hauria pensat que pogués ser tan prima i tan esquifida!

—És del tot inadmissible que Charlotte hagi de restar a fora amb aquest vent que fa. Per què no entra?

—Oh, Charlotte diu que gairebé mai no ho fa, això de venir, i que la visita de la senyoreta De Bourgh és un gran honor.

—M’agrada —va dir Elizabeth mentre un munt d’altres pensaments li omplien el cap—. Fa posat d’estar malalta i de no ser feliç…; sí, farà molt per a ell, serà una muller molt adient.

El senyor Collins i Charlotte conversaven amb les dames a peu dret, davant del portell, i Sir William, amb gran diversió per part d’Elizabeth, s’estava a l’entrada de la casa contemplant amb devoció la grandesa davant seu i fent constants reverències cada vegada que la senyoreta De Bourgh mirava cap aquell indret.

Per fi, ja s’ho hagueren dit tot; les dues dames van continuar la passejada amb el faetó i els altres van tornar a la casa. Així que va veure les noies, el senyor Collins les va felicitar per la seva bona sort; sort que Charlotte va aclarir fent-los saber que tots ells havien estat invitats a dinar a Rosings l’endemà.





6


El triomf del senyor Collins pel fet d’aquesta invitació era complet. Poder desplegar la grandesa de la seva patrona davant dels ulls meravellats dels seus visitants i que aquests poguessin veure la gentilesa de Sa Senyoria envers ell i la seva muller era ben bé allò que havia desitjat; que l’oportunitat de fer-ho s’hagués presentat tan aviat mostrava la condescendència de la dama que ell no sabia prou com admirar.

—Confesso —va dir— que no m’hauria sorprès gens que Sa Senyoria ens hagués invitat a prendre el te diumenge i a passar la tarda a Rosings. Sé que és tan amable, que gairebé esperava que això succeiria. Però qui hauria pogut preveure una atenció com aquesta? Qui hauria pogut imaginar que rebríem una invitació a dinar (una invitació que ens inclou a tots) tan poc temps després de la vostra arribada?

—A mi no em sorprèn gens el que ha passat —va replicar Sir William—, pel coneixement que tinc de com es comporten realment els poderosos, coneixement que la meva posició social m’ha permès d’adquirir. A la Cort, aquestes mostres, pròpies d’una educació refinada, són corrents.

Durant la resta del dia i l’endemà al matí, gairebé no es va parlar de res més que de la visita a Rosings. El senyor Collins els anava instruint amb tot detall del que hi trobarien, no fos cas que la vista de tantes cambres, de tants servents i d’un dinar tan esplèndid els deixés aclaparats.

Quan les dames es van separar per anar a arreglar-se, Collins va dir a Elizabeth:

—No us preocupeu pel vostre vestit, estimada cosina; Lady Catherine no exigeix en els nostres vestits l’elegància que a ella i a la seva filla els és adient. Jo us aconsellaria de posar-vos, simplement, el millor dels que teniu; no hi ha motiu per a res més. Lady Catherine no tindrà un mal concepte de vós pel fet que aneu vestida amb senzillesa. A ella li plau que es mantinguin les diferències de rang.

Mentre elles es vestien, Collins va trucar dues o tres vegades a la porta de llurs cambres per recomanar-los que anessin de pressa, perquè, a Lady Catherine, no li plaïa que la fessin esperar per anar a taula.

Aquestes tremebundes informacions sobre Sa Senyoria i el seu estil de vida tenien del tot esverada Maria Lucas, la qual estava poc feta al tracte en societat i esperava atemorida la seva presentació a Rosings, igual com el seu pare havia fet en l’esdeveniment de la seva presentació a Saint James.

Com que feia bo, van fer una passejada molt agradable d’una mitja hora travessant el parc. Tots els parcs tenen una bellesa i unes perspectives pròpies i Elizabeth veia moltes coses que li plaïen, però que no li produïen els èxtasis que el senyor Collins esperava que l’indret els produiria i, per altra banda, l’enumeració de les finestres de la façana de la casa i les dades sobre el que havien costat els vidres en els seus temps, a Sir Lewis De Bourgh, no la impressionaven gaire.

Mentre pujaven l’escala que portava al vestíbul, l’alarma de Maria anava augmentant i fins i tot Sir William no estava completament tranquil. A Elizabeth, el coratge no li mancava. Res del que havia sentit a dir de Lady Catherine no la presentava com una persona d’un talent extraordinari o de grans virtuts, i, per tant, creia que podia ser testimoni de la grandesa que atorguen els diners i el rang sense cap commoció especial.

Des del vestíbul d’entrada, del qual el senyor Collins, extasiat, va fer notar les belles proporcions i els acabats ornamentals, van seguir els servents a través d’una avantcambra fins a la cambra on seien Lady Catherine, la seva filla i la senyora Jenkinson. Sa Senyoria, amb gran condescendència, es va aixecar per rebre’ls, i fou la senyora Collins la qui, tal com havien quedat amb el seu marit, va fer les presentacions. Ho va fer d’una manera molt escaient, sense cap de les disculpes ni dels regraciaments que ell hauria cregut necessaris.

A despit d’haver estat a St. James, Sir William estava tan atabalat per tot el luxe que el voltava, que just va tenir el coratge de fer una profunda reverència i asseure’s sense dir ni un sol mot. La seva filla, com si la por li hagués fet perdre el judici, va asseure’s a la punta de la cadira sense saber on mirar. Elizabeth va saber estar a l’altura de les circumstàncies i va poder observar tranquil·lament les tres dames que tenia al davant.

Lady Catherine era una dona alta i fornida, amb faccions molt marcades, que en altres temps potser havia estat bonica. No tenia un aire gaire atraient i la seva manera de rebre’ls no era la més adient per fer oblidar als visitants la inferioritat del seu rang. No era el silenci allò que la feia temible, sinó el fet que el que deia era dit en un to autoritari, perquè era conscient de la seva importància. Elizabeth es va recordar de Wickham. Tot el que aquell dia havia vist li feia creure que Lady Catherine era, exactament com ell l’havia descrita.

Quan després d’examinar la mare, en el comportament i el posat de la qual va trobar una certa semblança amb el senyor Darcy, va girar els ulls vers la filla, la va trobar tan prima i tan menuda que va comprendre l’estranyesa de Maria. Les dues dones no s’assemblaven gens ni en la figura ni en les faccions. El rostre de la senyoreta De Bourgh tenia una pal·lidesa malaltissa, i el seu posat era també el d’una persona malalta. Les faccions no eren vulgars, però sí anodines, parlava molt poc i sempre en veu baixa, i encara només amb la senyora Jenkinson, en l’aparença de la qual no hi havia res que destaqués. Tota la seva atenció se centrava en el que la senyoreta De Bourgh li deia i a col·locar davant els seus ulls una pantalla en la posició més adient.

Al cap d’uns minuts de seure, tots foren convidats a anar a una de les finestres per admirar la vista; el senyor Collins els atenia assenyalant-ne les belleses, mentre Lady Catherine els informava amablement que era molt millor contemplar-la a l’estiu.

El dinar fou extraordinàriament bo, amb tots els servents i tot el servei de plata que el senyor Collins els havia promès, i també, tal com els havia dit, ell va seure, per desig de Sa Senyoria, al cap de taula, amb l’aire de la persona que creu que la vida ja no pot oferir res de millor. Complagut en extrem trinxava la carn, menjava i ho elogiava tot, amb una rapidesa astoradora; cada plat era exalçat de primer per ell i després per Sir William, el qual ara ja s’havia recuperat prou per fer d’eco de tot el que deia el seu gendre. Elizabeth s’admirava que Lady Catherine pogués suportar-ho, però Lady Catherine semblava complaguda amb llur excessiva admiració, i somreia amb benevolència, sobretot quan algun dels plats que se servien era una novetat per a ells. El grup no tenia gaire conversa. Elizabeth estava disposada a parlar sempre que n’hi hagués una oportunitat, però seia entre Charlotte i la senyoreta De Bourgh, i la primera estava ocupada escoltant Sa Senyoria, i l’altra no li va dir ni un sol mot en tot el dinar. La senyora Jenkinson es dedicava, sobretot, a vigilar si la petita senyoreta De Bourgh menjava, pressionant-la perquè tastés un altre plat i tement que no estigués indisposada. Maria temia de dir alguna inconveniència, i els cavallers no feien sinó menjar i expressar llur admiració.

Quan les dames van tornar al saló, poca cosa hi havia a fer, llevat d’escoltar el que deia Lady Catherine, la qual va parlar sense parar fins que van portar el cafè. Donava el seu parer sobre tot d’una manera tan categòrica, que amb això demostrava que no estava pas feta perquè li portessin la contra. Fiscalitzava minuciosament i amb tota familiaritat els assumptes domèstics de Charlotte i li donava un munt de consells pel que feia a la manera de resoldre’ls; li deia com havia d’organitzar-ho tot en una família tan reduïda com la seva i li donava instruccions quant a la cura de la vaca i de l’aviram. Elizabeth va descobrir que aquest interès de Lady Catherine era fictici, però que li servia per tenir l’oportunitat de donar ordres als altres. Quan no conversava amb la senyora Collins, Sa Senyoria feia un munt de preguntes a Maria i a Elizabeth, especialment a aquesta última, de la qual coneixia menys els parents i va observar a la senyora Collins que l’Elizabeth era una noia molt gentil i molt bonica. Diverses vegades li va preguntar quantes germanes tenia, si eren més joves o més grans que ella, si alguna d’elles era probable que es casés, si eren boniques, on s’havien educat, quin carruatge tenia el seu pare i quin era el nom de soltera de la seva mare. Elizabeth s’adonava de la impertinència d’aquestes preguntes, però les contestava amb una gran educació. Finalment, Lady Catherine va observar:

—Crec que el senyor Collins ha d’heretar la propietat del vostre pare. N’estic contenta per vós —va dir dirigint-se a Charlotte—; per altra banda, no veig quin motiu pot haver-hi per retirar una herència de la línia femenina. A la família de Sir Lewis de Bourgh no es va creure necessari. Toqueu el piano i canteu, senyoreta Bennet?

—Una mica.

—Oh, aleshores, un moment o altre caldrà que ens delectem escoltant-vos. El nostre instrument és bo, probablement superior al… Algun dia l’heu de provar. Toquen el piano i canten, les vostres germanes?

—Una d’elles.

—Per què no n’han après totes? Totes haurien hagut d’aprendre’n. Totes les senyoretes Webbs toquen el piano, i això que el seu pare no té una renda tan bona com la del vostre. Dibuixeu?

—No, gens.

—Com? Cap de vosaltres?

—Cap.

—Es molt estrany. Però suposo que no n’heu tingut l’oportunitat. La vostra mare us hauria hagut de portar a la ciutat cada primavera, perquè us beneficiéssiu dels grans mestres.

—La meva mare no hi hauria posat cap inconvenient, però el meu pare odia Londres.

—Es que s’ha acomiadat la vostra institutriu?

—Mai no n’hem tinguda.

—No heu tingut institutriu! Com ha estat possible? Cinc filles educades a casa sense institutriu! No he sentit mai una cosa semblant. La vostra mare deu haver estat una esclava de la vostra educació.

Elizabeth gairebé no es va poder estar de somriure quan li va assegurar que aquest no era el cas.

—Doncs, qui us ha fet de mestre? Qui us ha atès? Sense una institutriu, forçosament heu hagut de pujar abandonades.

—En comparació amb d’altres famílies, crec que sí; però sempre que una de nosaltres desitjava aprendre de fer quelcom, mai no faltaven els mitjans; sempre se’ns ha encoratjat a llegir, i hem tingut tots els mestres que calien. Ara bé, les que escollien de ser peresoses ho podien ser, certament.

—Ai, no ho dubto; però això és el que una institutriu hauria evitat, i, si jo hagués conegut la vostra mare, li hauria aconsellat de la manera més enèrgica que en llogués una. Sempre dic que, pel que fa a l’educació, no s’aconsegueix res si no és amb una instrucció seguida i regular, i, això, només una institutriu pot aconseguir-ho. És extraordinari el nombre de famílies que he ajudat en aquest sentit. Sempre estic contenta de poder col·locar bé una noia jove. Quatre nebodes de la senyora Jenkinson estan meravellosament ben situades gràcies a mi, i encara l’altre dia vaig recomanar una altra noia, que només coneixia de nom, i la família hi estan encantats. Senyora Collins, li vaig dir que la senyora Metcalfe em va venir a veure ahir per regraciar-me? Troba que la senyoreta Pope és un tresor. «Lady Catherine», va dir, «m’heu proporcionat un tresor». Teniu alguna germana més jove que vós, casada, senyoreta Bennet?

—Sí, madame, totes.

—Totes! Què em dieu! Totes casades? És molt estrany! I vós només sou la segona. Les més joves, casades abans que la germana més gran! Les vostres germanes petites deuen ser molt joves, oi?

—Sí, la més jove encara no té setze anys. Potser és més gran del que li toca, perquè sempre està amb gent, però, realment, madame, crec que seria una injustícia que les germanes petites no poguessin prendre part en les reunions socials i en les diversions perquè les germanes grans no tenen els mitjans o la inclinació de casar-se aviat. La darrera té el mateix dret que la primera als plaers de la joventut. Perquè, si no fos així, no crec que aquesta fos la millor manera de promoure l’afecte fraternal i la delicadesa de sentiments.

—Sabeu que doneu la vostra opinió amb una gran seguretat, per ser una noia tan jove? Si us plau, quants anys teniu?

—Amb tres germanes més joves que jo, que ja són grans —va replicar Elizabeth—, Sa Senyoria no esperarà pas que li ho digui.

Lady Catherine va semblar molt sorpresa de no rebre una resposta directa, i Elizabeth va sospitar que ella era la primera criatura que s’havia atrevit a burlar-se d’una persona impertinent amb aires de dignitat.

—No en podeu tenir més de vint, n’estic certa; per tant, no cal que us amagueu l’edat.

—Encara no en tinc vint-i-un.

Quan els cavallers es van reunir amb elles, van prendre el te i, en acabat, van preparar les taules de joc. Lady Catherine, Sir William i el senyor i la senyora Collins van seure per jugar a la quadrille, i com que la senyoreta De Bourgh va preferir jugar al casino, les dues noies van tenir l’honor d’ajudar la senyora Jenkinson a completar la partida. Llur taula mancava del més mínim interès, gaire­bé no deien un sol mot que no fes referència al joc, llevat de quan la senyora Jenkinson expressava els seus temors que la senyoreta De Bourgh no tingués massa calor o massa fred o no tingués massa llum o poca. A l’altra taula, en canvi, passaven moltes més coses. Generalment, era Lady Catherine la qui parlava, fent notar les errades dels altres tres o contant alguna anècdota d’ella mateixa. El senyor Collins es dedicava a estar sempre d’acord amb tot el que deia Sa Senyoria, donant-li les gràcies cada cop que guanyava una fitxa i excusant-se quan creia que en guanya­va massa. Sir William no parlava gaire per tal de poder emmagatzemar a la memòria les anècdotes i els noms de la noblesa que sentia anomenar.

Quan Lady Catherine i la seva filla es van cansar de jugar, van desfer les taules i van oferir un carruatge a la senyora Collins, el qual fou acceptat amb agraïment i encarregat a l’instant. Mentre s’esperaven, tots es van reunir al voltant de la llar de foc per escoltar com Lady Catherine determinava el temps que tindrien l’endemà. Un cop assabentats del temps, els van avisar que el carruatge els esperava, i, enmig dels regraciaments inacabables del senyor Collins i de les igualment inacabables reverències de Sir William, se’n van anar. Així que el cotxe es va allunyar de la porta, Charlotte va preguntar a Elizabeth quina impressió havia tret de tot el que havia vist a Rosings, i ella, per atenció a la seva cosina, va donar-li una resposta més favorable del que realment sentia. Però els seus elogis, malgrat que a ella li costaven un esforç, no van deixar gens satisfet el senyor Collins, al qual aviat calgué fer l’elogi de Sa Senyoria pel seu propi compte.





7


Sir William només va restar una setmana a Hunsford, però la seva estada hi fou prou llarga per quedar convençut que la seva filla estava molt ben situada i que tenia un marit i uns veïns que no es trobaven sovint. Durant els dies que Sir William va estar amb ells, el senyor Collins dedicava els matins a passejar-lo amb el seu calessell i mostrar-li el país, però, quan se’n va anar, la família va tornar a les seves ocupacions habituals. Elizabeth es va sentir alleujada en veure que, passat el trasbals, amb prou feines si veien el seu cosí, ja que la major part del temps entre l’esmorzar i el dinar el passava treballant al jardí o llegint i escrivint, o mirant per la finestra de la seva biblioteca particular, que donava al camí. La cambra on passaven el dia les dames era a la part del darrera de la casa. De primer, Elizabeth més aviat es va estranyar que Charlotte no preferís el menjador, que era una cambra més gran i tenia un aspecte més agradable, però aviat es va adonar que Charlotte tenia una raó excel·lent per fer el que feia: si elles s’haguessin reunit en una cambra tan alegre com la d’ell, el senyor Collins s’hauria quedat molt menys al seu despatx. Així, doncs, va aprovar la distribució que havia fet Charlotte.

Des de la sala no veien res del que passava a fora, i havien de dependre del senyor Collins per saber quins carruatges transitaven i, especialment, quantes vegades els carruatges transitaven i, especialment, quantes vegades la senyoreta De Bourgh passava pel davant de la casa amb el seu faetó. D’aquest esdeveniment, no deixava mai de venir a informar-les-en, tot i que tenia lloc gairebé cada dia. Molt sovint, la senyoreta De Bourgh s’aturava a la Parròquia i parlava un moment amb Charlotte, però aquesta gairebé mai no aconseguia que es quedés.

Rar era el dia que el senyor Collins no anava a Rosings, i la mateixa Charlotte no en deixava passar gaires sense decidir, igualment, que calia anar-hi. Fins que no se li va ocórrer que, allí, podia haver-hi altres mitjans de guanyar-se la vida, Elizabeth no va poder comprendre el sacrifici de tantes hores perdudes. De tant en tant, Sa Senyoria els honorava amb una visita i, aleshores, mentre era a la casa, res del que hi havia a la cambra no escapava del seu escrutini. Preguntava en què treballaven, examinava la feina i els aconsellava de fer-la d’una manera diferent, no trobava bé la distribució dels mobles o descobria que la dona de fer feines era una deixada i, si acceptava algun refresc, semblava que només ho fes per descobrir que el tall de carn rostida de la senyora Collins era massa gran per a ells dos.

Elizabeth aviat es va adonar que, tot i que aquesta dama no formava part del Comitè per la Pau del comtat, era, tanmateix, un magistrat molt actiu de la seva pròpia parròquia, i que el senyor Collins la informava de tots els problemes que hi havia per petits que fossin. Sempre que algun habitant de les casetes del poble estava disposat a barallar-se, perquè era massa pobre, ella es llançava cap al poble plena de coratge per tal d’arreglar llurs diferències, fer callar les seves queixes i renyar-lo fins a aconseguir l’harmonia i la seva tranquil·litat econòmica.

La distracció dels dinars a Rosings es repetia unes dues vegades la setmana, i per l’absència del senyor William, que només permetia de formar una taula de joc a la tarda, aquesta diversió contrarestava la primera.

A més d’aquests compromisos, en tenien pocs, ja que el nivell de vida del veïnat, en general, estava fora de l’abast dels Collins. Això, però, no era pas un mal per a Elizabeth i, en conjunt, passava el temps d’una manera bastant agradable. Hi havia les estones de conversa tranquil·la amb Charlotte, i el temps era tan bo per a l’època de l’any, que sovint s’ho passava molt bé a l’aire lliure. El seu lloc preferit per a passejar, i on anava moltes vegades quan els altres eren de visita a casa de Lady Catherine, era una arbreda, que limitava per un costat amb el Parc, i on hi havia un caminoi cobert que ningú, llevat d’ella, no apreciava i on se sentia a recer de la curiositat de Lady Catherine.

Amb aquesta vida tan assossegada, la primera quinzena de la seva estada a Hunsford va passar ràpidament. S’apropava la Pasqua, i una setmana abans havien d’arribar nous estadants a Rosings, fet que, en un cercle tan petit, era important. Tot just acabada d’arribar, Elizabeth ja havia sentit a dir que esperaven el senyor Darcy al cap de poques setmanes i, malgrat que eren poques les persones de la seva coneixença que no hagués preferit de veure, la seva vinguda introduiria una certa varietat a les reunions de Rosings. A més, ella podria divertir-se deduint, per la manera com el senyor Darcy tractés la seva cosina, a la qual, evidentment, el destinava Lady Catherine, les poques esperances d’èxit que podien tenir els plans de la senyoreta Bingley. Lady Catherine parlava molt satisfeta de la vinguda del seu nebot, i en termes de la més gran admiració envers la seva persona. Fins i tot semblava molestar-la que Elizabeth i la senyoreta Lucas l’haguessin ja tractat amb una certa freqüència.

L’arribada de Darcy fou coneguda molt aviat a la Parròquia, perquè el senyor Collins va passar-se tot el matí passejant per indrets des d’on pogués veure els pavellons dels guardes que donaven a Hunsford Lane, per tal d’assabentar-se’n a l’instant. Després de fer una reverència en el moment que el carruatge entrava al parc, va córrer cap a casa seva portant la gran notícia. L’endemà al matí, va afanyar-se cap a Rosings per oferir els seus respectes al nebot de Lady Catherine, però va trobar que els nebots eren dos. El senyor Darcy havia portat amb ell un tal coronel Fitzwilliam, el fill petit del seu oncle, Lord; amb gran sorpresa per part de tothom, el senyor Collins va tornar acompanyat dels dos cavallers. Charlotte els va veure arribar des de la cambra del seu marit, quan creuaven el camí, i tot seguit va córrer cap a la cambra on hi havia les noies per anunciar-los l’honor que els feien. I va afegir:

—T’haig de donar les gràcies, Elizabeth, per aquest gest de cortesia. El senyor Darcy mai no hauria vingut tan aviat a presentar-me els seus respectes.

Elizabeth va tenir el temps just de refusar qualsevol dret al seu agraïment abans que la campaneta de l’entrada anunciés llur visita; poc després, els tres cavallers entraven a la cambra. El coronel Fitzwilliam, que anava al davant, era un home d’uns trenta anys; no era bell de faccions, però com a persona i pel seu aire era tot un cavaller. El senyor Darcy es va comportar com solia fer-ho al Hertfordshire, va saludar amb la seva habitual reserva el senyor Collins i, fossin quins fossin els seus sentiments per la seva amiga, la va saludar sense immutar-se. Elizabeth es va limitar a fer una lleu genuflexió sense dir ni un mot.

El coronel Fitzwilliam va iniciar la conversa tot seguit amb la facilitat i el deseiximent propis d’un home ben educat, i s’expressava molt bé. Però el seu cosí, després de fer un petit comentari a la senyora Collins sobre la casa i el jardí, va seure una bona estona sense dirigir la paraula a ningú. Per fi, tanmateix, la seva correcció va arribar fins a preguntar a Elizabeth per la salut de la seva família. Ella li va respondre com solia fer-ho i, després d’una petita pausa, va afegir:

—La meva germana gran ha estat tres mesos a la ciutat. No us heu trobat mai?

Ella sabia molt bé que no, però volia veure si ell es trairia i donaria mostres d’estar assabentat del que havia passat entre Bingley i Jane. Li va semblar que ell estava un xic confós en respondre-li que mai no havia estat tan afortunat de trobar la senyoreta Bennet. Ja no es va parlar més d’aquest tema, i poc després els cavallers se’n van anar.





8


Tothom, a la Parròquia, va quedar seduït per les maneres del coronel Fitzwilliam, i totes les dames van sentir que la seva presència augmentaria el plaer de llurs compromisos a Rosings. Van passar alguns dies, però, abans de rebre una invitació per anar-hi, perquè, quan hi havia invitats a la casa, ells no eren tan necessaris. Fins el dia de Pasqua, gairebé una setmana després de l’arribada dels dos cavallers, no van tenir l’honor d’una tal atenció i, en aquesta ocasió, només van rebre la invitació a la sortida de l’església, per anar-hi aquella mateixa tarda. La darrera setmana havien vist molt poc Lady Catherine o la seva filla, però el coronel Fitzwilliam els havia anat a veure a la Parròquia més d’una vegada durant aquells dies; el senyor Darcy, només l’ha­vien vist a l’església.

Naturalment, van acceptar la invitació i a l’hora adient van reunir-se amb els altres al saló de Lady Catherine. Sa Senyoria els va rebre amb correcció, però era evident que llur companyia no era, en absolut, tan ben rebuda com quan no podia tenir ningú més. De fet, estava captivada pels seus dos nebots i parlava amb ells, especialment amb Darcy, molt més que amb qualsevol altra persona de la reunió.

El coronel Fitzwilliam semblava realment content de veure’ls; qualsevol cosa era un esbarjo ben rebut per ell a Rosings i la bonica amiga de la senyora Collins atreia la seva imaginació. Ara es va asseure al seu costat i li va parlar d’una manera tan agradable del Kent i del Hertfordshire, de viatjar i de restar a casa, de llibres recents i de música, que Elizabeth mai no se l’havia passada tan bé abans en aquell saló. Conversaven sense parar amb tanta animació que fins i tot Lady Catherine va fixar-s’hi i el senyor Darcy es va girar repetides vegades a mirar-los encuriosit. Sa Senyoria va compartir el mateix sentiment de curiositat, cosa que es va posar més de manifest, perquè ella no va tenir cap mirament a dir en veu alta:

—Què dius, Fitzwilliam? De què parles? Què contes a la senyoreta Bennet? Deixeu-me sentir què dieu.

—Parlem de música, madame —féu ell quan ja no va tenir més remei que respondre-li.

—De música! Aleshores, parleu més alt. De tots els temes, aquest és el que més m’encanta. Si parleu de música, he de prendre part a la conversa. Hi ha poques persones a Anglaterra, suposo, que frueixin més que jo amb la música o que tinguin per la música un millor gust innat. Si hagués estudiat hauria estat una hàbil intèrpret i la meva filla també, si la seva salut li hagués permès de dedicar-s’hi. M’agrada pensar que Anne hauria tocat deliciosament. Quins progressos fa Georgiana al piano, Darcy?

El senyor Darcy va parlar dels dots magnífics de la seva germana amb afecte i orgull.

—Estic contenta de sentir uns informes tan bons —va dir Lady Catherine— i et prego que li diguis de part meva que no pot esperar d’excel·lir-hi, si no practica molt.

—Us asseguro, madame —va replicar ell—, que no necessita aquest consell. Practica constantment.

—Millor. Mai no ho farà prou, i quan li escriuré insistiré que, per cap motiu, no ho deixi. Sovint dic a les noies joves que una execució perfecta només s’aconsegueix amb una pràctica constant. Ho he dit diverses vegades a la senyoreta Bennet, que mai no tocarà realment bé, si no practica més. I, ja que el senyor Collins no té un instrument, li he dit moltes vegades que serà benvinguda cada dia a Rosings a tocar el piano a la cambra de la senyora Jenkinson. En aquella part de la casa, saps?, no faria nosa a ningú.

El senyor Darcy estava un xic avergonyit per la mala educació de la seva tia, i no li va respondre.

Un cop enllestiren el cafè, el coronel Fitzwilliam va recordar a Elizabeth que li havia promès de tocar per a ell, i ella va seure al piano tot seguit sense fer-se pregar. Ell va apropar una cadira al seu costat. Lady Catherine va escoltar la meitat d’una cançó i després va continuar parlant amb el seu altre nebot fins que aquest, dirigint-se al piano amb el posat reflexiu que solia tenir, es va situar de manera que li fos possible de veure perfectament el rostre de la bella executant.

Elizabeth es va adonar del que Darcy feia, i quan una pausa li ho va permetre es va girar i amb un somriure entremaliat li va dir:

—Voleu esverar-me, senyor Darcy, venint a escoltar-me amb tota aquesta cerimònia? Doncs jo no em deixaré esporuguir, malgrat que la vostra germana toqui tan bé. La meva tossuderia no em permet de sotmetre’m a la voluntat dels altres. Els intents d’intimidar-me esperonen el meu coratge.

—No diré que aneu errada —va replicar ell—, perquè vós no podeu creure de debò que tinc cap intenció d’esporuguir-vos, i ja fa prou temps que frueixo del plaer de la vostra coneixença per saber que, a vegades, us diverteix molt expressar unes opinions que, en realitat, no són les vostres.

Elizabeth va riure cordialment del retrat que Darcy feia d’ella, i va dir al coronel Fitzwilliam:

—El vostre cosí us farà tenir una opinió ben pobra de mi i us ensenyarà a no creure ni un mot del que dic. Quina mala sort la meva, de trobar-me amb una persona tan capacitada per descobrir el meu autèntic caràcter en una part del món on jo esperava de poder fer creure en els meus mèrits. Realment, senyor Darcy, és molt poc generós de part vostra contar tot el que vau saber de mi al Hertfordshire i que no m’afavoreix. Permeteu-me que us digui que ho feu amb molt poca habilitat, perquè provoqueu la meva venjança i podrien sortir a la llum coses que potser sorprendrien els vostres parents.

—No em feu por —va dir ell somrient.

—Us ho prego —va dir cridant el coronel Fitzwilliam—, digueu-me de què l’acuseu. M’agradaria saber com es comporta quan està amb gent que no coneix.

—Us ho diré, doncs…, però prepareu-vos a escoltar coses terribles. La primera vegada que el vaig veure al Hertfordshire, heu de saber que era en un ball…, i en aquest ball, què creieu que va fer? Va ballar només quatre balls! Em sap molt greu d’afligir-vos…, però així va succeir. Va ballar només quatre balls, malgrat que mancaven cavallers; i sé del cert que més d’una noia restava asseguda per manca de parella. Senyor Darcy, no podeu negar el fet.

—En aquells temps, no tenia l’honor de conèixer cap dama de la reunió, fora de les del meu grup.

—Cert, i ningú, en un ball, no podia presentar-vos. Bé, coronel Fitzwilliam, què toco ara? Els meus dits esperen les vostres ordres.

—Potser —va dir Darcy—, el meu judici hauria estat millor si m’hagués fet presentar, però estic mal qualificat per acreditar-me davant de la gent que no em coneix.

—Voleu que preguntem al vostre cosí quina és la raó d’això? —va dir Elizabeth dirigint-se encara al coronel Fitzwilliam—. Voleu que li preguntem per què un home intel·ligent i educat, que està habituat al tracte social, està mal qualificat per acreditar-se davant de la gent que no el coneix?

—Jo puc respondre la vostra pregunta —va dir Fitzwilliam— sense haver-li-ho de preguntar. Perquè no es pren la molèstia de fer-ho.

—Certament —va replicar Darcy—, no tinc l’aptitud que d’altres posseeixen de mantenir fàcilment una conversa amb persones que no he vist mai. No puc agafar el to de la seva conversa o mostrar interès per allò que els afecta, com sovint veig que d’altres fan.

—Els meus dits —va replicar Elizabeth— no es mouen sobre aquest instrument amb la destresa amb què ho fan els de moltes dones. No tenen la mateixa força o la mateixa rapidesa i no aconsegueixen la mateixa expressivitat. Però sempre he pensat que això era culpa meva, perquè no em prenia la molèstia de practicar. No és pas que no cregui que els meus dits són tan capaços com els de qualsevol altra dona d’assolir una execució millor.

Darcy va somriure i va dir:

—I teniu tota la raó; vós heu ocupat el vostre temps d’una manera més encertada i ningú que hagi estat admès al privilegi d’escoltar-vos no pot pensar que alguna cosa hi manca. Cap de nosaltres no toca per a gent desconeguda.

En aquest punt de la conversa, foren interromputs per Lady Catherine, la qual els va preguntar cridant de què parlaven. Immediatament, Elizabeth es va posar a tocar altra vegada. Lady Catherine s’hi va apropar i després d’escoltar-la uns minuts va dir a Darcy:

—La senyoreta Bennet no tocaria gens malament, si practiqués més i pogués beneficiar-se de les lliçons d’un professor a Londres. Té un gran sentit de la digitació, tot i que no té tant de gust com Anne. Anne hauria estat una executant deliciosa, si la seva salut li hagués permès d’aprendre a tocar el piano.

Elizabeth va mirar Darcy per comprovar l’entusiasme amb què ell s’uniria a l’elogi de la seva cosina, però ni en aquell moment ni en cap altre no va poder descobrir en ell cap símptoma d’amor. El comportament de Darcy amb la seva cosina podia consolar ben bé la senyoreta Bingley, ja que igualment s’hauria pogut casar amb ella, si entre ells hi hagués hagut lligams de parentiu.

Lady Catherine va continuar comentant l’execució d’Elizabeth i donant-li, alhora, un munt de consells sobre execució i bon gust. Elizabeth l’escoltava amb tota la paciència que la cortesia exigia i, a petició dels cavallers, va continuar tocant fins que el carruatge de Sa Senyoria va estar a punt per portar-los a tots a casa.





9


L’endemà al matí, Elizabeth estava sola i ho aprofitava per escriure a Jane mentre els senyors Collins i Maria eren al poble per fer uns encàrrecs, quan va sobresaltar-la la campaneta de la porta, senyal inequívoc que hi havia visites. Com que no havia sentit cap carruatge, no va creure impossible que fos Lady Catherine, i amb aquesta idea va apartar la carta a mig acabar a un costat per tal d’evitar qualsevol pregunta impertinent. Van obrir la porta i, amb la més gran sorpresa per part seva, va veure entrar a la cambra el senyor Darcy, i només el senyor Darcy, que venia sol. També a ell li va semblar que li feia estrany trobar-la sola, i va excusar-se per la seva intromissió fent-li saber que havia entès que totes les senyores eren a la casa.

A continuació, van seure, i després que Elizabeth va haver preguntat per les persones de Rosings van córrer el perill de caure en un silenci total. Era absolutament necessari, per tant, pensar en un tema per comentar i, com que aquesta situació va recordar a Elizabeth l’última vegada que l’havia vist al Hertfordshire i ella sentia curiositat per saber què diria ell de llur ràpida partença, va observar:

—De quina manera més sobtada vau deixar Netherfield el novembre passat, senyor Darcy! El senyor Bingley degué tenir una sorpresa molt agradable quan va veure que tots el seguíeu tan aviat a la ciutat; perquè, si no ho recordo malament, ell se n’havia anat el dia abans. El senyor Bingley i les seves germanes estaven bé, espero, quan vau deixar Londres.

—Perfectament bé…, gràcies.

Elizabeth va veure que no obtindria altra resposta i després d’una curta pausa va dir:

—Crec haver sentit a dir que el senyor Bingley no pensa tornar mai més a Netherfield.

—No li ho he sentit a dir mai, això; però és possible que, en el futur, hi passi molt poc temps. Té molts amics i està en un moment de la seva vida en què, d’amics i de compromisos, cada dia se’n tenen més.

—Si té la intenció de no passar gaire temps a Netherfield, seria millor per al veïnat que deixés del tot l’indret, perquè potser una altra família podria instal·lar-s’hi per sempre. Però potser el senyor Bingley va llogar la casa per la seva pròpia conveniència més que no pas per la del veïnat, i ens cal esperar que la conservi o la deixi segons el mateix principi.

—No em sorprendria —va dir Darcy— que la deixés tan bon punt sortís una oferta de compra acceptable.

Elizabeth no va respondre. Tenia por de continuar parlant de Bingley, i, com que no tenia res més a dir, estava decidida que ara fos ell el qui es molestés a cercar un tema.

Ell ho va entendre i tot seguit va dir:

—Sembla molt confortable, aquesta casa. Tinc entès que Lady Catherine va col·laborar molt que així fos, a la primeria de venir el senyor Collins a Hunsford.

—Crec que sí…, i estic certa que no podia haver posat la seva amabilitat en un objecte més agraït.

—El senyor Collins sembla haver tingut molta sort en l’elecció de muller.

—Sí, sens dubte; els seus amics poden alegrar-se que hagi trobat una de les poquíssimes dones assenyades que l’haurien acceptat i que, en cas de fer-ho, l’haurien fet feliç. La meva amiga ho és molt, d’assenyada, malgrat que jo no estic certa que casar-se amb el senyor Collins sigui la cosa més assenyada que ha fet a la seva vida. Tanmateix, sembla que és del tot feliç, i des del punt de vista de la previsió ha fet, no hi ha dubte, un casament molt encertat.

—Ha de ser molt agradable, per ella, viure a tan poca distància de la seva pròpia família i dels amics.

—D’això en dieu poca distància? Hi ha gairebé cinquanta milles d’un lloc a l’altre.

—I què són cinquanta milles de bon camí? Una mica més de mitja jornada de viatge. Jo crec que és una distància molt adient.

—Mai no hauria considerat que la distància fos un dels avantatges d’aquest casament —va exclamar Elizabeth—. Mai no hauria dit que el senyor Collins estigués instal·lat a prop de la família de Charlotte.

—Això prova els vostres propis lligams amb el Hertfordshire. De segur que trobaríeu lluny qualsevol indret que no es trobés dintre el veïnatge de Longbourn.

Mentre parlava, somreia d’una manera especial, i Elizabeth ja s’imaginava per què: Darcy devia suposar que ella parlava per Jane i Netherfield, i els colors li van pujar a la cara mentre responia:

—No vull pas dir que una dona hagi d’estar instal·lada molt a prop de la seva família. Lluny i a prop són termes relatius, i depenen de moltes i variades circumstàncies. Si es tenen diners per afrontar la despesa del viatge, la distància no és un inconvenient; però aquest no és el cas de Charlotte. Els ingressos del senyor i de la senyora Collins són suficients, però no tan elevats que els puguin permetre de viatjar sovint, i estic certa que la meva amiga només es consideraria a prop de la seva família si visqués a menys de la meitat de la distància a què hi viu ara.

El senyor Darcy va apropar la seva cadira a la d’Elizabeth i li va dir:

—Vós no teniu dret a sentir-vos tan lligada al lloc on viviu. No pot ser que vós hàgiu estat sempre a Longbourn.

Elizabeth va quedar sorpresa. El cavaller va experimentar un canvi de sentiments, va allunyar-se d’ella, va agafar un periòdic de la taula i, mirant pel damunt del diari obert, va dir amb veu més impersonal:

—Li agrada el Kent?

Aleshores es va iniciar per part de tots dos un curt diàleg parsimoniós i concís sobre el tema del camp, aviat interromput per Charlotte i la seva germana, que tot just acabaven d’arribar de la seva passejada. El tête-à-tête les va sorprendre. El senyor Darcy els va explicar l’error que havia ocasionat la seva indeguda intromissió, i, després de seure uns minuts més sense parlar gaire amb ningú, se’n va anar.

—Què significa tot això! —va exclamar Charlotte així que ell se n’hagué anat—. Estimada Eliza, deu estar enamorat de tu; si no, mai no ens hauria vingut a veure d’aquesta manera tan familiar.

Però, quan Elizabeth la va informar del seu posat poc comunicatiu, no va semblar probable, fins i tot per als desigs de Charlotte, que aquest fos el cas. Després de diverses conjectures, a la fi només van poder suposar que la seva visita es devia a la dificultat de trobar quelcom a fer, cosa molt probable en aquella època de l’any. Els camps d’esports estaven tancats, a Rosings hi havia Lady Catherine, llibres i una taula de billar, però els cavallers no poden estar sempre tancats a casa.

La proximitat de la Parròquia o el plaer d’una passejada fins allí o de la companyia de la gent que hi vivia, era una temptació per als dos cosins, que, tot passejant, s’hi presentaven cada dia. Hi anaven a diverses hores del matí, a vegades per separat, a vegades junts i, de tant en tant, acompanyats per la seva tia. Era fàcil de veure que el coronel Fitzwilliam hi anava perquè trobava plaer en llur companyia, cosa que, naturalment, encara el feia més simpàtic. A Elizabeth per la satisfacció que sentia d’estar amb ell i per l’evident admiració que ell li demostrava, li recordava el primer home que ella havia distingit, George Wickham, i, malgrat que, en comparar-los, trobava que les maneres del coronel Fitzwilliam mancaven de la suavitat captivadora de les d’aquell, veia que el coronel era un home més instruït.

Però els motius que tenia el senyor Darcy per venir tan sovint a la Parròquia eren difícils d’endevinar. No podia ser per llur companyia, ja que sovint restava assegut uns minuts seguits sense descloure els llavis, i quan parlava semblava fer-ho més perquè calia que per desig propi, per una concessió a les conveniències més que no pas per plaer. Poques vegades estava animat i la senyora Collins no sabia què fer amb ell. De tant en tant, el coronel Fitzwilliam es reia de la seva manca de participació en la conversa, cosa que demostrava que, generalment, es comportava d’una manera diferent, però ella, per la seva experiència personal, mai no ho hauria cregut. I, com que li hauria agradat que el comportament de Darcy fos efecte de l’amor i l’objecte d’aquest amor la seva amiga Eliza, restava asseguda amb posat seriós fent una labor intentant descobrir-ho. Sempre que anaven a Rosings el vigilava i el mateix feia sempre que ell venia a Hunsford, però sense gaire èxit. Certament, es mirava molt la seva amiga, però l’expressió de la seva mirada era discutible; era una mirada greu, fixa, però Charlotte dubtava moltes vegades que traslluís admiració. Sovint semblava que no pensés en res.

Una o dues vegades Elizabeth havia suggerit la possibilitat que Darcy se sentís atret per ella, però ella sempre se’n reia, i la senyora Collins no creia prudent d’insistir sobre el tema, per por de fer néixer il·lusions que podrien acabar en un desengany. Perquè, en opinió seva, no podia haver-hi cap dubte: tota l’antipatia de la seva amiga s’esvairia el dia que pensaria que el tenia a les seves mans.

Quan feia projectes de felicitat per a Elizabeth, a vegades pensava casar-la amb el coronel Fitzwilliam. Aquest era, sense punt de comparació, l’home més agradable que coneixia, i era ben clar que admirava Elizabeth i que la seva pròpia posició social era molt envejable; però el senyor Darcy contraposava a aquests avantatges un considerable patronatge sobre l’església que el seu cosí no podria tenir mai.





10


Més d’una vegada, mentre vagarejava pel Parc, Elizabeth havia trobat el senyor Darcy, i maleïa la seva mala sort, que feia que ell passegés per un lloc on no anava ningú més. Per tal de prevenir que això tornés a passar, de primer va tenir cura de fer-li saber que aquell indret era el que ella preferia per a la seva passejada habitual. Per tant, era molt estrany que això succeís una segona vegada i fins i tot una tercera! Segurament es devia a la tossuderia d’ell o a alguna penitència que s’imposava, perquè, en aquestes ocasions, Darcy no es limitava a fer-li algunes preguntes formals, per pura cortesia i després d’una pausa anguniosa a anar-se’n, sinó que ara creia el seu deure retrocedir i passejar amb ella. Mai no parlava gaire, ni ella es prenia la molèstia de parlar o d’escoltar gaire, però la tercera vegada que es van trobar va sorprendre Elizabeth que ell li fes peguntes inconnexes: si li agradava de ser a Hunsford, quin gust trobava en les passejades solitàries i què opinava de la felicitat del senyor i la senyora Collins. Quan van parlar de Rosings i ella li va dir que no entenia gaire la vida que s’hi portava, li va semblar que ell esperava que cada vegada que ella vingués al Kent també ella s’instal·laria a Rosings. En els seus mots hi havia implícita aquesta idea. Pensava, potser, en el coronel Fitzwilliam? Elizabeth va suposar que, si ell parlava intencionadament, feia al·lusió, sens dubte, al que pogués passar en aquest aspecte. Això la va anguniejar una mica, i va estar molt contenta de veure que ja arribaven al portell de la tanca, davant de la Parròquia.

Un dia, tot passejant, rellegia una carta de Jane i repassava alguns passatges reveladors que Jane, en escriure, no estava gaire animada, quan, en lloc del senyor Darcy va veure que era el coronel Fitzwilliam qui venia a trobar-la. Plegant immediatament la carta i amb un somriure forçat va dir:

—No sabia que passegéssiu per aquí.

—He donat la volta al parc —va replicar ell—, tal com faig cada any, i tenia la intenció d’acabar la passejada amb una visita a la Parròquia. Aneu més lluny, vós?

—No, ara mateix hauria retrocedit.

I, d’acord amb el que deia, va donar la volta i caminant plegats van dirigir-se a la Parròquia.

—Ja és segur, que deixeu el Kent dissabte? —va preguntar ella.

—Sí…, si Darcy no ho ajorna novament. Jo estic a la seva disposició, ell ho decideix segons li plau.

—I, si la decisió que pren no li plau —féu ella—, almenys té el gran plaer d’haver pogut escollir. No conec ningú que sembli fruir tant de la llibertat de fer allò que més li plagui com el senyor Darcy.

—Sí, li agrada molt anar a la seva —va replicar el coronel Fitzwilliam—. Però això ens agrada a tots. Només que ell té més mitjans per fer-ho que molts d’altres, perquè és ric i molts d’altres són pobres. Parlo per experiència. El fill petit d’una casa, sabeu?, ha d’estar fet a la renúncia i a la dependència.

—Jo opino que el fill petit d’un comte no pot saber gaire què vol dir cap de les dues coses. I ara seriosament: què sabeu vós de renúncies i de dependències? Quan heu deixat de fer allò que volíeu o de tenir quelcom que desitjàveu per manca de diners?

—Això són problemes domèstics…, i potser jo no puc dir que hagi sofert gaires privacions d’aquesta mena. Però, en afers de més pes, és possible que sofreixi per manca de diners. Els fills petits no es poden casar amb qui volen.

—A menys que els agradi una dona rica, cosa que em penso que els passa sovint.

—Tenim l’hàbit de gastar, i això ens fa dependents; hi ha molt pocs homes de la meva condició social que puguin permetre’s de casar-se sense tenir en compte els diners.

Elizabeth va pensar que potser això ho deia per ella, i només de pensar-ho es va tornar vermella. Refent-se, però, de seguida, va preguntar en un to deseixit:

—I digueu-me, us ho prego, quin és el preu corrent pel fill petit d’un comte? Suposo que, a menys que el germà gran estigui molt malalt, no demanaríeu més de cinquanta mil lliures.

Ell li va respondre en el mateix to, i ja no van parlar més del tema. Per tal de tallar un silenci que hauria pogut fer creure al coronel Fitzwilliam que el que havien dit l’havia afectada, Elizabeth va comentar poc després:

—M’imagino que el vostre cosí us ha portat aquí sobretot per tenir algú a la seva disposició. M’estranya que no es casi, així s’asseguraria una llarga conveniència d’aquesta mena. Però potser, per ara, la seva germana li serveix igualment, i, estant com ella està sota la seva única vigilància, el senyor Darcy pot fer amb ella el que li plagui.

—No —va dir el coronel Fitzwilliam—, aquesta és una prerrogativa que ha de compartir amb mi. Tots dos estem encarregats de la vigilància de la senyoreta Darcy.

—De debò, no m’enganyeu? I, si us plau, digueu-me, quina mena de guardià sou? Us dóna gaires preocupacions el vostre càrrec? Les joves de la seva edat sovint són difícils de manejar, i, si el seu caràcter és el d’una autèntica Darcy, també li deu agradar d’anar per les seves.

Mentre parlava, Elizabeth l’observava, i no li treia els ulls de sobre i, per la manera com de seguida li va preguntar per què creia que probablement la senyoreta Darcy els donava alguns maldecaps, va quedar convençuda que, fos com fos, s’havia apropat a la veritat. Sense pensar-s’hi, va contestar:

—No cal que us esvereu, mai no he sentit a dir res dolent d’ella i goso dir que és una de les criatures més fàcils de tractar del món. Algunes dames de la meva coneixença, la senyora Hurst i la senyoreta Bingley, senten una gran predilecció per ella. Crec haver-vos sentit a dir que les coneixíeu.

—Les conec poc. Llur germà és un cavaller molt agradable i molt amic de Darcy.

—Oh, sí —va dir Elizabeth secament—. El senyor Darcy és d’una amabilitat fora del comú amb el senyor Bingley, i es preocupa per ell d’una manera prodigiosa.

—Es preocupa per ell! Sí, crec que Darcy es preocupa per ell en tot allò que Bingley més ho necessita. Per alguna cosa que em va dir mentre viatjàvem cap aquí, tinc les meves raons per pensar que Bingley està en deute amb ell. Però Darcy m’haurà de perdonar, perquè no tinc cap dret a suposar que la persona a qui es referia fos Bingley. Tot són conjectures, només.

—A què us referíeu?

—A una circumstància que Darcy, naturalment, no voldria que s’escampés, perquè, si arribava a orelles de la família de la jove, podria esdevenir un afer desagradable.

—Podeu confiar que jo no en diré ni un mot a ningú.

—Recordeu, però, que no tinc cap prova per suposar que es tractava de Bingley. El que Darcy va dir-me fou únicament això: que es felicitava d’haver salvat últimament un amic de contreure imprudentment un casament poc aconsellable; però no va mencionar noms ni va donar més detalls. Jo només vaig sospitar que es tractava de Bingley, perquè crec que és un home capaç de ficar-se en un embolic d’aquesta mena i perquè sabia que havien estat plegats tot l’estiu.

—Us va dir el senyor Darcy els motius que havia tingut per intervenir en l’afer?

—Vaig entendre que existien fortes objeccions contra la dama.

—I de quines arts es va valer per separar-los?

—Ell no em va parlar de les seves arts —va dir Fitzwilliam somrient—. Només va dir-me això que jo ara us he dit a vós.

Elizabeth no va respondre i va continuar caminant amb el cor que li esclatava d’indignació. Fitzwilliam, després d’observar-la una estona, li va preguntar per què estava tan capficada.

—Pensava en això que acabeu de dir-me —va respondre Elizabeth—. La conducta del vostre cosí no encaixa amb els meus sentiments. Per què s’havia d’erigir en jutge?

—Us sentiu més aviat inclinada a titllar la seva interferència de xafarderia?

—No veig quin dret tenia el senyor Darcy a opinar sobre la conveniència de la inclinació del senyor Bingley o per què, basant-se únicament en el seu judici, havia de decidir i d’orientar la manera en què el seu amic havia de ser feliç. —Sobreposant-se, però, va continuar dient—: Com que no coneixem els detalls de l’assumpte, no està bé que el condemnem. No és de suposar que l’amor, en aquest cas, fos gaire intens.

—No és una mala suposició —va dir Fitzwilliam—; però, si és així, el mèrit del triomf del meu cosí queda minvat d’una manera molt trista.

Això fou dit en to de broma, però a ella li va semblar un retrat tan exacte del senyor Darcy que per por de trair-se no va respondre res. Canviant de sobte la conversa, va parlar de diversos temes, fins que van arribar a la Parròquia. Allí, tan bon punt el visitant se’n va anar, es va tancar a la seva cambra per poder pensar en tot el que li havia dit el coronel Fitzwilliam sense que l’interrompessin. Era impossible d’imaginar que no parlés de les persones que ella coneixia. No podien existir al món dos homes sobre els quals el senyor Darcy tingués una influència tan il·limitada. Ella no havia dubtat mai que Darcy estava implicat en les mesures preses per separar Bingley de Jane, però sempre havia cregut que era la senyoreta Bingley la qui ho havia ideat i dirigit tot. Si la vanitat no enganyava el senyor Darcy fent-li creure que la seva influència havia estat decisiva, ell era la causa de tot, el seu orgull i el seu caprici eren la causa de tot el que Jane havia sofert i sofria encara. Havia destruït per sempre totes les esperances de felicitat del cor més amorós i més generós del món, i ningú no podia predir quant de temps duraria el mal que havia infligit.

«Hi havia fortes objeccions contra la dama». Aquests eren els mots del coronel Fitzwilliam i, probablement, aquestes fortes objeccions eren que Jane tenia un oncle passant d’advocat en un poble i un altre que es dedicava als negocis a Londres.

—Contra Jane —va exclamar Elizabeth— no és possible que puguin objectar res. Ella, que és tot amor i bondat! Intel·ligent, instruïda i amb un temperament que captiva tothom. Tampoc no poden retreure res al meu pare, que, si bé té algunes rareses, posseeix unes aptituds intel·lectuals que ni el mateix senyor Darcy no pot menystenir, i un grau de respectabilitat que probablement ell mai no aconseguirà.

Quan va pensar en la seva mare, això no obstant, la seva confiança va minvar, si bé no volia admetre que les objeccions que pogués haver-hi per aquella banda tinguessin cap valor als ulls del senyor Darcy; el seu orgull, n’estava convençuda, se sentiria més profundament ferit per la manca d’importància dels parents del seu amic que no pas per llur manca de seny. Finalment, va arribar a un convenciment inalterable: Darcy s’havia deixat emportar, en part, per la pitjor mena d’orgull i en part pel desig de retenir el senyor Bingley per a la seva pròpia germana.

L’agitació que el coneixement dels fets va produir-li, i les llàgrimes, li van provocar un mal de cap terrible, que, juntament amb les poques ganes que tenia de veure el senyor Darcy, va fer que a la tarda no acompanyés els seus cosins a Rosings, on estaven compromesos a anar a prendre el te. La senyora Collins, veient que realment Elizabeth no es trobava bé, no la va pressionar gens perquè hi anés, i va fer tots els possibles perquè el seu marit tampoc no insistís; però el senyor Collins no va poder dissimular el seu temor que Lady Catherine no es molestés perquè Elizabeth s’havia quedat a casa.





11


Quan se n’hagueren anat, Elizabeth, com si tingués interès a exasperar-se com més millor contra el senyor Darcy, va cercar la manera de passar el temps rellegint totes les cartes que Jane li havia escrit des que ella era al Kent. Jane, en realitat, no es planyia; ni evocava records del passat ni parlava de cap sofriment present, però a cada carta, gairebé a cada línia, mancava aquella animació que solia ser pròpia del seu estil i que, sent el reflex d’un ànim serè en pau amb si mateix, i inclinat amablement envers els altres, rarament mai no s’ennuvola­va.

Elizabeth s’adonava ara clarament del neguit que traslluïa cada frase i que amb prou feines si havia notat a la primera lectura. La vergonyosa fatuïtat del senyor Darcy, que el feia vanagloriar de l’aflicció que havia estat capaç d’infligir, li feia sentir amb més agudesa el sofriment de la seva germana. La consolava una mica pensar que la visita d’ell a Rosings s’acabava l’endemà passat i més encara que, a ella, li faltaven menys de quinze dies per estar novament amb Jane i poder-la ajudar amb tot allò que el seu afecte li dictés per recuperar el bon humor.

No podia pensar que Darcy se n’anava del Kent sense recordar que el seu cosí se n’aniria també amb ell; però el coronel Fitzwilliam havia deixat ben clar que no tenia cap projecte propi, i, com que era molt agradable, no volia preocupar-se per ell.

El sobtat dring de la campaneta de la porta va treure les seves reflexions, i, pensant que potser era el coronel Fitzwilliam, es va animar una mica. Ja una vegada havia comparegut cap al tard, i ara potser venia a preguntar especialment per ella. Però aviat va haver de desterrar aquesta idea i el seu estat d’ànim es va veure afectat d’una manera molt diferent quan, amb la més gran sorpresa, va veure que qui entrava a la cambra era el senyor Darcy. Precipitadament, aquest va començar a informar-se de la seva salut, atribuint la visita al desig de saber que ella estava millor. Elizabeth li va respondre amb freda correcció. Ell es va asseure un moment i després, aixecant-se, es va posar a caminar per la cambra. Elizabeth estava sorpresa, però no deia ni un mot. Després d’un silenci que va durar uns quants minuts, ell se li va apropar i amb una veu que traïa la seva agitació va començar així:

—He lluitat en va. És inútil. No vull dominar més els meus sentiments. Heu de permetre que us digui que us admiro i us estimo apassionadament.

La sorpresa d’Elizabeth fou inexpressable. Se’l mirava, s’enrojolava, dubtava i no deia res. Ell va considerar que amb aquesta actitud ella l’encoratjava i va continuar dient tot el que ja feia temps sentia per ella. Darcy s’expressava bé, però al costat dels sentiments del cor n’hi havia d’altres dels quals també calia parlar, i va ser tan eloqüent parlant de la seva tendresa com del seu orgull: la consciència que tenia de la inferioritat d’ella…, que aquest enllaç representaria una degradació…, l’obstacle de la família, que sempre s’havia oposat als matrimonis per amor, tot va ser exposat amb un ardor que semblava venir de la sospita que les paraules d’ell la ferien i que era poc probable que afavorissin la seva petició.

A despit de la profunda aversió que sentia, Elizabeth no podia restar insensible al compliment que representava l’amor d’un home com aquell i, malgrat que ni un instant no va dubtar de la seva decisió, de primer li dolia el dolor que havia de causar, però les darreres paraules van desvetllar el seu ressentiment, i la irritació li va fer oblidar la compassió. Això no obstant, va intentar dominar-se per contestar-li amb serenitat quan ell acabaria de parlar. Ell va acabar expressant-li la força d’aquella atracció que, malgrat tots els seus esforços, no havia pogut contenir, i les seves esperances de rebre ara la recompensa amb el consentiment d’ella a acceptar la seva mà.

Elizabeth podia adonar-se fàcilment que, en dir això, ell estava segur d’obtenir una resposta favorable. Parlava de dubte i d’ansietat, però el seu posat reflectia una gran confiança. Aquesta actitud només servia per exasperar-la encara més, i, quan ell va callar, els colors li van pujar a la cara mentre deia:

—En els casos com aquest, hi ha, segons crec, unes normes establertes per expressar l’agraïment pels sentiments exposats, malgrat que no puguin ser igualment correspostos. Sentir agraïment és natural i, si jo pogués sentir-ne, ara us regraciaria. Però no puc…, mai no he desitjat que tinguéssiu una bona opinió de mi i vós mateix me l’heu atorgada molt a contracor. Sento haver fet sofrir algú. No ho he fet conscientment, però, i espero que sigui per poc temps. Després d’aquestes explicacions podreu dominar fàcilment els sentiments que, segons m’heu dit, us han impedit per molt de temps de reconèixer el vostre interès. Després d’aquestes explicacions, els podreu dominar fàcil­ment.

El senyor Darcy, recolzat a la xemeneia i amb els ulls clavats al rostre d’Elizabeth, semblava escoltar el que ella li deia amb tanta rancúnia com sorpresa. La indignació l’havia fet empal·lidir, i la confusió dels seus sentiments era visible a cada facció del seu rostre. Lluitava per mantenir aparentment les formes i no va voler descloure els llavis fins que va creure que ho havia aconseguit. A Elizabeth, el silenci se li feia insuportable. A la fi, amb una veu forçadament tranquil·la, va dir:

—I totes aquestes acusacions són l’única resposta que puc tenir l’honor d’esperar! Però potser podria desitjar que se m’informés per què, sense el més mínim esforç per mantenir la correcció, se’m rebutja d’aquesta manera. Això, però, no té gaire importància.

—També jo podria preguntar —va replicar ella—: per què amb el propòsit evident d’ofendre’m i d’insultar-me heu volgut dir-me que jo us agradava contra la vostra voluntat, contra la vostra raó i fins i tot contra la vostra manera de ser? Les vostres paraules no excusen la meva incorrecció, si és que m’he portat incorrectament? I en cas que els meus propis sentiments no haguessin estat en contra vostre o que haguessin estat indiferents o que, fins i tot, haguessin estat favorables, creieu que cap consideració m’hauria temptat a acceptar l’home que ha estat el mitjà de destruir, potser per sempre, la felicitat d’una persona estimadíssima? —Quan ella va pronunciar aquests mots, Darcy va canviar de color, però l’emoció va durar-li poc, i va continuar escoltant sense intentar interrompre-la mentre ella continuava dient—: Tinc totes les raons del món per pensar malament de vós. Cap motiu no pot excusar la participació injusta i poc generosa que heu tingut en aquest afer. No us atreviu a negar, no, no podeu fer-ho, que vós heu estat el principal, si no l’únic mitjà, de separar-los l’un de l’altre, d’exposar un d’ells a la censura del món per capriciós i voluble, i l’altre a la riota de la gent pel desengany sofert en les seves esperances i de submergir-los tots dos en l’aflicció més profunda. —Elizabeth va fer una pausa i va veure amb gran indignació que ell l’escoltava amb el posat del qui no experimenta cap remordiment. Fins i tot la mirava somrient amb afectada incredulitat—. Podeu negar que ho heu fet? —va insistir ella.

Amb fingida tranquil·litat ell aleshores va replicar:

—No vull pas negar que he fet tot allò que estava en el meu poder per tal de separar el meu amic de la vostra germana, o que m’alegro del meu èxit. Fent-ho així, m’he comportat més bé amb ell que no pas amb mi mateix.

Elizabeth no va voler que ell veiés que s’adonava de la seva gentil observació, però el seu significat no li va pas passar desapercebut, i no era pas probable que la reconciliés amb ell.

—Però no és únicament aquest afer el que ha provocat la meva aversió. Molt abans que tot això succeís, la meva opinió sobre vós ja estava formada. El vostre caràcter va quedar ben palès en el relat que, fa molts mesos, va fer-me el senyor Wickham. D’aquest afer, què podeu dir-me’n? Quin acte imaginari d’amistat podeu al·legar per defensar-vos? O per quina representació malentesa podeu, en aquest afer, imposar la vostra voluntat als altres?

—Preneu un interès molt viu per tot allò que fa referència a aquest cavaller —va dir Darcy en to menys tranquil i enrojolant-se.

—La persona que conegui els seus infortunis, pot evitar d’interessar-se per ell?

—Els seus infortunis! —va repetir Darcy amb menyspreu—; sí, certament, els seus infortunis han estat grans.

—I vós n’heu estat la causa —va dir cridant enèrgicament Elizabeth—. Vós l’heu reduït al seu estat present de pobresa, de pobresa relativa. L’heu privat de les prerrogatives que vós heu de saber que li havien estat concedides. L’heu privat, en els millors anys de la seva vida, de la independència que no sols li era deguda, sinó que també mereixia. Vós heu fet tot això! I encara goseu parlar dels seus infortunis amb menyspreu i befa.

—I aquesta és —va dir cridant Darcy mentre es movia per la cambra a grans gambades— l’opinió que teniu de mi! Aquesta és l’estima en què em teniu! Us regracio per la vostra exposició tan completa. D’acord amb aquests càlculs, les meves culpes són enormes, naturalment. Però potser —va afegir parant de moure’s i girant-se vers ella— hauríeu pogut oblidar aquestes ofenses, si el vostre orgull no s’hagués sentit ferit per la sincera confessió dels escrúpols que tant de temps m’han impedit de formar cap projecte seriós. Hauria pogut estalviar-me aquestes amargues acusacions si, amb més astúcia, no us hagués parlat de les meves lluites i us hagués afalagat fent-vos creure que m’impulsava una inclinació incondicional, pura, sancionada per la raó i la reflexió, per tot, vaja. Però detesto l’engany de la mena que sigui. No m’avergonyeixo dels dubtes que us he exposat; eren justos i naturals. Podíeu esperar que estigués content de la inferioritat dels vostres parents? Que em felicités per la perspectiva d’emparentar amb una gent d’un rang tan completament per sota del meu?

Elizabeth sentia que la seva irritació creixia per moments; això no obstant, féu un esforç enorme per parlar guardant les formes, i li va dir:

—Aneu errat, senyor Darcy, si suposeu que la vostra manera de declarar-vos ha provocat el meu refús; al contrari, ha servit per estalviar-me la preocupació que hauria tingut d’haver de refusar-vos igualment, si us haguéssiu comportat com un cavaller. —Elizabeth veié que, en sentir aquests mots, Darcy s’estremia, però ell no va dir res i ella va continuar dient—: L’oferiment de la vostra mà, fos quina fos la manera en què l’haguéssiu feta, mai no m’hauria fet caure en la temptació d’acceptar-la. —Altre cop era evident la seva sorpresa i que ell la mirava amb una expressió d’incredulitat i d’humiliació. Ella va continuar—: Des del principi, gairebé puc dir des del primer moment que us vaig conèixer, la vostra arrogància, la vostra presumpció i el vostre menyspreu egoista pels sentiments dels altres van ser el fonament de la meva desaprovació, sobre el qual els esdeveniments que s’han succeït han aixecat un sentiment d’antipatia inamovible; i no feia encara un mes que us coneixia que ja sentia que vós éreu l’últim home del món amb qui jo em decidiria a casar-me.

—Ja heu dit prou, madame. Comprenc perfectament els vostres sentiments, i ara només em resta avergonyir-me dels que jo he sentit. Perdoneu-me per haver-vos fet perdre tant de temps i accepteu els meus millors desigs de salut i felicitat per a vós.

Amb aquests mots, va sortir ràpidament de la cambra i al cap d’uns moments Elizabeth va sentir que obria la porta i sortia de la casa.

La confusió del seu esperit era tan gran que fins li produïa dolor. No sabia com suportar-se a si mateixa i se sentia tan feble que hagué d’asseure’s i va estar plorant durant mitja hora. Quan pensava en el que havia passat i revivia totes les escenes, cada cop estava més sorpresa. Haver rebut, ella, una oferta de matrimoni del senyor Darcy! Que fes tants mesos que estava enamorat d’ella! Enamorat fins al punt de desitjar casar-s’hi, a despit d’haver-hi les mateixes objeccions que l’havien portat a impedir el casament del seu amic amb la seva germana i que als seus ulls devien tenir, almenys, la mateixa força! Era gairebé increïble, però era consolador haver inspirat inconscientment un amor tan vehement. L’orgull d’ell, però, el seu abominable orgull, la desvergonyida confessió del que havia tramat contra Jane, la imperdonable seguretat amb què ho havia reconegut, malgrat que no podia justificar-ho, i la insensibilitat amb què s’havia referit al senyor Wickham sense intentar negar el comportament cruel que havia tingut amb ell, aviat van dominar la compassió que la tendresa del seu afecte li havia inspirat momentàniament.

Va estar donant voltes als pensaments que l’agitaven fins que el soroll del carruatge de Lady Catherine li va fer comprendre que era incapaç de suportar els comentaris de Charlotte; aleshores, per fugir d’ella, va precipitar-se escales amunt cap a la seva cambra.





12


L’endemà al matí, Elizabeth es va despertar amb els mateixos pensaments i cavil·lacions que, finalment, li havien tancat els ulls. Encara no podia avenir-se del que havia passat; era impossible pensar en res més, i, com que no tenia ànims per fer res, va decidir, just després d’esmorzar, de concedir-se aire lliure i exercici. Ja es dirigia directament cap al seu passeig preferit, quan el record que el senyor Darcy algunes vegades també hi anava la va fer deturar i, en lloc d’entrar al parc, va retrocedir i va agafar un caminoi que l’allunyava del camí de portatge. La tanca del parc limitava encara un costat del camí, però aviat va travessar un portell i va sortir al camp.

Feia un matí tan agradable que, després de dues o tres vegades d’anar amunt i avall per aquella part del camp, va sentir la temptació de descansar al costat de la tanca i contemplar el parc. En les cinc setmanes que feia que era al Kent, el camp havia canviat molt, i cada dia els arbres novells tenien més fulles. Estava a punt de continuar la seva passejada, quan, per entremig d’una mena d’arbreda que hi havia al fons del parc, va entreveure una persona que es movia en la direcció on ella era. Tement que fos el senyor Darcy, va retrocedir immediatament, però la persona que avançava ara ja era prou a prop per poder-la veure i apressant el pas la va cridar pel seu nom. Ella ja s’havia girat per anar-se’n, però en sentir que la cridaven —mal­grat que per la veu va saber que era el senyor Darcy—, va apropar-se de nou a la tanca. Ell ja hi era, i allargant-li una carta, que instintivament ella va agafar, li va dir amb un aire distant però correcte:

—He estat passejant pel passeig dels pollancres, amb l’esperança de trobar-vos. Voleu fer-me l’honor de llegir aquesta carta?

Després, fent una lleugera inclinació de cap, es va endinsar de nou a l’arbreda i aviat es va perdre de vista.

No esperant trobar cap plaer en la seva lectura, però morta de curiositat, Elizabeth va obrir la carta i, cada cop més admirada, va veure que el sobre tenia dos fulls de paper de carta coberts amb una escriptura molt atapeïda. També el sobre estava escrit per les dues bandes. Va seguir caminant pel senderol i va començar a llegir. Estava datada a Rosings, a les vuit del matí, i deia així:


No us alarmeu, madame, en rebre aquesta carta, per por que no contingui una repetició dels sentiments o de l’oferta que ahir a la nit us van produir tanta aversió. En escriure-us, no tinc cap intenció d’afligir-vos o d’humiliar-me a mi mateix tornant a parlar d’aspiracions que, per la felicitat de tots dos, no poden ser oblidades fàcilment. L’esforç que em pot haver costat escriure aquesta carta, i a vós de llegir-la, hauria pogut evitar-se si el meu caràcter no exigís que fos escrita i llegida. Per tant, m’heu de perdonar la llibertat amb què sol·licito la vostra atenció; els vostres sentiments, ho sé, hi accediran a contracor, però us ho demano en nom del vostre sentit de la justícia.

De dues ofenses de naturalesa ben diversa, i en absolut de la mateixa importància, em vau acusar la nit passada. La primera era la de no tenir en compte els sentiments dels altres, ja que jo havia allunyat el senyor Bingley de la vostra germana; l’altra, que jo, menyspreant uns drets adquirits, menyspreant l’honor i la compassió, vaig destruir la prosperitat del present del senyor Wickham i les seves perspectives de futur. Treure de casa voluntàriament, obstinadament, el company de la meva joventut, l’home que jo sabia que era el preferit del meu pare, un home jove que depenia gairebé únicament del nostre dret al patronatge i que havia pujat en la creença que un dia seria clergue, fóra un acte d’una tal depravació que de cap manera no podria comparar-se amb la separació de dues persones joves que sentien l’una per l’altra un afecte nascut només feia unes setmanes. Però, a causa de la duresa del blasme que la nit passada tan liberalment em fou atorgat, si bé respectant totes les circumstàncies, procuraré prendre mesures, un cop haureu llegit el relat de les meves accions i dels seus motius. Si en l’exposició dels fets, que em dec a mi mateix, em veig en la necessitat d’evidenciar sentiments que poden ofendre els vostres, només puc dir que ho sento. Cal obeir la necessitat, i demanar més excuses seria absurd.

No feia gaires dies que era al Hertfordshire quan em vaig adonar, com d’altres persones, que Bingley preferia la vostra germana gran a qualsevol altra noia jove del comtat. Però no fou fins a la tarda del ball a Netherfield que vaig témer que no es tractés d’una atracció més seriosa. Sovint, abans, l’havia vist enamorat; al ball, però, mentre tenia l’honor de ballar amb vós, vaig assabentar-me per primera vegada —per una informació de Sir William Lucas— que les atencions de Bingley havien despertat expectatives de casament. Ell em va parlar com si ja fos una cosa decidida; només calia fixar la data. Vaig observar amb atenció el comportament del meu amic i em vaig poder adonar aleshores que la seva parcialitat per la senyoreta Bennet superava de molt les que jo mai hagués vist en ell. També observava la vostra germana. El seu aspecte, les seves maneres, eren franques, plenes de vida i atractives com sempre, però no evidenciaven cap interès particular, i vaig restar convençut, pel que havia vist aquella tarda, que, malgrat que les atencions de Bingley li plaïen, ella no les fomentava perquè hi prenguessin part els seus sentiments. Si en això no us equivoqueu vós, sóc jo el qui ha caigut en un error. Vós coneixeu millor la vostra germana; per tant, és probable que l’error sigui meu. Si és així, si aquesta mala interpretació meva ha fet que jo m’equivoqués, que fes sofrir la vostra germana, el ressentiment que teniu contra mi és comprensible. Però no temo afirmar que la serenitat del comportament de la vostra germana i el seu posat haurien pogut convèncer l’observador més agut que, per molt dolç que fos el caràcter de la senyoreta Bennet, no era pas fàcil de conquistar el seu cor. Que jo desitjava creure que Bingley li era indiferent és cert, però goso dir que les meves esperances i els meus temors no solen influir en allò que observo, com tampoc no influeixen sobre les meves decisions. No vaig creure en la seva indiferència perquè ho desitgés, hi vaig creure imparcialment, amb la mateixa honradesa amb què ho desitjava la meva raó. Tenia altres objeccions a fer contra aquest casament. La nit passada ja vaig confessar que, en el meu cas, per superar aquestes objeccions m’havia calgut tota la força de la meva passió; l’exigència pel que fa al parentiu no era tan important per al meu amic com per a mi. Però hi havia altres causes de desplaença, causes que, tot i que encara existeixen —i existien tant per al meu amic com per a mi—, jo m’havia esforçat a oblidar perquè no les tenia davant meu en aquell moment. Encara que breument, cal que exposi quines eren. La categoria social de la família de la vostra mare, tot i que no era recomanable, no era res comparat amb la total manca de correcció que, amb tanta freqüència i tanta perseverança, el comportament de la vostra mare i de les vostres tres germanes petites traïa i, de tant en tant, també el del vostre pare. Perdoneu-me, em dol haver-vos d’ofendre. Però enmig de la vostra preocupació pels defectes dels vostres parents més pròxims i de la pena que us fa veure’ls exposats, podeu consolar-vos pensant que, per haver-vos sabut comportar evitant de ser incloses en aquesta censura, heu merescut, vós i la vostra germana gran, les lloances de tothom i el reconeixement del vostre seny i del vostre bon caràcter. Vull només afegir que el que va succeir aquella tarda va confirmar les meves sospites i va reforçar la decisió que ja havia pres abans de salvar el meu amic d’una unió que jo considerava nefasta. L’endemà, tal com vós, n’estic segur, recordeu, Bingley va anar-se’n de Netherfield cap a Londres, amb el propòsit de tornar aviat. Ara cal que us conti la part que vaig tenir en els fets. La inquietud que sentia la seva germana havia augmentat amb la que sentia jo, i aviat vam descobrir que sentíem el mateix; adonant-nos tots dos que calia no perdre temps a allunyar el seu germà, vam decidir ràpidament de reunir-nos de seguida amb ell a Londres.

Així ho vam fer, i un cop allí vaig assumir la tasca de fer veure al meu amic els inconvenients que sens dubte li portaria un enllaç semblant, fent-los-hi veure amb tota cruesa i procurant que ho reconegués. Però, per molt que aquesta actuació meva hagués pogut afeblir o allargar la seva decisió, no crec que, en últim terme, jo hagués pogut evitar el casament, si no hagués estat per la certesa, que no vaig dubtar a donar-li, de la indiferència de la vostra germana. Ell havia cregut que Jane corresponia sincerament al seu afecte, si bé no amb la mateixa intensitat; però Bingley posseeix una modèstia natural i té una confiança absoluta en el meu judici, més que no pas en el d’ell, i, per tant, convèncer-lo que s’havia enganyat no va ser una tasca gens difícil. Persuadir-lo que no tornés al Hertfordshire quan ja estava convençut del seu error va ser cosa de pocs moments. No em puc censurar per haver actuat com ho vaig fer, però hi ha tanmateix, en tot aquest afer, quelcom en què no puc pensar amb tranquil·litat, i és que vaig consentir a actuar amb astúcia per tal d’amagar a Bingley que la vostra germana era a la ciutat. Jo ho sabia, com ho sabia també la senyoreta Bingley, però el seu germà encara ara ho ignora. Potser el fet de veure’s no hauria tingut cap conseqüència desagradable, és probable, però a mi em semblava que l’interès del meu amic per ella era encara prou viu perquè la pogués veure sense córrer cap risc. Potser aquest encobriment, aquest engany, era indigne de mi. Però ja està fet, i fet amb bona intenció. Sobre aquest tema no tinc res més a dir ni puc presentar més excuses. Si he ferit els sentiments de la vostra germana, ho he fet per ignorància i, malgrat que els motius que em van guiar us poden semblar a vós, i és molt natural que així sigui, insuficients, jo encara no he après a menysprear-los.

Pel que fa a l’altra acusació d’haver perjudicat el senyor Wickham és molt més greu. Només puc refusar-la exposant davant vostre tots els lligams que l’unien a la meva família. Ignoro completament de què m’ha acusat en concret, però de la veracitat del meu relat puc presentar-ne més d’un testimoni d’indubtable credibilitat.

El senyor Wickham és fill d’un home molt respectable, que durant molts anys va portar la direcció de totes les propietats de Pemberley; el seu bon comportament en aquesta funció va inclinar naturalment el meu pare a voler-li ser útil atorgant liberalment el seu afecte a George Wickham, que era el seu fillol. El meu pare va pagar els seus estudis a l’escola i més tard a Cambridge, cosa que va significar molt per a ell, perquè el seu pare, sempre amb dificultats econòmiques per culpa de la muller, no li hauria pogut donar l’educació que era pròpia d’un cavaller. Al meu pare, no sols li agradava la companyia d’aquest noi de maneres sempre agradables, sinó que també en tenia una gran opinió; desitjant, doncs, que la seva professió fos el clergat, tenia la intenció de sufragar les seves despeses en aquest sentit. Quant a mi, ja fa molts anys que vaig començar a tenir-ne una opinió diferent. La seva propensió al vici, la manca de principis, que ell tenia bona cura d’amagar al seu millor amic, no van poder passar desapercebudes a l’atenció d’un noi de gairebé la seva mateixa edat i que tenia l’oportunitat de veure’l en moments en què no fingia, i que el senyor Darcy no podia tenir. Novament em veig obligat a afligir-vos… Només vós podeu dir quant. Però, siguin quins siguin els sentiments que el senyor Wickham hagi suscitat en vós, la sospita de la seva naturalesa no m’impedirà de revelar l’autèntica manera de ser d’ell. Tinc un altre motiu per fer-ho. El meu excel·lent pare va morir fa cinc anys i el seu afecte fou tan sincer fins a l’últim moment, que en el seu testament em recomanava especialment d’ajudar Wickham a anar endavant amb els millors mitjans que la seva professió requerís; desitjava, en cas que prengués ordes, que se li concedís una parròquia així que n’hi hagués una de vacant. Li deixava també un llegat d’un miler de lliures. El pare de Wickham va morir també poc temps després i al cap de sis mesos d’aquests esdeveniments el senyor Wickham em va escriure per dir-me que, havent decidit finalment no prendre ordes, esperava que jo no trobaria poc raonable que ell volgués treure’n algun profit econòmic de seguida, a canvi de la promoció de la qual no podia beneficiar-se. Tenia la intenció, afegia, d’estudiar lleis, i jo ja devia saber que els interessos d’un miler de lliures no serien suficients per poder-se pagar les despeses. Jo desitjava creure en la seva sinceritat més que no hi creia realment; però, de tota manera, estava ben disposat a accedir al que em demana­va. Sabia que el senyor Wickham no seria clergue; per tant, l’afer fou arranjat ràpidament. Ell va renunciar a reclamar cap suma de diners en concepte d’ajut per a la seva carrera eclesiàstica, posat que mai s’hi repensés, i en canvi va acceptar la quantitat de tres mil lliures. Després d’això, la nostra relació va quedar aparentment trencada. Jo tenia d’ell un concepte massa dolent per poder-lo invitar a Pemberley o per acceptar la seva companyia a la ciutat. Crec que ell vivia preferentment a Londres, però que els seus estudis de dret només li servien de pretext, i, com que ara res no el frenava, portava una vida d’oci i de disbauxa. Durant tres anys vaig tenir poques notícies d’ell; però a la mort del beneficiat de la parròquia que li era destinada va recórrer novament a mi per carta, sol·licitant la seva presentació per al càrrec. La seva situació, m’assegurava —i jo no tenia cap dificultat a creure-ho—, era extremament desesperada; deia que estudiar lleis no li podia ser de cap profit i que ara estava completament decidit a ser ordenat, si jo volia proposar-lo per a la parròquia en qüestió —cosa que ell no dubtava que jo faria—, ja que estava ben assabentat que jo no disposava de ningú més per a aquell benefici i no podia haver oblidat les intencions del meu reverenciat pare. No podreu, espero, retreure’m que em negués a satisfer la seva petició o que em resistís a la seva insistència. El seu ressentiment era tan gran com desesperada la seva situació, i sens dubte els seus insults contra mi davant d’altres persones eren tan violents com els retrets que em feia personalment a mi. Després d’això, entre nosaltres no va haver-hi ni el més petit contacte. Com s’ho feia per tirar endavant, no ho sé. Però el darrer estiu va introduir-se novament a la meva vida per un motiu dolorosíssim. I ara he de parlar-vos d’uns fets que jo mateix desitjaria oblidar i que cap compromís que no fos el que tinc amb vós no m’induiria a exposar davant de cap ésser humà. Després de dir-vos això, estic segur de poder confiar en el vostre silenci.

La meva germana, que té deu anys i escaig menys que jo, va quedar sota la tutela del coronel Fitzwilliam, nebot de la meva mare, i meva. Aviat farà un any que va acabar els seus estudis a l’escola i es va instal·lar en un pis a Londres. L’estiu passat, va anar, amb la seva senyora de companyia, a Ramsgate i també hi va anar Wickham, sens dubte amb un propòsit ben definit, ja que allí es va descobrir que ell i la senyoreta Younge, respecte de la qual anàvem ben enganyats, eren antics coneguts; amb la seva aprovació i el seu ajut, Wickham es va fer tan agradable a Georgiana —la qual, dolça com és, guardava molt bon record de les amabilitats de Wickham quan ella era un infant—, que es va convèncer que estava enamorada i va consentir que ell la raptés. Només tenia quinze anys, i això pot excusar-la. Quan es va adonar de la imprudència que anava a cometre, em complau dir que me’n vaig assabentar per ella mateixa. Un dia o dos abans de l’intent de rapte em vaig presentar inesperadament, i Georgiana, incapaç, de suportar la idea d’afligir un germà que considerava gairebé com un pare, m’ho va contar tot. Ja us podeu imaginar què vaig sentir i com vaig actuar. L’interès per la reputació i els sentiments de la meva germana m’impedien de fer-ho públic, però vaig escriure una carta al senyor Wickham, el qual se’n va anar de Ramsgate immediatament; la senyoreta Younge, naturalment, va ser acomiadada del seu càrrec. És indubtable que el principal mòbil del senyor Wickham era aconseguir la fortuna de la meva germana, que és de trenta mil lliures, però no puc evitar de pensar que un altre motiu molt important era l’esperança de venjar-se de mi. La seva venjança hauria estat perfecta, naturalment.

Aquesta, madame, és la fidel narració dels fets en els quals tots dos hem estat implicats, i, si no la rebutgeu del tot per falsa, espero que des d’ara m’absoldreu de l’acusació de crueltat envers el senyor Wickham. Desconec amb quins mitjans, amb quines falsedats, ha pogut enganyar-vos, però potser el seu èxit es pot explicar pel fet que vós desconeixíeu prèviament totes les circumstàncies referents a ell i a mi. No teníeu facultat d’endevinació i la sospita no escau al vostre caràcter. Potser us sorprendrà que no us contés tot això la nit passada, però en aquell moment jo no era prou amo de mi mateix per saber què podia o em calia revelar. Per testificar la veracitat del que us he contat, puc apel·lar especialment al testimoni del coronel Fitzwilliam, el qual, en virtut del nostre pròxim parentiu i de la nostra constant intimitat i, més encara, com un dels executors del testament del meu pare, ha estat forçosament ficat en tots els particulars d’aquest afer. Si el sentiment de repugnància que sentiu per mi fa que als vostres ulls les meves afirmacions no tinguin cap valor, no podeu tenir cap prevenció pel mateix motiu a confiar en el meu cosí; per tal que pugueu tenir la possibilitat de consultar-lo, procuraré trobar l’oportunitat de fer-vos a mans aquesta carta en el curs del matí. Només afegiré que Déu us beneeixi.

Fitzwilliam Darcy





13


Si bé Elizabeth no esperava que la carta que li va lliurar el senyor Darcy fos per insistir en els seus oferiments, tampoc no tenia cap idea del seu contingut. Però, tal com estaven llurs relacions, ja pot suposar-se amb quina avidesa la va llegir i quines emocions contradictòries li va produir. Difícilment, mentre llegia, hauria pogut definir els seus sentiments. Amb estranyesa va comprendre, de primer, que ell creia que podia explicar-ho tot, i ràpidament es va convèncer que el senyor Darcy no podia donar cap explicació que no amagués un just sentiment de vergonya. Fortament previnguda contra tot el que ell pogués dir, va començar a llegir el relat del que havia passat a Netherfield. Llegia amb tanta avidesa, que gairebé no li quedava la facultat de comprendre i per la impaciència que sentia de saber què diria més endavant era incapaç de copsar el sentit d’allò que tenia davant dels ulls. Sense pensar-s’hi, va decidir que la creença d’ell en la indiferència de Jane era falsa i la descripció que feia de les objeccions reals, les pitjors, contra el casament, la van irritar massa per desitjar de fer-li justícia. Cap manifestació de penediment pel que havia fet no la satisfeia; el to de la carta no era de penediment, sinó d’arrogància. Només contenia orgull i insolència.

Però quan després d’aquest tema va començar el relat referent al senyor Wickham, quan un xic més assossegada va llegir la relació dels fets que, posat que fossin certs, destruïen completament la bona opinió que ella tenia de la seva vàlua —fets que d’una manera alarmant s’assembla­ven a la història de la vida de Wickham que ell mateix li havia contat—, els seus sentiments cada vegada eren més difícils de suportar i més difícils de definir. L’esglai, el recel i fins i tot l’horror l’oprimien. Desitjava negar-ho totalment, i sense parar exclamava: «Això ha de ser fals! Això no pot ser! Això ha de ser una gran falsedat!». I quan hagué llegit tota la carta, malgrat que no s’havia assabentat gairebé de res del que contenien les dues últimes pàgines, la va plegar afirmant que no la llegiria, que mai més no tornaria a llegir-la.

Amb l’esperit agitat i sense poder pensar en res més, continuava caminant. Però era inútil; al cap d’un moment va obrir novament la carta i sobreposant-se com millor va poder va recomençar la humiliant lectura de tot allò que es referia a Wickham i es va dominar prou per ser capaç de penetrar el sentit de cada frase. El relat dels lligams de Wickham amb la família de Pemberley era exactament el mateix que li havia fet ell; també la constatació de l’afecte del darrer senyor Darcy per Wickham, tot i que ella abans en desconeixia la magnitud, estava d’acord amb els mots d’ell; l’exposició d’un confirmava la de l’altre. Però, quan va arribar allí on Darcy parlava del testament, les diferències entre ells dos eren enormes. Tenia ben fresc a la memòria tot el que Wickham li havia contat referent al benefici eclesiàstic, i, com que recordava mot per mot el que ell havia dit, era impossible no tenir la impressió que un dels dos mentia. Per uns instants, Elizabeth es va fer la il·lusió que els seus desigs no anaven errats, però quan va llegir i rellegir amb la més gran atenció els detalls que el senyor Darcy donava sobre la renúncia de Wickham a qualsevol pretensió a un benefici, rebent en compensació una suma tan considerable com eren tres mil lliures, novament li calgué dubtar. Va plegar la carta i, sospesant cada circumstància amb el que ella entenia per imparcialitat, va reflexionar la probabilitat que tot el que s’hi deia fos cert; però amb poc èxit, ja que tots dos asseguraven el que deien. Altre cop va continuar la lectura. Però cada ratlla demostrava més clarament que l’afer, que ella creia que cap ardit no podia presentar sota aquell aspecte —demostrant-se amb això que l’actuació del senyor Darcy havia estat poc menys que vergonyosa—, era capaç de fer donar un tomb i de demostrar que la conducta del senyor Darcy en aquell assumpte havia estat irreprotxable. El fet que el senyor Darcy no tingués escrúpols a acusar Wickham de ser un malgastador i un llibertí li sabia més greu perquè ella no podia aportar cap prova de la seva injustícia. Mai no havia sentit a parlar de Wickham abans que ell entrés a la Milícia del comtat, cosa que s’havia decidit a fer a instàncies d’un jove que, trobant-lo casualment a la ciutat, havia renovat amb ell una antiga coneixença. De la seva vida anterior res no se sabia al Hertfordshire si no és el que ell mateix contava. Quant al seu caràcter, fins i tot en cas d’haver pogut obtenir informació, mai no havia sentit el desig de preguntar res. El seu aspecte, veu i maneres l’havien dotat, de cop, amb totes les virtuts. Elizabeth intentava recordar alguna prova de bondat, algun tret especial d’integritat o de desig de fer el bé que pogués rescatar-lo dels atacs del senyor Darcy o, almenys, algunes virtuts, si bé momentàniament dominades per algun error, a les quals ella pogués donar un nom diferent del que els donava el senyor Darcy: dissipació i vici. Però el record no l’ajudava gens. Sense esforçar-s’hi podia evocar l’encant i la gràcia de la seva presència, però només podia recordar que l’afavorís la general aprovació de tota la gent del veïnat i l’estima aconseguida entre els companys amb l’afabilitat del seu tracte. Va deturar-se una estona mentre considerava aquests fets, i després va continuar llegint. Però desgraciadament la història que venia a continuació sobre els projectes de Wickham referents a la senyoreta Darcy quedava en certa manera confirmada per la conversa que havia mantingut amb el coronel Fitzwilliam aquell mateix matí. Finalment, es veié obligada a recórrer a ell per comprovar la veracitat de tots els detalls, car ell li havia confirmat prèviament l’interès que sentia per tot allò que es referís als afers del seu cosí i no tenia cap motiu per dubtar de la seva integritat. Gairebé ja s’havia resolt a demanar el seu ajut, quan la dificultat de portar-ho a terme va desbaratar la seva primera idea; idea que va rebutjar del tot quan es va convèncer que el senyor Darcy no s’hauria arriscat a proposar-ho, si no hagués estat segur que el seu cosí corroboraria el que ell deia.

Recordava perfectament tot el que havia passat amb Wickham quan van estar conversant la primera tarda que es van trobar a casa del senyor Philips. Tenia encara fresques a la memòria algunes de les expressions que havia usat Wickham. Ara li xocava la poca conveniència d’unes tals confidències a una persona estranya i s’admirava de no haver-se’n adonat abans. Veia la poca delicadesa del comportament d’ell en posar-se a primer terme com havia fet. Recordava que s’havia vanagloriat que no temia de veure el senyor Darcy…, que el senyor Darcy podia, si volia, deixar la regió, però ell es quedaria on era; no obstant això, la setmana següent va evitar de trobar-se amb ell a Netherfield. Recordava també que fins que la família de Netherfield no se’n va anar, no va contar a ningú, fora d’ella, la seva història, però que, així que se n’hagueren anat, va ser el tema de conversa de tothom; que no s’havia resistit, que no havia tingut miraments a difamar el caràcter del senyor Darcy, malgrat haver-li assegurat que, per respecte al pare, mai no comprometria el fill.

Que diferent veia ara tot el que a ell feia referència! Les atencions a la senyoreta King eren ara la conseqüència odiosa d’un interès purament mercenari i la preferència que havia demostrat per ella, malgrat la poca importància de la seva fortuna, demostrava més l’avidesa d’ell per arreplegar el que pogués que no pas la modèstia de les seves aspiracions. Ara veia que el comportament que havia tingut amb ella no era degut a cap motiu que pogués afalagar-la: o bé anava enganyat respecte als diners que ella tenia o bé la preferència encoratjadora que, ara se n’adonava, ella li havia mostrat imprudentment, satisfeia la seva vanitat. Els arguments per defensar-lo cada vegada eren més i més febles i en canvi va haver de reconèixer —cosa que novament justificava el senyor Darcy— que ja feia temps que Jane havia fet algunes preguntes sobre aquest assumpte al senyor Bingley i que aquest havia afirmat la innocència de Darcy en aquell afer; i que, malgrat que les maneres del senyor Darcy traslluïen un gran orgull i no eren agradables, mai, en tot el temps de la seva coneixença —coneixença que últimament els havia donat ocasió per a un tracte assidu i que li havia fet conèixer amb una certa intimitat la manera de comportar-se d’ell—, mai no havia vist res que demostrés manca de principis o de justícia, res que el presentés com un home de costums poc religiosos o immorals. Que els seus coneguts l’estimessin i el valoressin, que fins i tot Wickham li reconegués el mèrit de ser un bon germà i el fet d’haver-lo sentit a parlar tan sovint de la seva germana en un to d’autèntic afecte, provava que el senyor Darcy era capaç de tenir bons sentiments. Si la seva actuació hagués estat la que Wickham explicava, una violació tan flagrant de tots els drets, difícilment hauria pogut restar encoberta als ulls de la gent; com tampoc no s’explicava, l’amistat entre una persona capaç d’uns actes tan vils i un home tan bo com el senyor Bingley.

Cada vegada estava més avergonyida d’ella mateixa. No podia pensar en Darcy o en Wickham sense veure que havia estat cega, que s’havia comportat d’una manera absurda i parcial i que s’havia deixat emportar pels prejudicis.

—M’he portat d’una manera menyspreable —va exclamar—. Jo, que m’enorgullia del meu bon criteri! Jo, que tenia tan bona opinió de la meva perspicàcia i que tan sovint he menystingut la generositat i el candor de la meva germana i he satisfet la meva vanitat alimentant sospites sense fonament i totalment indignes! Com m’humilia aquest descobriment! I, tanmateix, quina humiliació més justa! Si hagués estat enamorada, no hauria estat més cega. Però aleshores els disbarats que he fet no haurien estat efecte de la vanitat, sinó de l’amor. Complaguda per la preferència d’un home i ofesa pel menyspreu de l’altre, m’he deixat endur per la simpatia i per la ignorància i he prescindit de la raó en fets d’interès per a tots dos. Fins avui no m’he conegut a mi mateixa.

De si mateixa a Jane, de Jane a Bingley, els seus pensaments seguien un fil que aviat li féu recordar que les explicacions del senyor Darcy en aquell assumpte li havien semblat poc satisfactòries, i va rellegir la carta. Una segona lectura li va fer veure les coses d’una altra manera. Com podia negar en aquest cas el crèdit a les seves afirmacions que s’havia vist obligada a concedir-li en l’altre? Ell afirmava que no tenia la més lleu sospita de l’afecte de la seva germana i ella no va poder evitar de recordar quina havia estat sempre l’opinió de Charlotte. Ningú no podia negar que la descripció que feia el senyor Darcy de Jane era exacta. Ella mateixa sabia que Jane, malgrat la intensitat dels seus sentiments, no els demostrava i que la serenitat inalterable del seu posat sovint aparentava manca de sentiment.

Quan va arribar al paràgraf de la carta on es feia esment de la seva família en termes tan humiliants com merescuts, va sentir una vergonya terrible. La justícia dels càrrecs la va impressionar tant, que no va poder negar-los, i la circumstància a què ell al·ludia particularment —que havia tingut lloc al ball de Netherfield i que havia confirmat la seva desaprovació— difícilment podia haver quedat gravada més profundament en l’esperit d’ell que en el d’ella.

No deixava de ser sensible a l’elogi que el senyor Darcy feia d’ella i de la seva germana. Això suavitzava la pena que sentia, però no la consolava del menyspreu que la resta de la seva família s’havia ben guanyat. Quan pensava que el desengany de Jane era, de fet, obra dels seus parents més pròxims i reflexionava el perjudici material que la inconveniència de llur conducta podia portar a la seva reputació, se sentia més deprimida que mai no ho hagués estat en sa vida.

Dues hores va vagarejar pel camp deixant que els pensaments li anessin d’uns fets als altres, reconsiderant els esdeveniments, determinant probabilitats i reconciliant-se amb si mateixa com millor podia per tal d’assumir el canvi tan sobtat, tan important, que havien sofert les seves conviccions. La fatiga i la sensació d’haver estat molt de temps fora de casa la van fer tornar, finalment, a la Parròquia. Va entrar amb el desig d’aparentar la mateixa alegria de sempre i decidida a posar fi a les seves reflexions, que podien fer-la incapaç de participar en la conversa.

Així que va entrar, li van fer saber que durant la seva absència els dos cavallers de Rosings havien vingut per separat a fer-los una visita. El senyor Darcy s’havia quedat només un moment per prendre comiat. Però el coronel Fitzwilliam havia restat almenys una hora esperant la seva tornada i gairebé estava decidit a sortir a cercar-la fins que la trobés. Elizabeth amb prou feines va poder simular que sentia no haver-lo vist; en realitat, se n’alegrava. El coronel ja no li interessava; ara només podia pensar en la seva carta.





14


Els dos cavallers van deixar Rosings l’endemà al matí i el senyor Collins, que s’havia esperat al costat dels pavellons per tal de fer-los l’última reverència de comiat, va poder portar a la casa l’agradable notícia que llur aspecte era bastant saludable i llur estat d’ànim el que calia esperar després de la malenconiosa escena que havia tingut lloc a Rosings. I a Rosings es va dirigir després per consolar Lady Catherine i la seva filla, d’on va tornar satisfet amb un missatge de Sa Senyoria que els feia saber que estava tan deprimida, que sentia el desig de tenir-los tots a dinar amb ella.

Elizabeth no podia veure Lady Catherine sense recordar que, si ella ho hagués volgut, ara ja hauria estat presentada a la dama com a futura neboda seva. Tampoc no podia pensar sense somriure en la indignació que el fet hauria provocat a Sa Senyoria. Què hauria dit? Com hauria reaccionat? Aquestes eren unes preguntes que la divertien.

El primer tema de la conversa fou la disminució del grup de Rosings.

—Us asseguro que ho he sentit moltíssim —va dir Lady Catherine—; crec que ningú no sent la pèrdua dels amics tant com la sento jo. Però és que tinc un afecte especial per aquests dos joves, i sé que ells m’estimen tant! A ells també els sabia molt greu d’anar-se’n, però això els passa sempre. L’estimat coronel va estar bastant animat fins a l’últim moment, però Darcy semblava sentir-ho molt més; més, em penso, que l’any passat. Cada vegada se sent més lligat a Rosings.

L’ocasió era propícia perquè el senyor Collins pogués ficar-hi una al·lusió i una galanteria que mare i filla van agrair amb un somriure.

Havent dinat, Lady Catherine va observar que Elizabeth semblava poc animada i, cercant ella mateixa l’explicació al seu desànim en el fet que a Elizabeth no li agradava haver-se’n de tornar tan aviat a casa seva, va afegir:

—Però, si aquest és el motiu, escriviu a la vostra mare per demanar-li que us deixi quedar una mica més. Estic certa que la senyora Collins estarà molt contenta amb la vostra companyia.

—Agraeixo molt a Sa Senyoria aquesta amable invitació —va replicar Elizabeth—, però no està en el meu poder d’acceptar-la. Em cal ser a la ciutat dissabte.

—Aleshores, si és així, només hauríeu restat aquí sis setmanes. Jo esperava que us quedéssiu dos mesos. Abans de venir vosaltres ja ho vaig dir a la senyora Collins. No hi pot haver cap motiu perquè us n’aneu tan aviat. La senyora Bennet de segur que pot prescindir de vós quinze dies més.

—Però el meu pare no. Em va escriure la setmana passada per apressar el meu retorn.

—Oh! El vostre pare, si pot fer-ho la vostra mare, també pot prescindir de vós. Les filles no són mai tan importants per a un pare, i, si voleu quedar-vos un altre mes sencer, puc portar una de vosaltres fins a Londres, perquè me n’hi vaig a la primeria d’abril per passar-hi una setmana. I, com que Dawson no té inconvenient que li ocupin el pescant del Barouche, hi haurà espai suficient per a una de vosaltres; naturalment, si fes fred, no em faria res que vinguéssiu totes dues, perquè cap de les dues no està gaire grassa.

—Sou molt amable, madame; però em penso que ens cal fer el que teníem pensat.

Lady Catherine va semblar que s’hi resignava.

—Senyor Collins, les heu de fer acompanyar per un criat. Ja sabeu que jo sempre dic el que penso i no puc suportar la idea que dues noies joves viatgin amb un cotxe de posta totes soles. Em desagrada com no us ho podeu pas imaginar. Les dones joves sempre haurien de ser vigilades adientment i ateses d’acord amb llur categoria social. Quan la meva neboda Georgiana va anar a Ramsgate l’estiu passat, vaig tenir com a principi que dos criats l’acompanyessin. La senyoreta Darcy, la germana del senyor Darcy, de Pemberley, i Lady Anne no haurien pogut presentar-se amb propietat d’altra manera. Em fixo moltíssim en aquestes coses. Heu d’enviar John amb les senyoretes, senyora Collins; estic contenta que se m’hagi acudit de dir-ho, perquè seria realment un descrèdit per a vós que les deixéssiu anar soles.

—El meu oncle enviarà un criat a cercar-nos.

—Oh! El vostre oncle! Té un criat, dieu? Estic molt contenta que tingueu algú que pensi en aquestes coses. On canviareu els cavalls? Oh! A Bromley, naturalment. Si mencioneu el meu nom al Bell, us atendran molt bé.

Lady Catherine tenia moltes més preguntes a fer sobre el viatge, i, com que no se les responia totes ella mateixa, calia prestar atenció, cosa que Elizabeth considerava una sort, perquè amb els pensaments que li bullien pel cap podria ben succeir que s’oblidés d’on era. Més valia que reservés les reflexions per a les hores de solitud. Sempre que estava sola els donava curs lliure i això li proporciona­va un gran consol i no passava ni un dia sense fer una passejada solitària que li permetia d’abandonar-se a les delícies dels records poc agradosos.

La carta del senyor Darcy, anava en camí de saber-se-la aviat de memòria. N’estudiava cada frase, i els sentiments que experimentava envers aquell que l’havia escrita eren molt diferents unes vegades de les altres. Quan recordava el to en què li havia adreçat la paraula, encara sentia una gran indignació; però, quan considerava la manera injusta com ella l’havia condemnat i vituperat, el seu enuig es girava contra ella mateixa i el desengany que havien sofert els sentiments d’ell esdevenia objecte de compassió. El seu afecte despertava gratitud, el seu caràcter respecte, però no podia aprovar el seu comportament ni per un moment podia penedir-se d’haver-lo refusat o sentir la més lleugera inclinació a veure’l novament, mai més. El seu propi comportament en el passat era una deu constant d’humiliació i remordiment i els malaurats defectes de la seva família un tema d’aflicció encara més gran. No tenien remei. El seu pare s’acontentava rient-se’n i mai no es molestava a frenar el salvatge esbojarrament de les seves germanes petites, i la seva mare, que posseïa unes maneres tan allunyades de la correcció, era del tot insensible al mal que causaven. Elizabeth i Jane havien intentat plegades de reprimir l’atordiment de Catherine i Lydia; però, si la seva mare els donava suport, quina possibilitat existia de millorament? Catherine, una noia de caràcter feble, irritable i absolutament dominada per Lydia, sempre es prenia els consells de les seves germanes com un greuge, i Lydia, egoista i indolent, gairebé ni els escoltava. Eren ignorants, mandres i buides. Mentre hi hagués un oficial a Meryton hi flirtejarien i mentre Longbourn i Meryton estiguessin a la distància d’una passejada continuarien anant-hi.

Una altra preocupació important era la seva ansietat per Jane, perquè les explicacions del senyor Darcy, que van retornar-li l’estima per Bingley, augmentaven el valor d’allò que Jane havia perdut. Havia quedat demostrat que el seu afecte era sincer i la seva conducta neta de tota culpa, a menys de considerar com una culpa la confiança cega que tenia en el seu amic. Que dolorós era, doncs, de pensar que Jane s’havia vist privada d’una situació tan desitjable en tots els aspectes, tan plena d’avantatges, tan prometedora de felicitat, per la insensatesa i la manca de correcció de la seva pròpia família!

Si afegia a aquests records el canvi sofert pel caràcter de Wickham, no és difícil de creure que el seu estat d’ànim, que abans rarament es deprimia, estigués ara tan afectat que li fos gairebé impossible de mostrar-se passablement animada.

L’última setmana de la seva estada allí els compromisos per anar a Rosings foren tan freqüents com ho havien estat a la primeria. La darrera tarda, també la van passar a Rosings, i Sa Senyoria novament va voler assabentar-se minuciosament de tots els detalls de llur viatge; els va donar consells sobre la millor manera d’empaquetar les coses i va insistir tant en la necessitat de posar els vestits d’una manera determinada —que era l’única bona—, que Maria, en tornar a casa, va desfer tota la feina feta al matí i va arreglar el seu bagul altra vegada des del principi.

Quan se’n van anar, Lady Catherine, amb una gran condescendència, els va desitjar un bon viatge i les va invitar a tornar novament a Hunsford l’any vinent, i la senyoreta De Bourgh va portar el seu esforç fins a fer una genuflexió i donar-los la mà.





15


Dissabte al matí, Elizabeth i el senyor Collins es van trobar per esmorzar uns minuts abans que els altres es presentessin, i ell va aprofitar l’avinentesa de fer els compliments habituals en un comiat que ell considera­va necessaris i indispensables.

—No sé, senyoreta Elizabeth —va dir—, si la senyora Collins ja us ha expressat els seus sentiments per la vostra amabilitat a venir a veure’ns, però estic completament segur que no deixareu la casa sense que se us regraciï per això. El favor de la vostra companyia ha estat molt apreciat, us ho asseguro. Vós sabeu les poques coses que hi ha en el nostre humil habitatge que puguin ser atractives. La senzillesa de la nostra vida, les cambres petites, l’escassetat de servents i les poques coses que veiem del món deuen haver fet de Hunsford un indret extremament avorrit per a una noia jove com vós; però espero que voldreu creure en el nostre agraïment per la vostra condescendència i que hem fet tot el que estava a les nostres mans per tal d’evitar que passéssiu el temps d’una manera poc agradosa.

Elizabeth li va donar les més expressives gràcies i la seguretat d’haver-ho passat meravellosament bé. Durant les sis setmanes que havia estat allí havia fruït molt, i el plaer d’estar amb Charlotte i les amables atencions que havia rebut d’ells feien que fos ella la qui estava agraïda. El senyor Collins es va sentir complagut, i encara amb més solemnitat va dir somrient:

—Em proporciona el més gran plaer sentir-vos dir que no heu passat el temps d’una manera desagradable. Hem fet, certament, tot allò que hem pogut, i, com que hem tingut la gran sort de poder-vos presentar a una societat d’un rang superior per la nostra relació amb Rosings, en tenir els mitjans de variar sovint l’humil escenari de la nostra llar, crec que podem vanagloriar-nos que la vostra visita a Hunsford no hagi estat del tot avorrida. La nostra posició en relació amb la família de Lady Catherine és, naturalment, una prerrogativa i una benedicció de la qual poca gent pot presumir. Ja veieu quin és el tracte que se’ns dóna. Ja veieu que contínuament se’ns invita a anar-hi. He de confessar que, tot i els desavantatges d’aquesta humil parròquia, no crec que cap dels qui hi viuen puguin ser objecte de compassió mentre participin de la nostra intimitat amb Rosings. —Els mots eren insuficients per a expressar uns sentiments tan elevats, i el senyor Collins es veié obligat a passejar per la cambra mentre Elizabeth intentava unir correcció i sinceritat en unes frases breus—. Sens dubte, estimada cosina, podreu fer sobre nosaltres un report favorable al Hertfordshire; almenys em faig la il·lusió que podreu fer-lo. Vós heu estat testimoni, dia a dia, de les moltes atencions que té Lady Catherine per Charlotte; altrament, confio que no us semblarà que la vostra amiga ha tingut mala sort en…; però sobre aquest punt valdrà més guardar silenci. Només deixeu que us asseguri, estimada senyoreta Elizabeth, que des del fons del meu cor, ben cordialment, us desitjo a vós la mateixa felicitat en el matrimoni. La meva estimada Charlotte i jo tenim un sol esperit i una sola manera de pensar. Tenim, en tot, una notable semblança de caràcter i d’idees. Semblem haver estat destinats l’un a l’altre.

Elizabeth va poder respondre sense riure que, això, quan es donava, era una sort immensa, i amb la mateixa sinceritat va poder afegir que creia fermament en el seu benestar domèstic i que se n’alegrava. No li va doldre, això no obstant, que l’entrada de la dama origen de tanta felicitat interrompés el recital de lloances. Pobra Charlotte! Era trist haver-la de deixar en companyia d’aquell home! Si bé ella, quan ho havia escollit, ja el coneixia, i malgrat que, evidentment, li sabia greu que els visitants se n’anessin, no semblava pas demanar que la compadissin. La seva llar i les feines de la casa, la seva parròquia, les seves gallines i les preocupacions que tot això li donava encara no havien perdut llur encant.

Per fi, va arribar al cotxe de posta; van carregar els baguls al sostre, van ficar-hi els paquets a dintre i els van dir que tot ja estava a punt. Després d’acomiadar-se afectuosament de llurs amics, el senyor Collins va acompanyar Elizabeth fins al carruatge i mentre baixaven pel jardí li va encarregar unes respectuoses salutacions per a la seva família, sense oblidar de donar les gràcies per les atencions que havia rebut durant la seva estada a Longbourn l’hivern passat i de presentar els seus respectes al senyor i a la senyora Gardiner, tot i que no els coneixia. Després la va ajudar a pujar al cotxe; darrera d’ella va pujar Maria, i ja anaven a tancar la porteta quan, de sobte, Collins els va fer memòria amb una certa consternació que s’havien oblidat de deixar un missatge per a les dames de Rosings.

—Però, naturalment —va afegir—, vosaltres desitgeu que els oferim els vostres respectes i que alhora els expressem el vostre agraïment i els donem les gràcies per llurs amabilitats mentre heu estat aquí.

Elizabeth no s’hi va oposar; aleshores van poder tancar la porta i el carruatge es va posar en marxa.

—Déu del cel! —va exclamar Maria al cap d’uns minuts de silenci—. Sembla que només hagin passat dos o tres dies des que vam arribar, i tanmateix, quantes coses han passat!

—Moltes, certament! —va dir la seva companya sospirant.

—Hem dinat nou vegades a Rosings, a més de prendre-hi el te dues vegades. Quantes coses tindré per contar!

Elizabeth es va dir a si mateixa: «I quantes coses hauré d’amagar!».

Durant el viatge no van parlar gaire i no van tenir cap sobresalt, i al cap de quatre hores de sortir de Hunsford van arribar a casa del senyor Gardiner, on havien de restar uns quants dies.

Jane tenia un bon aspecte, i Elizabeth va tenir poc temps per estudiar el seu estat d’ànim enmig dels compromisos de tota mena que la seva tia havia pres tan amablement per elles, però Jane havia de tornar a Longbourn amb ella, i allí tindria prou lleure per poder-la observar.

Mentrestant, fins i tot li va costar un esforç esperar de ser a Longbourn per parlar a la seva germana de la proposta del senyor Darcy. Saber que estava a les seves mans revelar quelcom que sorprendria tantíssim Jane i que alhora afalagava tant un aspecte de la seva pròpia vanitat que la raó encara no havia aconseguit de foragitar era una temptació tan gran per a les confidències, que res no l’hauria poguda dominar; llevat de la indecisió que encara tenia pel fet de saber fins on havia d’arribar en les seves explicacions. El que temia, si de cas un dia es decidia a tocar el tema, era veure’s emportada a repetir quelcom del que li havien dit de Bingley, cosa que només serviria per entristir més la seva germana.





16


Era la segona setmana de maig quan les tres noies van sortir juntes de Gracechurch Street cap a la ciutat de…, del Hertfordshire; en acostar-se a la posada on havien quedat que les esperaria el carruatge del senyor Bennet, van veure de seguida —car el cotxer havia estat molt puntual— Kitty i Lydia mirant per una de les finestres del menjador del pis de dalt. Les dues noietes feia més d’una hora que eren allí dedicant-se a visitar una botiga de capells que hi havia al davant, espiant un sentinella que feia la guàrdia i preparant una amanida de cogombres.

Havent donat la benvinguda a les seves germanes, els van mostrar una taula parada amb tota mena de menjar fred del que generalment es troba al rebost de les posades, mentre exclamaven:

—No està bé, això? No és una sorpresa molt agradable?

—Teníem la intenció de convidar-vos —va afegir Lydia—, però ens hauríeu de deixar diners, perquè ens acabem de gastar els nostres en aquella botiga. Mireu, ens hem comprat aquesta capota. No la trobo gaire bonica, però he pensat que valia més comprar-la que no pas no fer-ho. La desfaré així que arribaré a casa, i veuré si en puc fer res que m’agradi més. —I, quan les seves germanes se’n van burlar perquè era lletja, va afegir sense preocupar-se gens ni mica—: Ah, doncs a la botiga n’hi havia dues o tres de més lletges; quan hauré comprat setí d’un color ben bonic per adornar-la amb quelcom de nou, crec que podrà passar. Altrament, no té gaire importància el que portem aquest estiu, posat que el comtat de… ha deixat Meryton i se’n van dintre de quinze dies.

—Se’n van, de debò? —va exclamar Elizabeth amb una gran satisfacció.

—Se’n van a acampar prop de Brighton, i jo desitjo tant que el papà ens porti tots a passar-hi l’estiu! Seria un pla tan deliciós! I goso dir que no ens costaria gairebé res. A la mamà, també li agradaria anar-hi; més que cap altra cosa! Pensa només en l’estiu tan trist que passarem si no hi anem!

«Sí», va pensar Elizabeth, «aquest sí que seria un pla deliciós i fet completament a la nostra mida. Déu del cel! Brighton i tot un campament de soldats per a nosaltres soles, que ja hem sofert el trasbals d’un sol regiment de milícia i els balls mensuals de Meryton».

—Tinc notícies per a vosaltres —va dir Lydia mentre seien a taula—. Què en penseu, vosaltres? Són notícies excel·lents, molt importants, referents a una persona que a tots ens agrada.

Jane i Elizabeth es van mirar i van dir al cambrer que ja se’n podia anar. Lydia es va posar a riure.

—Ai, això és ben propi de la vostra serietat i discreció. Heu pensat que el cambrer no ho havia de sentir; com si a ell li importés gens. Goso dir que molt sovint deu sentir a dir coses pitjors de les que jo diré. Però és un noi molt lleig i estic contenta que se n’hagi anat. Mai no he vist, en tota la meva vida, una barbeta més llarga. Bé, i ara les meves notícies: són sobre el nostre estimat Wickham. Oi que era massa bo per al cambrer? No hi ha perill que Wickham es casi amb Mary King. Això va per tu, Elizabeth! Ella se n’ha anat a casa del seu oncle, a Liverpool, per quedar-s’hi. Wickham està fora de perill.

—I Mary King també —va afegir Elizabeth—; fora del perill de fer un casament imprudent pel que fa als diners.

—És molt beneita d’anar-se’n, si li agrada Wickham.

—Espero que els lligams no siguin gaire forts ni per una part ni per l’altra —va dir Jane.

—Estic certa que, per part d’ell, no ho són. Respondria per ell que mai no li ha interessat gens Mary. Qui podria interessar-se per una cosa tan desagradable, esquifida i pigada?

Elizabeth es va estranyar de trobar-se pensant que, malgrat que ella era incapaç d’usar unes expressions tan vulgars, la vulgaritat del sentiment era bastant semblant a aquella a la qual ella havia donat cabuda en el seu interior abans i que tenia per liberal!

Així que van acabar de dinar i les germanes grans van haver pagat el compte, van demanar el carruatge. Van haver d’usar tot llur enginy per ficar-se totes elles allí dintre, però finalment tot el grup, amb les capses, bosses de labor, paquets i les poc oportunes compres de Kitty i Lydia, va poder seure.

—Que bé que ens hi hem embotit! —va dir cridant Lydia—. Estic contenta d’haver-me comprat la capota, encara que només sigui perquè és tan divertit que hi hagi una altra capsa! Bé, ara instal·lem-nos confortablement i còmodament, i parlem i riguem tot el camí fins a casa. De primer, escoltem tot el que us ha succeït a totes vosaltres des que us en vau anar. Heu conegut homes interessants? Heu tingut cap flirt? Jo tenia grans esperances que una de vosaltres atrapés un marit abans de tornar. Jane aviat serà una vella fadrina, ho dic jo. Gairebé té vint-i-tres anys! Déu meu, quina vergonya tindria jo, si abans dels vint-i-tres anys no fos casada! No us podeu imaginar com desitja que pesqueu un marit la tia Philips. Diu que hauria valgut més que Lizzy es casés amb el senyor Collins; però jo crec que no hauria estat gens divertit. Senyor! Com m’agradaria de casar-me abans que ho fes cap de vosaltres, i aleshores jo us aguantaria la capa a tots els balls. Valga’m Déu! Com ens vam divertir l’altre dia, a casa del coronel Forster! Kitty i jo havíem de passar el dia amb ells, i la senyora Forster va prometre que a la tarda hi hauria una mica de ball (dit de passada, la senyora Forster i jo som tan amigues!); per això va demanar a les dues Harrington que vinguessin, però Harriet estava malalta, i Pen va haver de venir sola. I aleshores, què creieu que vam fer? Vam vestir Chamberlayne amb vestits de dona per tal de fer-lo passar per una senyora…; ja us podeu imaginar si en va ser, de divertit! Ningú no ho sabia, llevat de Col i la senyora Forster, Kitty i jo i la nostra tia, perquè li vam haver de manllevar un dels seus vestits. No us ho podeu imaginar, que bé que estava! Quan Denny, Wickham i Pratt i dos o tres cavallers més van entrar, no el van conèixer, en absolut. Déu, com vaig riure, i la senyora Forster també. Em pensava que em moria. Això va fer sospitar als homes que alguna cosa passava i, aleshores, de seguida van descobrir de què es tractava.

Amb històries com aquesta de les seves reunions i bromes divertides, Lydia, ajudada pels suggeriments i els afegits de Kitty, va aconseguir de divertir les seves companyes durant tot el camí fins a Longbourn. Elizabeth escoltava tan poc com podia, però no podia evitar de sentir anomenar Wickham molt sovint.

A casa seva les van rebre amb mostres de gran afecte. La senyora Bennet es va alegrar de veure que Jane conservava la mateixa cara bonica de sempre, i més d’una vegada, mentre dinaven, el senyor Bennet va dir espontàniament a Elizabeth:

—Estic content que ja siguis a casa, Lizzy.

Van tenir molta gent a dinar, ja que gairebé tots els Lucas van venir a veure Maria i a escoltar les noves, i els temes a parlar van ser molt variats. La senyora Lucas, pel damunt de la taula, preguntava a Maria per la salut de la seva filla gran i de les seves gallines; la senyora Bennet dividia la seva atenció entre Jane, que li explicava les últimes novetats de la moda des del lloc on seia, una mica lluny d’ella, i la més jove de les senyoretes Lucas, a la qual repetia detalladament tota la informació; i Lydia, aixecant la veu pel damunt de la dels altres, contava a tothom que volia escoltar-la els plaers de tota mena d’aquell matí.

—Oh, Mary —va dir—, m’hauria agradat que haguessis vingut amb nosaltres, perquè ens hem divertit! Al cotxe, Kitty i jo hem tirat totes les cortinetes i hem fet veure que anava buit; jo hauria fet tot el viatge així, si Kitty no s’hagués marejat, i, quan hem arribat al George, crec que ens hem comportat amb molta generositat, perquè hem invitat les altres tres amb el dinar fred més bo del món, i, si tu hi haguessis estat, també t’hauríem invitat a tu. I després, quan hem sortit, ha estat tan divertit! Em pensava que no podríem enquibir-nos mai al cotxe. Jo em moria de tant de riure. I, durant tot el camí, totes estàvem tan contentes! Parlàvem i rèiem tan alt, que tothom ens hauria pogut sentir de deu milles a la rodona.

En sentir tot això, Mary va replicar greument:

—No és, estimada germana, que menyspreï uns plaers com els que contes; sens dubte són congènits amb la manera de ser de la majoria de dones, però confesso que, per mi, no haurien tingut cap atractiu. Prefereixo, infinitament més, un llibre.

Però Lydia no va sentir ni un mot d’aquesta resposta. Gairebé mai no escoltava ningú més enllà d’un minut, i mai no prestava atenció a Mary.

A la tarda, Lydia va pregar insistentment a les altres noies que anessin plegades a Meryton, a veure com estaven llurs coneguts; però Elizabeth es va oposar fermament al projecte.

—No m’agradaria —va dir— que ningú digués que les senyoretes Bennet no poden quedar-se ni mig dia a casa sense llançar-se a perseguir els oficials.

Existia també un altre motiu per a la seva oposició: temia veure Wickham novament i estava decidida a evitar-ho com més temps millor. No podia expressar l’alliberament que significava per a ella la pròxima partença del regiment. Al cap de quinze dies tots se n’haurien anat, i, un cop fora, esperava que, per part d’ells, ja no haurien d’aguantar cap més molèstia.

No feia gaires hores que Elizabeth era a casa, quan va descobrir que el projecte d’anar a Brighton, que Lydia havia insinuat quan eren a la posada, era un tema freqüent de discussió entre els seus pares. Elizabeth va veuré de seguida que ell no tenia ni la més lleu intenció de consentir-hi; però les seves respostes eren alhora tan vagues i tan equívoques que la seva mare, tot i que a vegades es descoratjava, no desesperava d’aconseguir-ho.





17


Elizabeth no es podia aguantar més temps la impaciència per fer saber a Jane el que havia passat, i a la fi es va decidir a suprimir aquells episodis en els quals la seva germana estava implicada; preparant-la per a la sorpresa, l’endemà al matí li va contar els fets més importants de l’escena entre el senyor Darcy i ella.

La sorpresa de la senyoreta Bennet va minvar, però, aviat, perquè l’afecte que sentia per la seva germana feia que trobés molt natural que algú admirés Elizabeth; i també la sorpresa va cedir davant altres sentiments. Li dolia que el senyor Darcy hagués confessat els seus sentiments d’una manera tan poc adient per fer-los acceptables, però li dolia més encara el sofriment que el refús d’ella li havia segurament causat.

—La seva seguretat en l’èxit —va dir— no estava bé, i és cert que no hauria hagut de mostrar-se tan segur, però tingues en compte que ara aquest sentiment deu augmentar el seu desencant.

—Naturalment —va replicar Elizabeth—, ho sento de tot cor per ell, però probablement altres sentiments li faran oblidar el seu interès per mi. No m’ho retreus, oi, que l’hagi refusat?

—Retreure-t’ho! Oh, no!

—Però em retreus que defensés amb tanta vehemència Wickham.

—No; desconec en què et vas equivocar dient-li el que li vas dir.

—Doncs ho sabràs quan t’hauré contat el que va passar l’endemà.

I aleshores li va parlar de la carta i li’n va explicar el contingut en tot allò que es referia a George Wickham. Pobra Jane, quin cop va ser per a ella aquesta revelació! Qui podia anar pel món tranquil·lament sabent que existia tanta maldat en els éssers humans i que en aquest cas s’aplegava en un sol individu? Ni la reivindicació del senyor Darcy, tot i que era grat als seus sentiments, no podia consolar-la d’aquest descobriment. S’esforçava a demostrar la probabilitat d’un error i mirava de justificar un d’ells sense per això inculpar l’altre.

—No ho aconseguiràs —va dir Elizabeth—. Mai no podràs aconseguir que tots dos tinguin raó en tot. Has d’escollir; però tu no estàs satisfeta amb un dels dos. Entre tots dos posseeixen tantes qualitats! Just les que calen perquè un home sigui una bona persona. I últimament tot ha donat massa tombs. Per part meva, m’inclino a creure tot allò que diu el senyor Darcy, però tu fes el que vulguis.

Va haver de passar, això no obstant, una bona estona abans que Elizabeth pogués fer somriure Jane.

—No sé què m’ha impressionat més —va dir aquesta—. Es gairebé increïble que Wickham sigui tan dolent! I el pobre senyor Darcy! Estimada Lizzy, pensa només en el que deu haver sofert. Una decepció tan gran! I, a més, sabent la mala opinió que tu tenies d’ell i veient-se forçat a contar aquell afer de la seva germana! Realment, és massa trist. Estic certa que tu penses el mateix.

—Oh, no! Tots els meus remordiments i tota la meva compassió s’han esvaït completament en veure’t a tu tan plena de remordiments i de compassió. Sé que tu li faràs justícia tan generosament, que cada vegada sento més que tot em preocupa menys i que sóc més imparcial. Tu ets tan pròdiga, que jo em torno estalviadora; i, si continues lamentant-te per ell gaire estona més, el meu cor serà més lleuger que una ploma.

—Pobre Wickham! Té un aire de bondat en tota la seva persona! Unes maneres tan franques i gentils.

—Certament, en l’educació d’aquests dos joves alguna cosa hi ha hagut que els ha fallat. Un s’ha quedat amb tota la bondat, i l’altre només amb l’aparença.

—Mai no vaig trobar que el senyor Darcy tingués l’aparença de ser tan dolent com vosaltres solíeu dir.

—I, tanmateix, jo em trobava més llesta que ningú agafant-li aquella aversió tan absoluta. Una aversió com la que jo sentia esperona tant l’enginy i és un camp tan propici a l’agudesa! Podem estar insultant contínuament algú sense dir res que sigui just; però no podem riure’ns constantment d’un home sense ensopegar de tant en tant amb alguna agudesa.

—Lizzy, estic certa que quan vas llegir la carta per primera vegada no et vas poder prendre l’afer com ho fas ara.

—És clar que no vaig poder. Em sentia incòmoda, molt incòmoda, fins i tot puc dir que desgraciada. I sense haver-hi ningú amb qui poder parlar del que sentia, sense Jane al meu costat per consolar-me i dir-me que no havia estat tan beneita i vana i absurda com jo sabia que havia estat. Oh, com desitjava tenir-te al meu costat!

—És llàstima que defensessis Wickham davant el senyor Darcy amb tant convenciment, perquè ara veiem que no s’ho mereixia gens.

—És cert; però, si vaig parlar amb rancúnia, això era conseqüència dels prejudicis que jo havia estat encoratjant. Hi ha un punt sobre el qual desitjo el teu consell. Vull saber si he o no he de fer conèixer als nostres coneguts en general com és Wickham en realitat.

La senyoreta Bennet s’ho va pensar un moment, i després va replicar:

—Sens dubte no hi ha motius per posar-lo en evidència d’una manera tan terrible. Què en penses, tu?

—Que no hauríem de fer-ho. El senyor Darcy no m’ha autoritzat a fer públic el que em va contar. Al contrari, va quedar ben clar que, tot l’afer referent a la seva germana, només jo podia saber-lo. I si ara em dedico a reivindicar la seva conducta pel que fa a la resta, qui em creurà? El prejudici de la gent contra el senyor Darcy és tan fort, que voler ara posar-lo en bon lloc significaria la mort per a la meitat de la gent de bona fe de Meryton. Jo no m’hi veig amb cor. Wickham aviat se n’anirà i, per tant, ningú no podrà saber com és realment. Potser més tard tot es descobrirà i aleshores ens podrem riure de l’estupidesa de la gent per no haver-ho sabut abans. En aquest moment, jo no en diré res a ningú.

—Tens tota la raó. Fer conèixer a tothom els seus errors podria destruir-lo per sempre. Potser ara li sap greu el que ha fet i desitja rehabilitar-se. No l’hem de portar a la desesperació.

Aquesta conversa va mitigar l’agitació d’Elizabeth. S’havia alliberat de dos secrets que feia quinze dies que l’oprimien, i estava certa de trobar en Jane una persona disposada a escoltar-la sempre que desitgés parlar novament dels dos personatges. Però darrera havia quedat encara quelcom que volia treure el cap i que la prudència no permetia que sortís a la llum. No s’atrevia a contar a Jane l’altra meitat de la carta del senyor Darcy ni a fer-li saber la sincera estima que li professava el seu amic. Aquest era un secret que ningú no podia compartir amb ella; i s’adonava que només una perfecta entesa entre les dues parts implicades podia justificar que ella prescindís de l’última excusa que tenia per mantenir el misteri. «I ales­hores», es va dir, «si mai es donava, cosa improbable, aquesta situació, jo merament hauria de contar allò que el mateix Bingley podria dir d’una manera molt més agradable. O sigui que no puc ser lliure per comunicar-ho fins que el meu silenci ja no tindrà cap sentit!».

Ara que ja era a casa, Elizabeth tenia lleure per observar l’estat d’ànim de la seva germana. Jane no era feliç; conservava encara una gran tendresa per Bingley. No sabent, abans de conèixer-lo, què volia dir estar enamorada, havia posat en el seu interès per Bingley tot l’entusiasme del primer amor i per la seva edat i pel seu temperament guardava una fidelitat de la qual els primers amors no poden sovint gloriar-se. I donava tant de valor al record d’ell i tant el preferia a qualsevol altre home, que li calia tot el seu seny i absorbir-se en la preocupació pels sentiments dels seus amics per no deixar-se endur per la pena; esforç que sens dubte havia de perjudicar la seva salut i la seva tranquil·litat.

—Bé, Lizzy —va dir un dia la senyora Bennet—, quina és ara la teva opinió sobre aquest trist afer de Jane? Per part meva estic decidida a no tornar-ne a parlar mai més amb ningú. Així ho vaig dir l’altre dia a la meva germana Philips. Però no he pogut arribar a esbrinar si Jane va veure Bingley alguna vegada a Londres. Bé, és un jove que no es mereix res i suposo que ara no hi ha ni la més mínima probabilitat que ella pugui casar-s’hi. Ningú no diu que torni a Netherfield a l’estiu, i això que ho he preguntat a totes les persones que podrien estar-ne assabentades.

—A Netherfield, no crec que hi torni mai més.

—Està bé, que faci el que vulgui. Ningú no desitja que vingui. Malgrat que jo sempre dic que es va portar molt malament amb la meva filla; i, jo, d’ella, no ho hauria deixat així. Bé, em consola pensar que Jane, n’estic certa, morirà de pena, i aleshores ell tindrà remordiments pel que ha fet. —Com que, a ella, aquesta perspectiva no podia consolaria, Elizabeth no li va respondre—. Bé, Lizzy —va continuar dient la seva mare poc després—, així, doncs, els Collins estan ben instal·lats, oi? Bé, bé, jo només espero que duri. I quina mena de menjar fan? Goso dir que Charlotte és una administradora excel·lent. Només que tingui la meitat de traça de la seva mare, farà estalvis. No malgasta pas, en les despeses de la casa?

—No, gens ni mica.

—Deu administrar molt bé, estigues-ne certa. Sí, sí. Procuraran no gastar més del que guanyen; mai no tindran preocupacions de diners. Bé, bon profit els faci! I, natural­ment, suposo que molt sovint diuen que, a la mort del teu pare, Longbourn serà d’ells. M’imagino que, sempre que això succeeix, ja es miren la propietat com si fos seva.

—Aquest era un tema que no podien esmentar davant meu.

—No. Hauria estat molt estrany, si ho haguessin fet. Però no tinc el més petit dubte que sovint en parlen, quan estan sols. Bé, si poden viure tranquils amb la possessió d’una propietat que no és legalment seva, millor per a ells. A mi em faria vergonya d’heretar unes terres per manca de successió masculina.





18


La primera setmana de llur retorn a casa va passar molt de pressa. I va començar la segona. Era la darrera setmana que el regiment romania a Meryton, i era notori que totes les noies joves de la rodalia com més anava més decaigudes estaven. La tristesa era gairebé universal. Només les dues germanes Bennet, Jane i Elizabeth, podien menjar, beure i dormir i dedicar-se a les seves tasques habituals. Molt sovint, Kitty i Lydia, extremament afligides, els retreien llur insensibilitat; no podien comprendre com algú de la família podia tenir un cor tan dur.

—Déu del cel! Què esdevindrem, ara! Què farem! —exclamaven sovint amargament, endutes per la pena—. Com pots somriure així, Lizzy?

La seva amorosa mare compartia totalment la seva aflicció; recordava el que ella havia sofert, en una ocasió semblant, feia vint-i-cinc anys.

—Estic certa —va dir— d’haver plorat dos dies seguits quan el regiment del coronel Millar se’n va anar. Em pensava que el cor se’m partia.

—El meu es partirà, n’estic certa —va dir Lydia.

—Si poguéssim anar a Brighton! —va observar la senyora Bennet.

—Oh, sí, si poguéssim anar a Brighton! Però el papà és tan desagradable!

—Uns quants banys de mar em deixarien nova per sempre més.

—I la meva tia Philips diu que a mi m’anirien molt bé —va afegir Kitty.

Aquestes eren les lamentacions que se sentien constant­ment per tota la casa de Longbourn. Elizabeth intentava que la divertissin, però tot el plaer es convertia en vergonya. Novament s’adonava de la justícia de les objeccions del senyor Darcy i mai abans no havia estat tan disposada a perdonar la seva interferència en els plans del seu amic.

Però la tenebrosa perspectiva de Lydia aviat es va aclarir, perquè va rebre una invitació de la senyora Forster, la muller del coronel del regiment, a acompanyar-los a Brighton. Aquesta amiga, que no tenia preu, era una dona molt jove que s’havia casat feia poc. Pel seu bon humor i la seva animació s’assemblava molt a Lydia, i això les havia unides; dels tres mesos que feia que es coneixien, ja en feia dos que eren amigues íntimes.

Els transports d’alegria de Lydia amb motiu de la invitació, la seva adoració per la senyora Forster, l’extrema complaença de la senyora Bennet i la humiliació de Kitty eren difícils de descriure. Sense preocupar-se gens dels sentiments de la seva germana, Lydia corria per la casa en un èxtasi constant, fent-se felicitar per tothom i rient i parlant amb més impetuositat que mai, mentre la infortunada Kitty, al menjador, continuava queixant-se malhumorada de la seva mala sort, amb arguments poc raonables.

—No puc veure per què la senyora Forster no sol·licita la meva companyia igual que la de Lydia, malgrat que no sóc tan amiga seva —va dir—. Tinc el mateix dret, o més encara que ella, que em convidi, perquè tinc dos anys més.

Fou en va que Elizabeth intentés fer-la raonar i que Jane li aconsellés de prendre-s’ho amb resignació. Pel que feia a Elizabeth, aquesta invitació estava lluny de despertar en ella els mateixos sentiments que a la seva mare i a Lydia; per ella, aquesta anada a Brighton significava la fi a la probabilitat que Lydia posés mai seny i, per tant, per detestable que pogués semblar la seva intervenció, si algú se n’assabentava, va aconsellar secretament al seu pare que no la hi deixés anar. Li va fer veure la incorrecció del comportament habitual de Lydia, el poc guany que Lydia podia treure de l’amistat d’una dona com la senyora Forster i la probabilitat que amb una companyia així a Brighton, on hi devia haver més temptacions que no pas a casa, encara fos més imprudent del que ja era. Ell la va escoltar amb atenció i després li va dir:

—Lydia no quedarà tranquil·la fins que podrà exhibir-se en un lloc públic o altre, i no podem esperar que ho faci mai amb menys despeses o menys molèsties per part de la seva família que en les presents circumstàncies.

—Si estigués assabentat —va dir Elizabeth— dels greus perjudicis que pot portar-nos a tots nosaltres que la gent conegui el capteniment lliure i imprudent de Lydia, què dic!, que ja ens ha portat, estic certa que jutjaria aquest assumpte amb un criteri diferent.

—Que ja us ha portat! —va repetir el senyor Bennet—. És que ha fet fugir esverats alguns pretendents teus? Pobra petita Lizzy! Però no et desanimis. Aquests joves tan tocats i posats, que no poden suportar ni un petit disbarat, no mereixen que ningú els trobi a faltar. Vine, vegem la llista d’aquests nois lamentables que les beneiteries de Lydia han esverat.

—S’equivoca, és clar. No em queixo d’això. No em queixo ara de cap perjudici en particular, sinó de perjudicis en general. La importància de la nostra família, la nostra respectabilitat davant la gent, poden veure’s afectades per l’extremada volubilitat, la seguretat en si mateixa i el menyspreu de tot allò que signifiqui contenció que caracteritzen el caràcter de Lydia. Perdoni’m, però cal que parli clar. Si vostè, estimat pare, no es pren la molèstia de dominar el seu humor exuberant i d’ensenyar-li que allò que l’interessa ara no pot ser l’objectiu de la seva vida, aviat serà tard perquè pugui esmenar-la. Tindrà el caràcter format, i als seus setze anys serà la coqueta més total que mai hagi posat a ella mateixa i la seva família en ridícul, amb una coqueteria de la pitjor mena i de la més baixa qualitat i amb l’únic atractiu de la seva joventut i d’un físic passable. La seva ignorància i el seu cap buit la incapaciten per adonar-se del menyspreu general que la seva avidesa per fer-se admirar produirà. També Kitty està abocada a aquest perill. Ella anirà on Lydia la porti. Buida, ignorant, mandra i completament descontrolada! Oh, estimat pare, creu que és possible que no les censurin i no les menyspreïn quan les coneguin i que les seves germanes no es vegin sovint implicades en la seva deshonra?

El senyor Bennet va veure que el tema li arribava al cor i, agafant-li la mà amb afecte, li va respondre dient:

—No et preocupis, amor meu. Allí on us coneguin, tu i Jane sereu respectades i estimades, i no se us considerarà menys pel fet de tenir un parell…, millor dit, tres germanes beneites. Si Lydia no va a Brighton, no hi haurà pau a Longbourn; doncs que se n’hi vagi. El coronel Forster és un home assenyat i no li deixarà fer cap disbarat massa gros; sortosament, Lydia és massa pobra per ser un objecte de presa per a ningú. A Brighton serà menys important, fins i tot com una vulgar coqueta, del que ha estat aquí. Els oficials trobaran dones millors que els atreguin l’atenció. Esperem, doncs, que la seva anada allí li faci veure la seva pròpia insignificança. De tota manera, no pot empitjorar gaire, perquè aleshores això ens autoritzaria a tancar-la per la resta dels seus dies.

Elizabeth es va haver d’acontentar amb aquesta resposta, però continuava pensant el mateix d’abans i va deixar el seu pare decebuda i dolguda. Ara bé, ella no estava feta per donar voltes als problemes augmentant així el seu enuig. Confiava haver complert el seu deure, i doldre’s d’uns mals inevitables o fer-los més grans amb el mal humor no esqueia al seu caràcter.

Si Lydia i la seva mare haguessin sabut quin era el contingut de la conversa amb el seu pare, el caràcter voluble de mare i filla no els hauria deixat expressar la seva indignació. En la imaginació de Lydia, una visita a Brighton contenia totes les possibilitats de ser feliç en aquest món. Amb els ulls creadors de la fantasia veia els carrers d’aquella alegre població termal plens d’oficials i es veia a si mateixa essent objecte de la curiositat de deu o vint d’aquests desconeguts. Veia el campament en tota la seva glòria: les belles tendes del campament en llargues fileres iguals, plenes a vessar d’homes joves i alegres amb uniformes d’un color escarlata enlluernador; i per completar la visió es veia a si mateixa asseguda al dessota d’una tenda coquetejant tendrament ben bé amb sis oficials alhora.

Si hagués sabut que la seva germana intentava privar-la d’aquestes expectatives, d’aquestes realitats, quina hauria estat la seva reacció? Només la seva mare l’hauria poguda entendre, perquè també ella era capaç de sentir gairebé el mateix. Únicament l’anada de Lydia a Brighton podia consolar-la de la tristesa que li produïa la convicció que el seu marit no tenia pas intenció d’anar-hi.

Però l’una i l’altra ignoraven completament el que havia passat i els seus raptes d’entusiasme van continuar sense gaires interrupcions fins al dia mateix de la partença de Lydia.

A Elizabeth li calia veure el senyor Wickham per darrera vegada. Com que des del seu retorn s’havien vist ben sovint, la presència d’ell gairebé no la torbava i tampoc no sentia la torbació dels primers temps, quan ella el preferia. Fins i tot havia après a detectar en la perfecta gentilesa de Wickham, que de primer li plaïa, una afectació i un amanerament que repel·lia i cansava. El seu comportament envers ella ara li desagradava també per un altre motiu, ja que la inclinació que ell mostrava a reprendre les atencions amb què l’havia distingida a l’inici de la seva relació només podia servir, després de tot el que havia passat, per exasperar-la. En veure’s escollida com a objecte d’una galanteria tan banal i frívola, el seu interès per ell va acabar d’esvair-se. I, alhora que rebutjava amb tota fermesa el seu galanteig, s’adonava que l’actitud d’ella era una censura a la creença de Wickham: que per molt temps que fes —i per la causa que fos— que ell li hagués retirat les seves atencions, la renovació de les seves galanteries quan a ell li plagués satisfaria la vanitat d’Elizabeth i li asseguraria les seves preferències.

L’últim dia de l’estada del regiment a Meryton, Wickham va anar a dinar amb altres oficials a Longbourn, i Elizabeth estava tan poc disposada a separar-se’n amistosament, que, quan ell li va preguntar com havia esmerçat el temps a Hunsford, ella li va dir que el coronel Fitzwilliam i el senyor Darcy havien passat tres setmanes a Rosings, i li va preguntar si coneixia el coronel.

El fet va semblar sorprendre’l i que no li agradava i que el posava alerta, però després d’un moment de reflexió li va replicar, també somrient, que en altres temps el veia sovint; després d’observar que era un autèntic cavaller li va preguntar si li havia agradat. La resposta d’Elizabeth fou favorable i plena d’afecte.

Poc després, Wickham va afegir amb aire d’indiferència:

—Quant de temps dieu que es va quedar a Rosings?

—Prop de tres setmanes.

—I el vau veure sovint?

—Sí, gairebé cada dia.

—Les seves maneres són diferents de les del seu cosí.

—Sí, molt diferents. Però crec que el senyor Darcy millora amb el tracte.

—Naturalment! —va dir cridant Wickham, en un to que no va passar desapercebut a Elizabeth—. I puc preguntar-vos… —però, dominant-se, va afegir en un to més animat—. És el seu tracte el que millora? S’ha dignat a afegir una mica de correcció al seu estil habitual? Perquè no goso esperar —va continuar dient amb veu més baixa i seriosa— que hagi millorat en les coses essencials.

—Oh, no! —va replicar Elizabeth—, en les coses essencials crec que és el mateix de sempre.

Mentre ella parlava, Wickham tenia l’aire de no saber gaire què fer, si alegrar-se del que deia o desconfiar del que volia dir. Quelcom en el posat d’Elizabeth feia que ell l’escoltés amb atenció i amb una certa inquietud. Ella va afegir:

—Quan he dit que millorava amb el tracte, no volia dir que la seva intel·ligència i les seves maneres estaven en procés de millorament, sinó que coneixent-lo millor comprenc també millor el seu caràcter.

El rubor i l’agitació traïen l’alarma de Wickham; va restar en silenci uns minuts fins que, dominant la seva torbació, es va girar novament cap a Elizabeth i va dir en el to més gentil que va saber:

—Vós, que tan bé coneixeu el que sento pel senyor Darcy, comprendreu fàcilment que m’alegri sincerament que sigui prou llest per assumir fins i tot l’aparença de la rectitud. El seu orgull, en aquest sentit, pot ser útil, si no a ell mateix, a moltes altres persones perquè forçosament li ha de desaconsellar que es comporti de la manera vil que es va comportar amb mi. Només temo que la mena de cautela a la qual vós, m’imagino, heu al·ludit l’adopta només quan visita la seva tia, perquè tem molt la seva opinió. La por que li té, jo ho sé bé, sempre ha estat molt efectiva quan estan junts, i en gran part cal atribuir-ho al desig d’ell de tirar endavant el seu enllaç amb la senyoreta De Bourgh, en el qual estic cert que està molt interessat.

En sentir això, Elizabeth no es va poder estar de somriure, però només va respondre amb una lleugera inclinació de cap. Ella veia que Wickham volia atreure-la al vell tema de les ofenses rebudes, i no tenia humor per consentir-hi.

La resta de la tarda Wickham es va esforçar a aparèixer tan animat com sempre, però ja no va mostrar cap deferència especial per Elizabeth. Finalment, es van acomiadar amb mútua correcció i possiblement amb el mutu desig de no tornar-se a veure mai més.

Un cop els invitats van ser fora, Lydia se’n va anar cap a Meryton, a casa de la senyora Forster, des d’on l’endemà al matí, de bona hora, havien d’iniciar el viatge. El seu comiat de la família va ser més sorollós que patètic. L’única que plorava era Kitty, si bé plorava d’humiliació i enveja. La senyora Bennet es va excedir expressant els seus desigs que la seva filla fos feliç i exhortant-la a no perdre l’oportunitat de divertir-se com més millor; consell que tot feia pensar que seria seguit al peu de la lletra. Enmig de la baladrera alegria de Lydia acomiadant-se de tots ells, els adéus més gentils de les seves germanes no van poder sentir-se.





19


Si l’opinió d’Elizabeth sobre el matrimoni s’hagués basat només en l’exemple de la seva pròpia família, no hauria pogut formar-se una idea millor de la felicitat conjugal o del benestar domèstic. El seu pare, captivat per la joventut i la bellesa i per l’aparença d’un bon caràcter, que la bellesa i la joventut generalment donen, s’havia casat amb una dona poc intel·ligent i de mires estretes, qualitats que molt poc temps després del seu matrimoni havien posat fi a l’afecte que sentia per ella. El respecte, l’estima i la confiança van esvair-se per sempre, i el senyor Bennet va perdre totes les esperances de tenir una vida conjugal feliç. Però no estava en la seva manera de fer cercar el consol d’una decepció que ell mateix, amb la seva imprudència, s’havia buscat, en la mena de plaers que massa sovint consolen aquells que la seva manca de sensatesa o el vici fan desgraciats. Li agradaven el camp i els llibres, i ells li proporcionaven els plaers més importants. Per altra banda, poca cosa devia a la seva muller; llevat que la seva ignorància i la seva insensatesa havien contribuït a divertir-lo. Aquesta no era, és clar, la mena de felicitat que a un home, en general, li agradaria deure a la seva muller; però, allí on manquen altres mitjans de distracció, l’autèntic filòsof sap treure partit d’allò que li donen.

Elizabeth, això no obstant, mai no havia estat cega al comportament poc escaient del seu pare com a marit i sempre ho havia vist amb tristesa. Però, com que respecta­va les seves bones qualitats i li agraïa el tracte afectuós que tenia amb ella, s’esforçava a oblidar allò que no li podia passar per alt i a apartar del seu pensament aquella contínua violació de les obligacions conjugals i de la correcció que tan censurable era, car exposava la seva muller al menyspreu dels seus propis fills. Però mai com ara no havia sentit amb tanta intensitat els inconvenients que un matrimoni així podia portar als fills ni mai tampoc no s’havia adonat tant dels mals que es derivaven de la mala orientació d’unes aptituds excel·lents; aptituds que, ben aprofitades, haurien pogut almenys protegir la respectabilitat de les seves filles, si és que no podien fer tornar la seva muller més intel·ligent.

Llevat de l’alegria que li havia produït la marxa de Wickham, l’allunyament del regiment no va donar a Elizabeth cap altre motiu de satisfacció. Les reunions fora de casa ara eren menys variades que abans, i a casa tenia una mare i una germana que no paraven en tot el dia de queixar-se de l’ensopiment de tot allò que les envoltava, actitud amb la qual aconseguien que l’ambient domèstic fos realment trist; i, malgrat que Kitty era probable que amb el temps recuperés el seu nivell habitual de sensatesa, l’altra germana, amb un temperament que l’exposava més a tots els mals i amb el doble perill que comportava un balneari i un campament de soldats, possiblement es tornaria encara més beneita i adquiriria una més gran seguretat en si mateixa. En conjunt, per tant, va descobrir un fet que ja abans s’havia descobert algunes vegades: que un esdeveniment desitjat amb impaciència no li havia produït, quan havia arribat tota la satisfacció que n’esperava. En conseqüència, li calia fixar-se ara un nou termini per aconseguir una felicitat real; tenir un punt de referència en el qual pogués posar tota la seva il·lusió; així, si novament sentia un plaer anticipat per quelcom que havia de succeir, es consolaria del present i es prepararia per a una nova decepció en el futur. El seu viatge als Llacs l’omplia ara dels pensaments més agradables; era el millor consol per totes les hores desagradables que la decepció rebuda per la seva mare i per Kitty feien inevitables, i, si hagués pogut aconseguir que Jane formés part del projecte, tot hauria estat perfecte.

«Però és una sort que hi hagi quelcom que no em satisfaci del tot», es deia Elizabeth. «Si no hi hagués cap dificultat, segurament tindria alguna desil·lusió, però ara, com que lamentaré constantment l’absència de la meva germana, em cal esperar que totes les perspectives de passar-me-la bé es realitzaran. Un projecte que compleixi de cap a cap tot el que ha promès mai no pot tenir èxit, i només podem evitar una decepció general si comptem amb la defensa d’una petita molèstia en alguna cosa particular».

Quan Lydia se’n va anar, va prometre d’escriure sovint a la seva mare i a Kitty donant-los tota mena de detalls, però les seves cartes sempre es feien esperar molt i sempre eren molt curtes. Les que escrivia a la seva mare deien gairebé sempre el mateix: que acabava d’arribar de la llibreria, on els oficials tal i tal altre les havien ateses, i on hi havia tants objectes bonics que la tenien boja; que s’havia comprat un altre vestit o una altra ombrel·la, que els descriuria amb molt de gust, si no fos que es veia obligada a anar-se’n cuita-corrents, perquè la senyora Forster la cridava per anar al campament. I, de la correspondència amb la seva germana, encara se’n podia treure menys informació, ja que les cartes a Kitty, malgrat que eren més llargues, estaven plenes de mots subratllats que no es podien llegir públicament.

Quan feia quinze dies o tres setmanes que Lydia era fora, la salut, el bon humor i l’animació van tornar a Longbourn. Tot tenia un aire més agradable. Les famílies que havien passat l’hivern a la ciutat ara tornaven i també tornaven a veure’s les gales estivals i a concertar-se les reunions de l’estiu. La senyora Bennet va recobrar la serenitat i va reprendre les seves eternes queixes i a mitjan juny Kitty ja s’havia asserenat prou per anar a Meryton sense plorar, un esdeveniment que semblava ser una promesa de felicitat i que va fer concebre a Elizabeth l’esperança que, per Nadal, Kitty ja hauria recuperat el bon sentit i seria prou raonable per no parlar de cap oficial més d’una vegada al dia; fora que una decisió capciosa del Departament de l’exèrcit aquarterés a Meryton un altre regiment.

La data fixada per a l’inici de l’excursió cap al Nord ara s’apropava ràpidament. Però només faltaven quinze dies per a la marxa quan va arribar una carta de la senyora Gardiner dient que, de moment, s’ajornava el viatge i que no podria ser tan llarg. Assumptes de negocis impedien al senyor Gardiner de posar-se en camí abans de quinze dies, el mes de juliol, i que li calia ser de retorn a Londres al cap d’un mes. Com que un mes era un període de temps massa curt per anar tan lluny i veure tot el que tenien previst o, almenys, per veure-ho amb la tranquil·litat i la comoditat que havien planejat, es veien obligats a abandonar el projecte d’anar als llacs i a substituir-lo per una excursió més curta. Així, doncs, havien projectat d’anar cap al Nord, però de només arribar fins al Derbyshire. En aquell comtat hi havia prou coses a veure per omplir la major part del temps de les tres setmanes de què disposaven, i per a la senyora Gardiner el comtat tenia un atractiu especial. La ciutat on havia passat, feia temps, alguns anys de la seva vida i on, segons el nou projecte, passarien uns quants dies, li atreia la curiositat més que no pas les famoses belleses de Matlock, Chatsworth, Dovedale o el Peak.

El desengany d’Elizabeth fou terrible; havia desitjat amb tot el seu cor d’anar als llacs i encara creia que hi hauria hagut prou temps per anar-hi. Però havia de mostrar-se complaguda, i ella estava feta per estar contenta; així, doncs, aviat li va semblar bé tot altra vegada.

Molts records despertava el nom del Derbyshire. Elizabeth no podia veure aquest mot sense pensar en Pemberley i el seu propietari. «Ben segur», es deia, «que puc entrar al seu comtat sense perill i robar-li algunes pedres del terra sense que em vegi».

El temps que ara li calia esperar-se era doble, perquè havien de passar quatre setmanes abans que arribessin el seu oncle i la seva tia. Però, amb tot, van passar, i finalment el senyor i la senyora Gardiner es van presentar a Longbourn amb els seus quatre fills. Els infants, dues noietes de sis i vuit anys i dos nois més petits, s’havien de quedar a la cura particular de la seva cosina Jane, que era la preferida de tots ells; la inalterable sensatesa del seu caràcter i la seva dolçor la feien totalment adient per a atendre’ls en tots els aspectes: fer-los de mestra, jugar-hi i estimar-los.

Els Gardiner només es van quedar una nit a Longbourn i l’endemà al matí van partir a la recerca de novetats i diversions. Un plaer tenien assegurat: la perfecta entesa com a companys. Una entesa que es basava en la bona salut i en la bona disposició a suportar els inconvenients, en l’alegria per fer més grans encara els plaers i en l’afecte i la intel·ligència per suplir els plaers, en cas que es presentessin contratemps, amb el tracte mutu.

L’objecte d’aquest llibre no és descriure el Derbyshire ni cap dels indrets famosos que la ruta dels viatgers travessava; Oxford, Blenheim, Warwick, Kenelworth, Birmingham, etcètera, són prou coneguts. A nosaltres, només ens interessa una petita part del Derbyshire. Cap a la petita ciutat de Lambton, doncs —escenari de la primera residència de la senyora Gardiner i on havia sabut últimament que encara quedava alguna persona coneguda—, van dirigir llurs passos després d’haver contemplat les principals meravelles de la regió, i Elizabeth va assabentar-se per la seva tia que Pemberley era a unes cinc milles de Lambton. No els venia de passada, però només distava una o dues milles de la carretera. La tarda del dia abans, en parlar de la ruta que seguirien, la senyora Gardiner es va mostrar inclinada a reveure l’indret. El senyor Gardiner hi va estar d’acord i van demanar el parer d’Elizabeth.

—Amor meu, no t’agradaria veure un indret del qual tant has sentit a parlar? —li va preguntar la seva tia—. Un indret tan lligat també a moltes coneixences teves. Wickham hi va passar la joventut, ho sabies?

Elizabeth es va sentir desgraciada. Sentia que, a Pemberley, ella no hi tenia res a fer i es va veure obligada a simular una falta d’interès a veure’l. Va justificar-ho dient que estava cansada de visitar cases importants; després de veure’n tantes, realment no trobava cap plaer en les catifes precioses o les cortines de setí.

La senyora Gardiner es va burlar de la seva ignorància.

—Si només fos una casa bonica amb mobles sumptuosos —li va dir—, tampoc no tindria cap interès per a mi, però les seves terres són una meravella. A la finca hi ha alguns dels boscos més bonics de la regió.

Elizabeth no va dir res més, però no podia estar-hi d’acord. A l’instant se li havia acudit la possibilitat de trobar el senyor Darcy mentre visitessin l’indret. Seria terrible! Només de pensar-ho es tornava vermella i va creure que seria preferible de parlar-ne francament amb la seva tia abans de córrer un risc com aquell. Contra aquesta decisió, però, hi havia altres arguments, i finalment va resoldre que aquest fóra l’últim recurs, si les seves indagacions sobre l’absència de la família rebien una resposta desfavorable.

Per això, quan a la nit es va retirar a la seva cambra, va preguntar a la cambrera si Pemberley era un lloc bonic, com deia el seu propietari i, molt esverada, si la família hi era per passar l’estiu. Una negativa que fou molt ben rebuda va ser la resposta a la seva darrera pregunta; així, doncs, ara que l’alarma ja havia passat, va veure’s lliure de sentir una gran curiositat per veure personalment la casa, i quan l’endemà al matí es va tornar a plantejar el tema i novament es va demanar el seu parer, va poder contestar sense pensar-s’hi, i amb un aire molt adient d’indiferència, que realment no tenia res en contra del projecte. Per tant, van anar a Pemberley.





TERCERA PART





1


Mentre el cotxe es dirigia cap allí, Elizabeth espera­va amb una certa emoció el moment que apareixeria Pemberley Woods, i, quan a l’últim el cotxe va girar davant el pavelló del porter, els seus sentiments eren molt confusos.

El parc era molt gran i contenia terres molt diverses. Ells hi van entrar pel cantó baix i durant una estona van travessar un bosc molt bonic d’una gran extensió.

Elizabeth pensava en massa coses per poder parlar, però mirava i admirava tots els indrets més notables des d’on es veia una vista més bonica. Gradualment, durant mitja milla, van anar pujant fins que es van trobar al cim d’un turó molt alt; allí el bosc s’acabava i a l’acte atreia la mirada Pemberley House, situada al cantó oposat d’una vall per on el camí, en pendent perillós, s’enfonsava.

Era un edifici gran, bell, de pedra, sàviament construït en un terreny elevat i que destacava sobre el fons d’una cadena d’altes muntanyes cobertes de boscos. Al davant hi corria un rierol d’una certa importància, el qual, però, per un artifici que passava desapercebut, portava més aigua de la que naturalment tenia. Les vores del riu tenien el punt just de naturalitat. Elizabeth estava encantada. Mai no havia vist un indret més afavorit per la Naturalesa o la bellesa natural del qual hagués estat menys maltractada pel mal gust. Tots expressaven amb entusiasme llur admiració, i en aquell moment Elizabeth va sentir que ser la mestressa de Pemberley significava quelcom!

Van baixar del turó, van creuar el riu, i el cotxe es va dirigir cap a l’entrada; mentre Elizabeth examinava de més a prop l’aspecte de la casa, tots els temors de trobar el seu propietari van assaltar-la novament. Temia que la cambrera no estigués ben informada. Van demanar per visitar l’indret, i els van fer entrar al vestíbul, on, tot esperant la majordoma, Elizabeth va tenir lleure per admirar-se de ser on era.

Va venir la majordoma, una dona gran d’aire respectable i molt menys elegant i més educada que Elizabeth no pensava, i la van seguir al menjador. Era una cambra gran, ben proporcionada i bellament moblada. Elizabeth, després de donar-hi una ullada, es va dirigir cap a una de les finestres per gaudir de la vista. La distància feia semblar més abrupte el turó coronat de bosc des d’on havien emprès la davallada, i li atorgava una gran bellesa. El terreny estava ben distribuït, i Elizabeth sentia un gran plaer contemplant el paisatge: el riu, els arbres escampats a les seves vores i el serpenteig de la vall fins on la mirada arribava. En canviar de cambra, els objectes del paisatge es veien des de noves perspectives, però tot el que podia veure’s des de cada finestra era bell. Les cambres eren altes de sostre i molt boniques i el mobiliari corresponia a la fortuna del seu propietari; però el que més admirava Elizabeth era el bon gust de Darcy, ja que els mobles no eren ni cridaners ni excessivament luxosos. Eren menys ostentosos que els de Rosings, però d’una elegància més refinada.

«I jo hauria pogut ser la mestressa d’aquest indret!», va pensar Elizabeth. «Ara, aquestes cambres ja em serien familiars. En lloc de mirar-me-les com una forastera, podia haver-les gaudides com a propietària i donar la benvinguda al meu oncle i a la meva tia, que serien els meus invitats. Però no», va dir-se, «això no hauria pogut succeir mai, perquè hauria perdut el meu oncle i la meva tia. Mai no m’hauria estat permès d’invitar-los».

Aquesta reflexió va arribar a temps de salvar-la de quelcom semblant a la recança.

Es delia per preguntar a la majordoma si el seu amo estava realment absent, però no trobava el coratge de fer-ho. Finalment, però, va ser el seu oncle qui va formular la pregunta, i amb gran alarma per part d’ella va sentir que la senyora Reynolds responia que sí, que estava absent, i que tot seguidament afegia:

—Però l’esperem demà, amb una colla nombrosa d’amics.

Com es va alegrar Elizabeth que el viatge, per alguna circumstància inesperada, no s’hagués retardat un dia!

En aquell moment, la seva tia la va cridar per mostrar-li una pintura. Ella s’hi va apropar i va veure sobre el relleix de la llar de foc, entre altres miniatures, un retrat que recordava el senyor Wickham. La seva tia li va preguntar somrient si li agradava. La majordoma es va acostar per informar-les que era el retrat d’un jove, fill de l’administrador del seu darrer amo, que havia estat educat a expenses seves.

—Ara és a l’exèrcit —va afegir—, però em temo que no hagi agafat el mal camí.

La senyora Gardiner va mirar Elizabeth somrient, però ella no fou capaç de tornar-li el somriure.

—I aquest —va dir la senyora Reynolds assenyalant una altra miniatura— és el meu amo. Hi té una gran retirada. La van pintar al mateix temps que l’altra, fa uns vuit anys.

—He sentit a parlar molt de la bona presència del vostre amo —va dir la senyora Gardiner mirant el retrat—. Té unes belles faccions. Però, Lizzy, tu pots dir-nos si s’hi assembla o no.

El respecte de la senyora Reynolds per Elizabeth va semblar que augmentava en sentir a dir que coneixia el seu amo.

—Coneix el meu amo, aquesta senyoreta?

Elizabeth es va enrojolar i va dir:

—Una mica.

—I no creieu que és un cavaller molt distingit?

—Sí, molt distingit.

—Estic certa que no en coneixeu cap de tan distingit com ell; però a la galeria de dalt veureu un retrat més bonic i més gran que aquest. Aquesta cambra era la preferida del meu darrer amo, i aquestes miniatures són aquí tal com hi eren aleshores. Se les estimava molt, ell.

Això explicava per què la del senyor Wickham es trobava entre elles.

Després, la senyora Reynolds va cridar l’atenció dels visitants vers un retrat de la senyoreta Darcy, pintat quan ella només tenia vuit anys.

—La senyoreta Darcy, és tan bella com la seva mare? —va preguntar el senyor Gardiner.

—Oh, sí, és la senyoreta més bonica que mai s’hagi vist; i tan instruïda! Tot el dia toca el piano i canta. A la cambra del costat hi ha un instrument que li acaben de portar; és un present del seu germà. Ella vindrà amb ell demà.

El senyor Gardiner, amb les seves maneres planeres i agradables, encoratjava la bona disposició de la senyora Reynolds a informar-los de tot i contínuament feia preguntes i observacions sobre el que ella deia. La senyora Reynolds, per orgull o per afecte a la família, era evident que trobava un gran plaer a parlar del seu amo i de la seva germana.

—Passa gaire temps a Pemberley, durant l’any, el vostre amo?

—No tant com jo desitjaria, Sir; però jo diria que hi passa la meitat del temps de què disposa, i la senyoreta Darcy sempre hi passa els mesos d’estiu.

«Llevat de quan va a Ramsgate», va pensar Elizabeth.

—Si el vostre amo es casava, el veuríeu més per aquí.

—Sí, Sir, però no sé quan succeirà, això. No conec cap noia que sigui prou bona per a ell.

El senyor i la senyora Gardiner van somriure i Elizabeth no es va poder estar d’observar:

—Estic certa que diu molt a favor d’ell que vós penseu així.

—No dic més que la veritat i el que dirà qualsevol persona que el conegui —va replicar la senyora Reynolds.

Elizabeth va creure que anaven massa lluny i amb creixent sorpresa va sentir com la majordoma afegia:

—Mai no m’ha dit una mala paraula, en tota la meva vida, i això que el conec d’ençà que ell tenia quatre anys.

Aquest elogi, entre altres elogis extraordinaris, era el que més poc s’adeia amb el que ella pensava del senyor Darcy. Sempre havia cregut fermament que era un home de mal caràcter. Això va despertar en ella una viva curiositat; es delia per sentir-li contar més coses; per això va agrair al seu oncle que digués:

—Hi ha poca gent de qui es pugui dir una cosa així. Teniu sort de tenir un amo com aquest.

—Sí, Sir, en tinc. Ni que cerqués per tot el món no en trobaria un altre de millor. Però sempre he observat que les persones que de petites tenen un bon caràcter també el tenen de grans, i ell era el noi de caràcter més dolç i de cor més generós de tot el món.

Elizabeth gairebé no li treia els ulls de la cara. «Com pot ser aquest el senyor Darcy?», pensava.

—El seu pare era un home excel·lent —va comentar la senyora Gardiner.

—Sí, madame, sens dubte ho era, i el seu fill serà com ell, i tan bo com ell amb els pobres.

Elizabeth escoltava, dubtava, es meravellava i es desficiava per saber més coses. Del que deia la senyora Reynolds només aquest tema la interessava; en va aquesta descrivia els quadres o donava les dimensions de les cambres i el preu del mobiliari. El senyor Gardiner, molt divertit amb la parcialitat de la senyora Reynolds pel seu amo, a la qual ell atribuïa l’excés de lloances que en feia, va insistir novament en el tema i, mentre pujaven plegats al pis de dalt per la gran escalinata, la majordoma va continuar parlant amb entusiasme de les moltes qualitats del senyor Darcy.

—No hi ha hagut mai un hisendat i un amo millors —va dir—. No com els joves esbojarrats d’avui dia, que només pensen en ells mateixos. No hi ha ni un arrendatari ni un criat que no en parli bé. Hi ha persones que diuen que és orgullós, però jo estic certa de no haver trobat mai en ell ni mica d’orgull. Em penso que ho diuen només perquè ell no se’n va per aquests mons de Déu fent ximpleries com els altres nois joves.

«En quin bonic lloc el deixa!», va pensar Elizabeth.

—Tot això que conta d’ell —va dir-li en veu baixa la seva tia mentre pujaven l’escala— no encaixa gaire amb el comportament que va tenir amb el nostre pobre amic.

—Potser ens han enganyat.

—No és probable; ho sabem de massa bona font.

En arribar al vestíbul del pis de dalt, la senyora Reynolds els va fer entrar en una saleta d’estar molt bonica que havien arreglat recentment d’una manera més informal i més alegre que les sales de baix, i els va informar que tot just l’havien acabada per donar una sorpresa a la senyoreta Darcy, la qual, l’última vegada que havia estat a Pemberley, s’hi havia trobat molt bé.

—És un bon germà, no hi ha dubte —va dir Elizabeth bo i anant-se’n cap a una de les finestres.

La senyora Reynolds ja s’imaginava a l’avançada l’alegria de la senyoreta Darcy quan entraria a la cambra.

—I aquesta és la seva manera habitual de comportar-se —va afegir—. Tot allò que pot plaure a la seva germana és ben segur que al cap de poc ja ho té. No hi ha res que ell no faci per ella.

Només mancaven per visitar la galeria de retrats i dos o tres dels dormitoris principals. A la primera, hi havia pintures molt bones, però Elizabeth no hi entenia gens, en pintura, i, per tot el que ja havien vist a la planta baixa, ella preferia mirar alguns dibuixos al llapis fets per la senyoreta Darcy sobre temes generalment més interessants i també més intel·ligibles.

A la galeria hi havia molts retrats de família que no podien interessar gaire una persona estranya i Elizabeth cercava l’únic rostre del qual pogués reconèixer les faccions. Finalment, el va trobar i la va sorprendre l’extraordinària semblança amb el senyor Darcy: somreia amb el mateix somriure que ella recordava haver vist algunes vegades en el rostre d’ell quan la mirava. Va restar alguns minuts davant el quadre mirant-lo intensament, i abans d’abandonar la galeria va tornar altre cop a mirar-se’l. La senyora Reynolds els va informar que l’havien pintat en vida del seu pare.

Elizabeth va sentir en aquell moment per l’original del retrat un sentiment d’atracció més fort que mai no hagués sentit abans ni en els millors temps de llur coneixença. Els elogis que la senyora Reynolds havia fet d’ell no eren uns elogis gens vulgars. I quin elogi podia ser més valuós que el d’un criat intel·ligent? Com a germà, com a hisendat, com a amo, quanta gent, pensava Elizabeth, tenia la seva felicitat a les mans d’ell! Quanta alegria o quanta aflicció estava en el seu poder proporcionar! Quant bé o quant mal podia fer! Tot el que havia contat la majordoma parlava a favor del seu caràcter i mentre estava davant la tela en la qual Darcy estava representat i ell la mirava fixament, va experimentar per la seva mirada un sentiment de gratitud molt més intens que mai els seus ulls haguessin aconseguit de fer-li sentir.

Un cop van haver vist tota la part de la casa oberta als visitants, van tornar a baixar l’escala i es van acomiadar de la majordoma, la qual els va deixar a la cura del jardiner que els havia anat a trobar a la porta d’entrada.

Quan travessaven el prat camí del riu, Elizabeth es va girar per mirar la casa una altra vegada; el seu oncle i la seva tia també es van deturar i, mentre ell feia conjectures sobre la data de l’edifici, el seu propietari va aparèixer de sobte, venint del camí que per darrera de la casa portava als estables.

Només vint iardes els separaven i va aparèixer d’una manera tan sobtada, que era impossible no veure’l. Els ulls d’Elizabeth i de Darcy es van trobar i un intens rubor va cobrir el rostre d’ell i d’ella. Darcy es va sobresaltar i per un instant la sorpresa el va deixar immòbil, però aviat es va sobreposar i va avançar cap al grup per saludar Elizabeth; si bé no amb perfecta calma, almenys va fer-ho amb una perfecta correcció.

Instintivament, ella va fer un gest com si anés a fugir, però quan ell es va apropar va restar quieta al seu lloc i va rebre les seves salutacions amb una torbació impossible de dominar. Si la seva aparició o la seva semblança amb el retrat que acabaven de contemplar no hagués estat prou perquè els Gardiner estiguessin certs que ara tenien al davant el senyor Darcy, la cara de sorpresa del jardiner quan va veure el seu amo els ho hauria confirmat. Ells es van mantenir una mica apartats mentre Darcy parlava amb la seva neboda, la qual, sorpresa i confosa, gairebé no gosava aixecar els ulls per mirar-lo i no sabia com respondre a les preguntes que ell li feia interessant-se gentilment per la seva família. Estranyada del canvi que les maneres d’ell havien sofert d’ençà de l’última vegada que s’havien vist, cada mot que ell deia augmentava la seva confusió i la idea que ell podia pensar que era poc adient de trobar-la allí va convertir els escassos minuts que van estar plegats en els més incòmodes de la seva vida. Tampoc ell no semblava sentir-se gaire còmode i, quan parlava, la seva veu no tenia el mateix to de sempre i repetia tantes vegades les seves preguntes sobre quan ella havia deixat Longbourn i sobre la seva estada al Derbyshire, i amb una tal rapidesa, que clarament demostrava que pensava en altres coses.

Finalment, no se li va acudir de dir res més, i, després de restar uns minuts callat, de sobte es va sobreposar i es va acomiadar.

Aleshores, els altres es van reunir amb ella i van expressar la seva admiració per la bona presència d’ell; però Elizabeth no sentia ni un mot del que li deien, i capficada en els seus propis pensaments els seguia en silenci. La vergonya i la humiliació l’aclaparaven. La seva anada a Pemberley era la cosa més dissortada del món i que més malament podia ser interpretada! Que estrany li devia haver semblat trobar-la allí! Quin efecte devia haver fet en un home tan vanitós! Podia haver semblat que ella, sabent-ho, havia mirat de trobar-lo una altra vegada! Oh, per què havia vingut? Per què ell havia arribat així, un dia abans del que l’esperaven? Només que ells se n’haguessin anat cinc minuts abans, ja haurien evitat les seves sospites; perquè era evident que ell acabava d’arribar, que en aquell mateix moment acabava de desmuntar o de baixar del seu carruatge. Quan pensava en aquella trobada perversa, els colors li pujaven a la cara. I què significava el comportament d’ell, tan evidentment canviat? Ja era estrany que encara li dirigís la paraula, però parlar-li amb aquella correcció, interessar-se per la seva família! Mai en sa vida no l’havia vist comportar-se d’una manera tan senzilla, mai ell no li havia parlat amb tanta gentilesa com avui, en aquesta inesperada trobada. Quin contrast amb el seu comportament a Rosings Park, quan li havia lliurat la seva carta! No sabia què pensar-ne ni quina explicació donar-hi.

Havien arribat en un passeig molt bonic a la vora de l’aigua i a cada pas el terreny els portava cap a llocs més bonics o els apropava als boscos, però va passar un cert temps abans que Elizabeth fos capaç d’adonar-se’n i mal­grat que mecànicament contestava a les crides repetides de la seva tia i del seu oncle, i semblava que mirava les coses que li assenyalaven, no veia en absolut res del paisatge. Els seus pensaments eren a l’únic indret de Pemberley House, fos quin fos, on el senyor Darcy es trobava. Desitjava vehementment de saber què pensava ell en aquells moments, de quina manera pensava en ella i si, malgrat tot, ell encara l’estimava. Potser només s’havia comportat correctament perquè estava tranquil; en el to de la seva veu, però, hi havia quelcom que no denotava tranquil·litat. No podia dir si el fet de veure-la li havia produït dolor o alegria, però el cert era que no l’havia deixat indiferent.

Al final, això no obstant, els comentaris dels seus companys, que trobaven que estava distreta, la van fer reaccionar i va sentir la necessitat de mostrar-se més tal com ella era.

Es van endinsar al bosc i, dient adéu per un estona al riu, van ascendir cap a terres més altes; des d’allí, a través de les clarianes, podien estendre la mirada i veure la vall, les muntanyes de l’altra banda —la majoria cobertes d’extensos boscos—, i de tant en tant, un tram del riu. La senyora Gardiner va manifestar el seu desig de fer la volta completa al parc, però temia que no fos una passejada massa llarga. Amb un somriure de triomf els van informar que el circuit del parc era de deu milles. La informació va decidir l’afer, van acabar fent la volta habitual; al cap d’una estona un camí costerut pel mig del bosc els va portar novament a la vora de l’aigua, a la part més estreta del corrent, i el van creuar per un pont rústec que s’adeia amb l’aspecte general del paratge. L’indret era el més natural dels que havien vist; la vall, que s’estrenyia fins a formar un congost, deixava l’espai just per al riu i per a un caminoi del sotabosc que el vorejava. Elizabeth es delia per explorar els revolts del riu; però, després de creuar el pont i veure la distància a què es trobaven de la casa, la senyora Gardiner, que no era una gran caminadora, no es va veure amb cor de continuar i només pensava a tornar al carruatge com més aviat millor. La seva neboda, per tant, va haver de sotmetre’s i van emprendre el retorn cap a la casa, a la banda oposada del riu, pel camí més curt. Però anaven a poc a poc, car al senyor Gardiner, malgrat que rarament s’ho podia permetre, li agradava pescar i estava tan enfeinat vigilant la possible aparició d’una truita a l’aigua i parlant-ne amb el jardiner, que avançava molt poc. Mentre anaven vagarejant així, lentament, altre cop els va sorprendre —i l’astorament d’Elizabeth fou el mateix de l’altra vegada— la presència bastant pròxima del senyor Darcy, el qual anava a trobar-los. Com que el camí d’aquest costat era menys ombrejat que l’altre, això els va permetre de veure’l abans que es trobessin. Elizabeth, tot i el seu astorament, ara estava almenys més preparada que abans per a una entrevista i va resoldre de mostrar-se serena i de parlar amb tranquil·litat, en cas que la intenció del senyor Darcy fos de reunir-se amb ells. Per un moment va creure, és clar, que ell giraria per un altre camí, i la suposició va durar mentre un revolt del camí el va amagar a llur vista; passat el revolt, immediatament se’l van trobar al davant. Elizabeth en va tenir prou amb un cop d’ull per veure que no havia perdut, en absolut, la correcció recent de les seves maneres, i per tal d’imitar la seva gentilesa, així que es van trobar va començar a expressar la seva admiració per les belleses del paisatge. Però no va dir gran cosa més, perquè, després dels mots «deliciós» i «encantador», un record inoportú va interposar-se i, imaginant que les lloances de Pemberley per part d’ella podien ser mal interpretades, va mudar el color de la cara i no va dir ni un mot més.

La senyora Gardiner s’esperava una mica més enrere, i, quan Elizabeth va callar, Darcy li va preguntar si li faria l’honor de presentar-lo als seus amics. Ella no estava gens preparada per a aquesta atenció i gairebé no va poder dissimular un somriure en veure que ell cercava ara de conèixer aquelles mateixes persones entre les quals s’havia revoltat el seu orgull quan li va declarar el seu amor. «Quina sorpresa tindrà», va pensar Elizabeth, «quan sabrà qui són! Ara es pensa que són gent de món».

No obstant això, de seguida els va presentar, i, quan ella va esmentar el parentiu que els unia, va mirar-lo dissimuladament per saber com ho suportava, esperant veure’l fugir com més de pressa millor d’uns companys tan poc honorables. Era evident que el parentiu el va sorprendre, però que, tanmateix, ho suportava amb enteresa, i, en lloc d’anar-se’n, va retrocedir per tal d’acompanyar-los, iniciant una conversa amb el senyor Gardiner. Això, evidentment, havia de complaure Elizabeth i li havia de donar una sensació de triomf. Era consolador que ell veiés que tenia alguns parents dels quals no li calia avergonyir-se. Escoltava amb atenció tot el que passava entre els dos cavallers i cada expressió, cada frase del seu oncle que posava de relleu la seva intel·ligència, el seu bon gust o les seves bones maneres la portava a la glòria.

La conversa aviat va recaure sobre la pesca i Elizabeth va sentir que el senyor Darcy invitava el seu oncle, amb la més gran correcció, a pescar allí tan sovint com li plagués durant la seva estada a la regió, i s’oferia també a proporcionar-li els estris de pescar i assenyalar-li aquelles parts del riu on generalment la pesca era més abundosa. La senyora Gardiner, que feia bracet amb Elizabeth, li va donar una expressiva mirada per fer-li saber la seva estranyesa. Elizabeth no va dir res, però estava molt satisfeta. El seu astorament, això no obstant, era gran i continuava preguntant-se: «Per què està tan canviat? D’on pot venir aquest canvi? Jo no en puc pas ser la causa; no pot ser per mi que les seves maneres s’hagin suavitzat tant. Els meus retrets, a Hunsford, no poden haver operat un canvi com aquest. És impossible que encara m’estimi».

Després de passejar així una bona estona, les dues dames al davant i els dos cavallers al darrera, en baixar a la vora del riu per tal d’observar de més de prop una planta aquàtica curiosa i tornar a refer-se el grup, s’esdevingué una petita alteració. La culpa va ser de la senyora Gardiner, la qual, fatigada per l’exercici del matí, va trobar que el suport del braç d’Elizabeth no li bastava i va preferir el del seu marit. El senyor Darcy va ocupar el lloc d’ella al costat de la seva neboda, i van continuar plegats la passejada. Després d’un curt silenci, Elizabeth fou la primera a parlar. Desitjava fer-li saber que abans d’anar a Pemberley s’havia assegurat de la seva absència; per això va començar observant que l’arribada d’ell havia estat molt inesperada.

—I és que la vostra majordoma —va afegir— ens ha informat que segurament vós no seríeu aquí fins demà; i, naturalment, abans de sortir de Bakewell, teníem entès que no se us esperava immediatament.

Ell va confirmar la veritat d’aquestes informacions i va aclarir que un afer amb el seu administrador l’havia fet avançar unes hores a la resta d’amics amb els quals viatjava.

—Es reuniran amb mi demà, a primera hora del matí —va continuar dient—; entre ells hi ha algú que reivindicarà la vostra coneixença: el senyor Bingley i les seves germanes.

Elizabeth va assentir-hi amb una lleugera inclinació de cap. A l’instant es va recordar de l’última vegada que el nom del senyor Bingley havia estat pronunciat entre ells, i, si podia jutjar pel posat de Darcy, també ell pensava en el mateix.

—Hi ha també una altra persona del grup —va continuar dient Darcy després d’una pausa— que té grans desigs de ser-vos presentada. Em permeteu, o és demanar massa, que us presenti la meva germana durant els dies que sereu a Lambton?

La sorpresa davant aquesta súplica va ser gran, naturalment, i demanar a Elizabeth que més tard recordés com hi havia accedit era exigir-li massa. De seguida es va adonar que, fos quin fos el desig de la senyoreta Darcy de ser-li presentada, era el seu germà qui ho desitjava i, sense voler aprofundir més, això era satisfactori. La complaïa veure que, malgrat el seu ressentiment, ell no tenia un mal concepte d’ella.

Van continuar caminant en silenci, tots dos absorts en els propis pensaments. Elizabeth no se sentia còmoda, era impossible sentir-s’hi, però sí que estava afalagada i complaguda, ja que el fet de presentar-li la seva germana era una mostra de distinció que li feia. Aviat van avançar l’altra parella i, en arribar al carruatge, el senyor i la senyora Gardiner encara eren lluny.

Darcy, aleshores, li va demanar que entrés a la casa, però Elizabeth li va assegurar que no estava cansada, i van restar tots dos al prat. Mentre s’esperaven s’haurien pogut dir moltes coses, i el silenci era, a més, insuportable. Elizabeth desitjava parlar, però tots els temes que se li acudien li semblaven poc adients, fins que se li va ocórrer que podia parlar del seu viatge i amb un gran perseverança es van posar a parlar de Matlock i Dove Dale. El temps i la seva tia, però, avançaven lentament i la paciència d’Elizabeth i les seves idees es van gairebé exhaurir abans que el tête-à-tête s’acabés. En arribar els senyors Gardiner, Darcy va insistir molt perquè tots entressin a la casa a prendre un refresc, però ells van declinar l’oferta i es van separar amb la més exquisida urbanitat. El senyor Darcy va ajudar les dames a pujar al carruatge i, quan aquest va arrencar, Elizabeth el va veure que tornava lentament cap a la casa.

El seu oncle i la seva tia van començar de seguida a comentar els fets, i tots dos van decidir que el senyor Darcy era infinitament superior a allò que havien esperat.

—El seu comportament és perfecte, és un home educat i senzill —va dir el seu oncle.

—Sens dubte —va replicar la seva tia— imposa una mica, però és degut al seu aire, i cal dir que li escau. Ara puc dir, com la majordoma, que, malgrat que algú pugui pensar que és un orgullós, jo no l’hi he trobat gens.

—Allò que més m’ha estranyat és la manera com s’ha portat amb nosaltres. Ha estat més que correcte; ha estat realment atent i no hi havia motiu per a tantes atencions; al capdavall, tampoc no coneixia tant Elizabeth.

—Es indubtable que no és tan bell com Wickham, Lizzy —va dir la seva tia—, o, més ben dit, no té la presència de Wickham, que té unes faccions molt correctes. Com ens vas poder dir que era tan desagradable?

Elizabeth se’n va sortir com va poder i va dir que li havia agradat més quan va veure’l al Kent que no pas abans, i que mai no l’havia vist comportar-se d’una manera tan agradable com aquell dia.

—Potser és una mica capriciós, quant a la seva amabilitat —va replicar el seu oncle—; la gent important sovint ho són i, per tant, no el prendré pas pel mot en això de pescar, perquè podria ser que canviés d’idea i em fes fora de la seva propietat.

Elizabeth s’adonava que havien interpretat del tot malament el seu caràcter, però no va dir res.

—Pel que ara he vist —va continuar dient la senyora Gardiner—, m’és difícil de creure, realment, que mai s’hagi comportat amb ningú tan cruelment com ho ha fet amb el pobre Wickham; no sembla dolent. Al contrari, quan parla, la seva boca té un no sé què, que és molt agradable i el seu posat és tan digne que més aviat dóna una idea favorable del que deu ser el seu cor. Però la bona senyora que ens ha ensenyat la casa l’ha dotat amb un caràcter tan interessant! A vegades no em podia aguantar el riure. Però suposo que és un amo generós, i això, als ulls d’un criat, inclou totes les virtuts.

En sentir això, Elizabeth es va creure obligada a intervenir-hi reivindicant el comportament de Darcy en­vers Wickham; així, doncs, els va donar a entendre de la manera més discreta que va poder que, pel que havia sentit a dir al Kent a les persones que el coneixien, els seus actes podien explicar-se d’una manera molt diferent i que el caràcter de Darcy no era, en absolut, tan desagradable ni el de Wickham tan agradable com la gent del Hertfordshire els havia trobats. Per demostrar-ho, va relatar amb tots els detalls les transaccions pecuniàries que hi havia hagut entre ells, sense dir qui li ho havia dit, però assegurant que era una persona en la qual es podia confiar.

Això va sorprendre la senyora Gardiner, i va quedar preocupada; però, com que s’apropaven als indrets on anys enrere s’havia divertit tant, va oblidar aquell afer i es va abandonar al plaer de recordar. Estava massa enfeinada assenyalant al seu marit els indrets més interessants de la rodalia per pensar en res més. I, tot i que s’havia fatigat molt amb la passejada del matí, així que van haver dinat va sortir a la recerca dels seus antics coneguts i la tarda va passar amb la satisfacció d’unes relacions renovades després de molts anys de no haver-se vist.





2


Elizabeth havia decidit que el senyor Darcy portaria la seva germana a visitar-la l’endemà mateix de la seva arribada a Pemberley i, en conseqüència, va decidir de no perdre de vista la posada en tot aquell matí. Però es va equivocar, perquè els visitants es van presentar el mateix matí de llur pròpia arribada a Lambton. Havien passejat pels voltants amb alguns dels seus nous amics i acabaven d’arribar a la posada per vestir-se per dinar amb la mateixa família, quan el soroll d’un cotxe els va atreure a la finestra i van veure un cavaller i una dama en un curricle que pujava pel carrer. Elizabeth va reconèixer de seguida la lliurea i ja es va imaginar què significava; no pas poca sorpresa va despertar entre les seves amistats quan els va explicar l’honor que esperava. El seu oncle i la seva tia no podien estar més sorpresos i l’agitació de llur neboda, la present circumstància i les moltes altres del dia anterior els van obrir els ulls sobre l’afer. Res no els ho havia fet sospitar abans, però ara veien que una deferència com aquella només podia explicar-se suposant per part del senyor Darcy una inclinació per la seva neboda. Mentre els seus oncles pensaven tot això, la confusió dels sentiments d’Elizabeth era més gran cada vegada. Ella mateixa s’ad­mirava d’estar tan agitada, i és que temia que la parcialitat del germà no l’hagués portat a exagerar en parlar d’ella a Georgiana; i sospitava que quan més desitjosa estava de plaure, totes les facultats de plaure, naturalment, li fallarien.

Es va retirar de la finestra tement que no poguessin veure-la i mentre es passejava amunt i avall de la cambra intentant asserenar-se es va adonar de les mirades de sorpresa del seu oncle i de la seva tia, i això va empitjorar encara les coses.

El senyor Darcy i la seva germana van entrar a la cambra, i la temible presentació va tenir lloc. Amb sorpresa, Elizabeth va veure que la seva nova coneixença estava, almenys, tan torbada com ella mateixa. D’ençà que havia arribat a Lambton, Elizabeth havia sentit a dir que la senyoreta Darcy era molt orgullosa, però poc temps li calgué per convèncer-se que només era molt tímida. Fins i tot li fou difícil d’aconseguir que li digués més enllà d’un monosíl·lab.

La senyoreta Darcy era alta i més forta que Elizabeth i, malgrat que tenia poc més de setze anys, ja tenia el cos format i un aire femení i graciós. Era menys bonica que el seu germà, però l’expressió del seu rostre era intel·ligent i viva i les seves maneres eren senzilles i gentils. Elizabeth, que esperava trobar una observadora crítica i freda com en altres temps el senyor Darcy havia estat, va sentir-se molt alleujada quan va veure que el seu comportament era tan diferent.

No feia gaire estona que estaven plegats quan Darcy va comunicar-li que Bingley també vindria a saludar-la; i encara ella no havia tingut ni temps d’expressar la seva satisfacció i de preparar-se per a una visita tan important, que ja a l’escala se sentia el seu caminar lleuger i al cap d’un moment Bingley entrava a la sala. Ja feia temps que l’enuig d’Elizabeth contra ell havia desaparegut; però, si encara n’haguessin quedat restes, difícilment hauria pogut mantenir-lo enfront de l’espontània cordialitat amb què ell se li va adreçar en tornar-la a veure. En un to amistós va preguntar, si bé en termes generals, per la seva família, i parlava amb la mateixa naturalitat i animació de sempre.

Pel seu oncle i la seva tia Bingley tenia gairebé el mateix interès que per ella. Feia molt de temps que desitjaven conèixer-lo. Totes les persones que tenien al davant despertaven, naturalment, en ells la més viva curiositat. Les recents sospites sobre el senyor Darcy i la seva neboda els feien observar atentament però amb discreció. I aviat aquesta observació els va convèncer que, almenys un d’ells, sabia què era estimar. Restava un petit dubte pel que feia als sentiments de la dama, però que el ca­valler vessava d’admiració era del tot evident.

Per la seva banda Elizabeth tenia moltes coses a fer. Volia estar segura dels sentiments de cadascun dels visitants, volia posar ordre en els seus i volia complaure tothom. I en la consecució d’aquest darrer desig, en allò que més temia fallar, podia estar segura de l’èxit, perquè aquells que ella volia complaure estaven predisposats a favor seu. Bingley estava disposat a quedar complagut, Georgiana ho anhelava i Darcy hi estava determinat.

En veure Bingley, els pensaments d’Elizabeth, és clar, van volar cap a la seva germana; com es delia per saber si ell també pensava en Jane! A vegades es feia la il·lusió que Bingley parlava menys que en altres ocasions, i una o dues vegades que ell la va mirar volia creure que ho feia buscant en el seu rostre una semblança. Però, si bé tot això podien ser imaginacions seves, no podia enganyar-se quant al seu comportament amb la senyoreta Darcy, la qual havien presentat com una rival de Jane. Res en ells no traïa un interès especial de l’un per l’altre. Res no hi havia en la seva manera de tractar-se que pogués justificar les esperances de la senyoreta Bingley. En aquest aspecte, aviat va estar ben tranquil·la. I, abans que se n’anessin, dos o tres petits detalls, que el seu desig va voler interpretar favorablement, van demostrar que Bingley es recordava encara de la seva germana amb un punt de tendresa i que desitjava dir més coses que potser l’haurien portat a parlar d’ella, si hagués gosat. Un moment que els altres parlaven entre ells, Bingley li va dir, en un to que traïa un sentiment autèntic, que feia molt de temps que no tenia el plaer de veure-la, i abans que ella pogués respondre va afegir:

—Fa més de vuit mesos. No ens hem vist d’ençà del vint-i-sis de novembre, quan tots plegats ballàvem a Netherfield.

A Elizabeth, li va plaure l’exactitud amb què ho recordava; i més tard, un moment que ella no parlava amb ningú, Bingley va aprofitar l’ocasió per preguntar-li si totes les seves germanes eren a Longbourn. La pregunta i l’observació d’abans no tenien en si cap importància, però adquirien significat per la manera de ser fetes i l’expressió de la seva mirada.

Poques vegades Elizabeth tenia l’oportunitat de girar els ulls cap al senyor Darcy, però sempre que ho feia veia que ell tenia una expressió de total complaença i, en tot el que ell deia, Elizabeth hi notava un accent tan allunyat de l’altivesa i del menyspreu pels seus companys, que es va convèncer que el millorament de les seves maneres, que el dia abans ja havia notat, per molt passatger que fos, havia durat almenys un dia. Quan va veure l’interès amb què mirava de conèixer la gent, esforçant-se a aconseguir l’aprovació d’unes persones el tracte amb les quals no feia gaires mesos que hauria considerat com una deshonra, quan va veure que es comportava tan correctament no sols amb ella, sinó també amb aquells mateixos que tan obertament havia menyspreat, i va recordar amb tot detall les escenes que havien tingut lloc a la Parròquia de Hunsford, la diferència, el canvi, eren tan notables, i la van impressionar tant, que gairebé no podia amagar la seva estranyesa. Mai, ni en companyia dels seus estimats amics a Netherfield ni dels seus nobles parents a Rosings, Elizabeth no l’havia vist tan desitjós de plaure, tan oblidat de la seva pròpia importància, tan alliberat del seu invencible retraïment com ara, quan de res no podia servir-li aconseguir l’èxit en els seus esforços per fer-se agradable i quan fins i tot l’amistat de les persones a qui adreçava les seves atencions podia atreure-li el ridícul i les censures de les dames de Netherfield i de Rosings.

Les visites es van quedar una mitja hora, i quan es van aixecar per anar-se’n el senyor Darcy va demanar a la seva germana que s’unís al seu desig de tenir el senyor i la senyora Gardiner i la senyoreta Elizabeth a dinar a Pemberley, abans que deixessin el país. Tímidament —cosa que demostrava que no estava feta a invitar la gent—, Georgiana va obeir tot seguit. La senyora Gardiner va consultar amb la mirada la seva neboda, per saber si ella, la més interessada en la invitació, se sentia disposada a acceptar-la, però Elizabeth va girar els ulls cap a un altre cantó. Suposant, però, que la seva pretesa inhibició traïa una confusió momentània més que no pas desplaença per la proposta, i veient que el seu marit, a qui plaïa molt el tracte social, estava perfectament disposat a acceptar-la, es va atrevir a prometre llur assistència i van quedar d’acord per anar-hi l’endemà passat.

Bingley va expressar el gran plaer que li produïa la certesa de tornar a veure Elizabeth, perquè encara li havia de contar moltes coses i fer-li moltes preguntes sobre tots els seus amics del Hertfordshire. Elizabeth va interpretar els seus mots com un desig de sentir-la parlar de la seva germana i va restar complaguda. Quan la gent se’n va anar, va creure que, pel que feia a aquest assumpte, com també pel que feia a d’altres, podia considerar l’última mitja hora satisfactòria, malgrat que a mesura que el temps passava sentia que no n’estava del tot contenta. Desitjant estar sola i tement les indagacions o les insinuacions dels seus oncles, només va restar amb ells el temps just d’escoltar la bona impressió que els havia fet Bingley; després va anar-se’n corrents a vestir-se.

No li calia, però, témer la curiositat del senyor i de la senyora Gardiner; no volien pas forçar les seves confidències. Era evident que coneixia molt més bé el senyor Darcy del que ells havien cregut abans i era evident també que, dels dos, era ell qui més enamorat estava. Llur interès era gran, però res no hauria justificat les seves preguntes.

Tenir una bona opinió del senyor Darcy és el que ara desitjaven vivament, i, si bé feia poc que el coneixien, no podien trobar-li cap defecte. No podien restar indiferents davant les seves atencions, i si haguessin hagut de dir com era el seu caràcter per llurs propis sentiments i els informes de la serventa de Pemberley sense tenir en compte l’opinió de ningú més, el cercle de coneixences del Hertfordshire no hauria reconegut el senyor Darcy. Ara estaven interessats a creure la senyora Reynolds, i aviat van admetre que l’autoritat d’una serventa que l’havia conegut d’ençà que ell tenia quatre anys i que semblava una persona respectable no podia rebutjar-se a la lleugera. Tampoc llurs amics de Lambton no sabien res d’ell que pogués disminuir els seus mèrits. Només podien acusar-lo d’orgull; orgull que possiblement posseïa o que els habitants d’un petit poblet que la família no freqüentava li atribuïen. Se sabia, això no obstant, que era un home generós i que feia molt de bé als pobres.

Quant a Wickham, els viatgers van descobrir aviat que allí no el tenien en gaire estima; car, malgrat que desconeixien els motius més importants de les seves diferències amb el fill de llur patró, era un fet conegut que en anar-se’n del Derbyshire havia deixat molts deutes darrera d’ell que després el senyor Darcy va pagar.

Pel que feia a Elizabeth, els seus pensaments eren a Pemberley més que no pas el dia abans, i, tot i que la tarda se li feia llarga, no ho era encara prou perquè arribes a estar segura dels seus sentiments per una persona de la casa. I a la nit va passar-se les hores desperta intentant de veure-hi clar. Certament, no l’odiava; no, feia temps que l’odi s’havia esvaït i feia gairebé el mateix temps que estava avergonyida d’haver experimentat mai per ell un sentiment d’aversió que de debò mereixés aquest nom. El respecte que havia despertat en ella la convicció de les seves valuoses qualitats, malgrat que de primer no les havia reconegudes de bon grat, feia temps que havia deixat de repugnar als seus sentiments. Ara, el respecte que havia sentit davant el testimoni d’una conducta que tant parlava a favor d’ell i que descobria un aspecte del seu caràcter que tant l’afavoria, s’havia convertit en quelcom més important, semblant a l’amistat. Però, per damunt de tot, per damunt del respecte i de la consideració, sentia en ella quelcom que la impulsava cap a ell i que no podia passar-li per alt; un sentiment de gratitud, no sols perquè en altre temps l’havia estimada, sinó també perquè encara l’estima­va prou per perdonar-li tota la petulància i la rudesa amb què l’havia rebutjat i totes les injustes acusacions amb què havia acompanyat el seu refús. Ell, que —segons ella havia cregut— segurament evitaria la seva presència considerant-la com una enemiga, en aquella trobada casual havia semblat desitjar vivament de conservar la seva amistat i, sense fer ostentació del seu interès ni comportar-se d’una manera especial, sol·licitava l’aprovació dels seus amics i decidia presentar-la a la seva germana, tot i que l’afer interessava només a ells dos. Un canvi tan gran en un home tan orgullós no sols era sorprenent, sinó que també desvetllava el seu agraïment, ja que calia atribuir-lo a l’amor, a un amor apassionat. Sentiment que produïa en ella una impressió que era incapaç de definir, però que, no essent-li desagradable, desitjava encoratjar. Sentia per ell respecte, estima i agraïment i sentia també un autèntic interès per la seva felicitat. Només volia assegurar-se del seu propi desig que la felicitat d’ell depengués d’ella i de si li calia, per a la felicitat de tots dos, exercir el poder, que la seva intuïció li deia que encara posseïa, de fer-li renovar el seu oferiment.

A la tarda, tia i neboda van decidir que una mostra de cortesia com la que havia donat la senyoreta Darcy anant-los a veure el mateix dia de la seva arribada a Pemberley —on havia arribat just per esmorzar una mica tard—, si bé no podia igualar-se, havia de ser corresposta per part d’elles amb algun acte de cortesia i, per tant, que fóra molt adient de fer-li una visita a Pemberley l’endemà al matí. Així, doncs, hi van anar. Elizabeth estava molt complaguda, si bé quan es va demanar a si mateixa la raó de la seva complaença va poder-ne donar molt pocs motius.

Després d’esmorzar, el senyor Gardiner les va deixar de seguida. El dia abans s’havia parlat novament del projecte d’anar a pescar i havien quedat de trobar-se alguns cavallers a Pemberley, a migdia.





3


Elizabeth ara estava tan convençuda que l’antipatia que la senyoreta Bingley sentia per ella era originada per la gelosia, que no podia deixar de pensar que la seva presència a Pemberley seria molt poc ben rebuda, però sentia curiositat per veure l’afabilitat amb què la dama en qüestió renovaria llur coneixença.

En arribar a la casa, foren introduïdes en un saló, una cambra orientada al nord que a l’estiu era, és clar, deliciosa. Les finestres donaven al camp i permetien fruir de la vista refrescant de les altes muntanyes boscoses de darrera la casa i dels bells roures i nogueres espanyoles escampats pel prat.

En aquesta cambra foren rebudes per la senyoreta Darcy, la qual acompanyaven la senyora Hurst i la senyoreta Bingley i la senyora que vivia amb ella a Londres. Georgiana les va rebre amb tota correcció, però amb aquella torbació que, bé que era efecte de la timidesa i de la por de no fer-ho bé, fàcilment podia fer creure a les persones que se sentien inferiors a ella que era una noia orgullosa i reservada. La senyora Gardiner i la seva neboda, però, se’n van fer càrrec i la van compadir.

La senyora Hurst i la senyoreta Bingley només van saludar-les amb una genuflexió i després que tothom hagué segut es va produir un silenci molt desagradable —com sempre ho solen ser aquests silencis— que va durar alguns minuts. La primera a parlar va ser la senyora Annesley, una dona gentil, d’aspecte agradable, els intents de la qual per encetar un tema qualsevol ja demostraven que era més educada que cap de les altres, i la conversa va seguir entre ella i la senyora Gardiner amb alguna intervenció accidental per part d’Elizabeth. La senyoreta Darcy semblava cercar el coratge suficient per intervenir-hi i de tant en tant, quan hi havia menys perill que la sentissin, s’aventurava a dir uns quants mots.

Elizabeth aviat va veure que la senyoreta Bingley l’observava atentament i que no podia dir ni un mot a la senyoreta Darcy sense cridar-li l’atenció. Això no li hauria impedit d’intentar parlar amb ella, si totes dues no haguessin estat assegudes a una distància poc convenient. No li sabia greu, però, que li estalviessin la necessitat de parlar molt, ja que estava massa ocupada amb els seus propis pensaments. Esperava que d’un moment a l’altre alguns cavallers entrarien a la cambra i desitjava i temia alhora que l’amo de la casa fos un d’ells; gairebé era incapaç de decidir si ho temia més que no ho desitjava o a l’inrevés. Al cap d’un quart de seure així, sense que la veu de la senyoreta Bingley es fes sentir per res, Elizabeth es va sobresaltar en sentir que ella li preguntava fredament per la salut de la seva família. Elizabeth li va respondre amb la mateixa fredor i brevetat, i l’altra ja no va dir res més.

L’entrada d’un criat portant diverses menges, pastissos i tota mena de fruites del temps va ser la propera variació introduïda a llur visita, però això no va succeir fins que una mirada i un somriure expressius de la senyora Annesley va recordar a la senyoreta Darcy el seu paper. Aleshores, tothom va tenir feina, perquè, si bé no totes podien parlar, sí que podien menjar totes, i les belles piràmides de raïms, nectarines i préssecs les van reunir aviat al voltant de la taula.

Mentre menjaven, Elizabeth va tenir una bona oportunitat per decidir si temia o desitjava que entrés el senyor Darcy pels sentiments que van dominar-la quan ell va entrar a la cambra; aleshores, malgrat que just un moment abans havia cregut que el desig predominava, va començar a saber-li greu que hagués entrat.

Darcy havia estat una estona amb el senyor Gardiner, el qual, amb dos o tres cavallers més de la casa, estava entretingut a la vora del riu i només l’havia deixat en assabentar-se que les dames de la seva família tenien la intenció de visitar Georgiana aquell matí. Així que Darcy va aparèixer, Elizabeth va prendre la sàvia decisió de mostrar-se perfectament tranquil·la i serena; decisió molt necessària, però potser no tan fàcil de mantenir, ja que va veure que tothom sospitava d’ells dos i que així que ell va entrar a la cambra els ulls de gairebé totes les dames van posar-se a vigilar com es comportava. La senyoreta Bingley era la qui més traïa la seva curiositat, a despit dels amples somriures que dedicava a Darcy sempre que se li dirigia parlant-li dels plans que tenien. La gelosia encara no l’havia portada a la desesperació i no havia renunciat de cap manera a les seves atencions per ell. Georgiana, quan va entrar el seu germà, es va esforçar molt més a prendre part en la conversa i Elizabeth es va adonar que ell desitjava que la seva germana i ella esdevinguessin amigues i que facilitava com millor podia els intents de conversa per les dues bandes. La senyoreta Bingley ho veia igualment i la ràbia la va fer ser imprudent; amb un aire de cortesia burleta va aprofitar la primera ocasió per preguntar a Elizabeth:

—Digueu-me, senyoreta Eliza, és cert que la milícia del comtat ha estat retirada de Meryton? Deu haver estat una pèrdua molt gran per a la vostra família.

En presència de Darcy, Caroline no gosava esmentar el nom de Wickham, però Elizabeth va comprendre immediatament que estava pensant en ell, i per un instant els records que hi anaven lligats la van entristir. Però, fent un gran esforç per defensar-se d’aquell atac malèvol, de seguida va respondre a la pregunta en un to passablement deseixit. Mentre parlava, sense voler va mirar Darcy i el va veure tens mirant-la amb vehemència, i la seva germana, morta de vergonya, que no gosava ni aixecar els ulls. Si la senyoreta Bingley hagués tingut consciència del dolor que infligia al seu adorat amic, sens dubte no hauria fet aquella observació, però ella només volia inquietar Elizabeth amb el record d’un home pel qual creia que ella s’havia sentit atreta, fer-li trair uns sentiments que podrien perjudicar-la als ulls de Darcy i potser també recordar a aquests les beneiteries i inconveniències que associaven alguns membres de la família d’Elizabeth a aquell cos de l’exèrcit. Mai no havia arribat a orelles de la senyoreta Bingley ni un mot de l’intent de rapte, perquè, fins allí on era possible de mantenir un secret, ningú, llevat d’Elizabeth, no en sabia res. Darcy volia amagar-ho particularment als parents de Bingley perquè desitjava allò que feia temps Elizabeth li atribuïa, que els parents del seu amic arribessin a ser els de la seva germana. Ell, certament, havia concebut aquest pla i, sense que aquesta fos la causa que el decidís a apartar Bingley de la senyoreta Bennet, és probable que tingués quelcom a veure amb el seu gran interès per la felicitat del seu amic.

Aviat, però, l’aparent tranquil·litat d’Elizabeth va cal­mar l’emoció de Darcy, i com que la senyoreta Bingley, humiliada i decebuda, no gosava al·ludir a Wickham més clarament, també Georgiana al cap d’una estona es va asserenar, si bé no prou per tornar a obrir la boca. Temia trobar els ulls del seu germà, però Darcy gairebé ja no es recordava del protagonisme d’ella en l’afer. Així, doncs, la maniobra de Caroline, que intentava que l’atenció de Darcy s’apartés d’Elizabeth, havia aconseguit, pel que semblava, de fixar-la en ella cada vegada més.

Després de la intervenció de la senyoreta Bingley i de la resposta d’Elizabeth, la visita va durar poc temps més i, mentre Darcy les acompanyava al carruatge, la senyoreta Bingley va esbravar els seus sentiments criticant el físic, el comportament i el vestit d’Elizabeth. Però Georgiana no es va unir a les seves crítiques; els elogis del seu germà eren prou eloqüents perquè ella prengués el partit de la senyoreta Bennet. Ell no podia equivocar-se i, després del que li havia dit d’Elizabeth, Georgiana només podia trobar-la adorable i amable. En tornar Darcy al saló, la senyoreta Bingley no va poder estar-se de repetir unes quantes coses de les que havia dit a la seva germana.

—Quin mal aspecte tenia aquest matí Eliza Bennet, senyor Darcy! —va dir—. Mai no havia vist ningú tan canviat d’ençà de l’hivern. Té la pell tan fosca i tan basta! Louise i jo estem d’acord que no l’hauríem reconeguda.

Per poca gràcia que aquests comentaris li fessin, Darcy es va limitar a replicar fredament que l’únic canvi que veia era el de la seva morenor, conseqüència no gens miraculosa del fet de viatjar a l’estiu.

—Per la meva part —va insistir ella—, he de confessar que mai no l’he trobada bonica. Té la cara massa prima i un cutis sense frescor i les seves faccions no són gens boniques. Al nas, li manca caràcter, passa desapercebut, i les dents són passables, però no pas fora del corrent. Pel que fa als ulls, que algú ha dit alguna vegada que eren tan bonics, jo mai no hi vaig poder veure res d’extraordinari. Tenen una mirada freda i desagradable que em desplau molt i, altrament, té un aire de seguretat i una manca d’estil insuportables.

Convençuda com estava que Darcy admirava Elizabeth, aquell no era el millor mitjà per fer-se-li ella mateixa agradable, i és que quan la gent està irritada no sempre es comporta amb sensatesa. Però, finalment, va aconseguir l’èxit que cercava quan va veure que Darcy perdia en certa manera la calma. Decidida a fer-lo parlar, va continuar dient:

—Recordo que la primera vegada que la vam veure al Hertfordshire, a tots ens va estranyar que tingués fama de ser una bellesa, i recordo sobretot que, un dia que la família havia sopat a Netherfield, vós vau dir: «Aquesta noia, una bellesa! Jo més aviat diria que la seva mare és una bruixa». Però després va semblar que als vostres ulls millorava, i em penso que hi va haver un temps en què la trobàveu més aviat bufona.

—Sí —va replicar Darcy, que ja no es podia aguantar més—, però això va ser només quan la vaig conèixer, perquè ja fa molts mesos que la considero una de les dones més belles que conec.

Dit això, se’n va anar, i la senyoreta Bingley es va quedar amb la satisfacció d’haver-li fet confessar allò que només podia doldre-li a ella.

En el viatge de retorn, la senyora Gardiner i Elizabeth van comentar tot el que havia succeït durant la seva visita, tot, tret d’allò que realment els interessava. També van comentar el posat i el comportament de totes les persones que havien vist, llevat dels de la persona que més havia atret la seva atenció. Van parlar de Georgiana, dels amics de Darcy, de la seva casa, de les seves fruites, de tot, llevat del mateix Darcy; Elizabeth, això no obstant, es delia per saber què pensava la senyora Gardiner d’ell, i la senyora Gardiner hauria agraït molt a la seva neboda que encetés el tema.





4


La primera vegada que van arribar a Lambton, Elizabeth va tenir una gran decepció en no trobar-hi carta de Jane, i cada matí fins aleshores havia tingut la mateixa decepció; però el tercer dia ja no es va poder plànyer més, i la seva germana va quedar justificada, ja que va rebre dues cartes de cop i en una d’elles es feia constar que l’adreça estava equivocada. A Elizabeth, això no li va fer estrany, perquè Jane havia escrit l’adreça molt malament.

Quan van arribar les cartes, s’estaven preparant per fer una passejada, però el seu oncle i la seva tia, per tal que pogués gaudir-ne amb tranquil·litat, se’n van anar sols. La carta amb l’adreça equivocada era la primera que calia llegir; portava la data de cinc dies abans. Al principi, Jane li contava totes les tertúlies a què havia assistit i els compromisos que havia tingut i les notícies pròpies de la vida al camp; però l’altra meitat de la carta, datada un dia més tard, era escrita amb una evident agitació i contenia notícies més importants. Deia així:


D’ençà que vaig començar a escriure aquesta carta ha succeït quelcom del tot inesperat i molt seriós; però amb aquest començament temo haver-te alarmat…, estigues certa que tots estem bé. El que t’he de dir és referent a la pobra Lydia. Ahir a la nit, a les dotze, just quan ens n’acabàvem d’anar a dormir, va arribar un propi de part del coronel Forster per informar-nos que Lydia havia fugit a Escòcia amb un dels oficials; per dir la veritat, amb Wickham! Ja et pots imaginar la nostra sorpresa, malgrat que a Kitty no li va semblar tan inesperat. Jo ho sento molt, moltíssim. Un casament tan imprudent per part de tots dos! Però jo m’inclino a esperar el millor i vull pensar que el caràcter d’ell ha estat mal comprès. Que és un eixelebrat i un imprudent, això puc creure-ho fàcilment, però el pas que ha fet —i ens n’hem d’alegrar— no indica que sigui dolent. Almenys, la seva elecció és desinteressada, perquè ja deu saber que el meu pare no li pot donar res. La nostra pobra mare està trista i abatuda; el meu pare ho suporta millor. Quina sort que mai no els féssim saber tot el mal que es deia d’ell! Nosaltres ho hem d’oblidar. Segons sembla, se’n van anar dissabte a la nit, cap a les dotze, però no els van trobar a faltar fins ahir al matí, a les vuit, i tot seguit van enviar el missatge. Estimada Lizzy, devien passar a deu milles de casa nostra. El coronel Forster creu, com nosaltres, que aviat tornaran. Lydia va deixar uns mots per a la seva muller, informant-la de les seves intencions. He d’acabar, no em puc estendre més a causa de la meva pobra mare. Temo que no en podràs treure l’entrellat, però gairebé no sé ni el que he escrit.



Sense perdre temps en consideracions, i sense gairebé saber què opinava dels fets, en acabar de llegir aquesta carta va obrir de seguida l’altra impacientment; havia estat escrita l’endemà i deia:


A hores d’ara, estimadíssima germana, ja deus haver rebut la carta que et vaig escriure amb una escapada. Voldria que aquesta fos més intel·ligible; però, tot i que disposo de temps, estic tan atabalada, que no responc de la meva coherència. Estimadíssima Lizzy, gairebé no sé què he de dir-te, però tinc males noves per a tu i no tenen espera. Per molt imprudent que un casament entre el senyor Wickham i la nostra pobra Lydia ens pogués semblar, ara el que ens preocupa moltíssim és tenir la certesa que realment s’han casat, perquè tenim moltes raons per témer que no han anat a Escòcia. Ahir va venir el coronel Forster, el qual havia sortit de Brighton el dia abans, poques hores després d’enviar-nos el missatger. Malgrat que la breu missiva de Lydia a la senyora Forster els donava a entendre que se n’anaven a Gretna Green, algú va sentir dir a Denny que ell creia que Wickham no havia tingut mai la intenció d’anar-hi ni tampoc de casar-se amb Lydia. Això, ho van repetir al coronel Forster, el qual, alarmat, va partir de Brighton per veure si descobria la ruta que havien seguit. Només els va poder seguir la pista fins a Clapham; allí havien agafat un cotxe de lloguer i acomiadat el calessell que els havia portats des d’Epsom. Després d’això, tot el que sabem és que els han vistos camí de Londres. No sé què pensar-ne. Quan va haver esgotat totes les indagacions pel cantó de Londres, el coronel Forster va venir al Hertfordshire seguint tots els camins de portatge i escorcollant tots els hostals de Barnet i de Hartfield, però sense cap èxit. Ningú no havia vist passar unes persones com les que ell descrivia. Molt preocupat, va venir a Longbourn i d’una manera que acredita els seus bons sentiments ens va exposar els seus temors. Estic realment afligida per ell i la senyora Forster, però ningú no els pot culpar. Estem molt angoixats, estimada Lizzy. El meu pare i la meva mare temen el pitjor, però jo no puc pensar tan malament de Wickham. Diverses causes poden haver fet que preferissin de casar-se en secret a la ciutat, en lloc de seguir el seu primer pla. Fins i tot suposant que Wickham fos capaç de planejar una cosa així contra una noia jove de les condicions socials de Lydia, cosa que no és probable, he de creure per això que tot està perdut? Impossible. Em preocupa, però, veure que el coronel Forster no creu que es casin; quan li vaig manifestar les meves esperances, va moure el cap i va dir que temia que no es podia confiar en un home com Wickham. La meva mare està realment malalta i no surt de la seva cambra. Si s’esforcés, estaria més bé, però això no cal esperar-ho; i, pel que fa al meu pare, mai a la vida no l’he vist tan afectat. La pobra Kitty està enfadada, perquè li han amagat el seu enamorament; si bé, essent un assumpte secret, no cal admirar-se’n. Estic contenta de debò, estimadíssima Lizzy, que, en part, t’hagis estalviat aquests tristos esdeveniments; però, ara que el primer trastorn ja ha passat, puc dir-te que desitjo el teu retorn? No sóc, això no obstant, tan egoista que et pressioni, si és que no és convenient. Adéu.

Torno a agafar la ploma per fer allò que acabo de dir que no faria, però les circumstàncies em porten a demanar-vos a tots, amb el més viu interès, que torneu com més aviat millor. Conec tan bé el meu oncle i la meva tia, que no temo demanar-ho, malgrat que encara em cal demanar quelcom més al primer. El meu pare se’n va immediatament a Londres amb el coronel Forster per mirar de trobar Lydia. No sé exactament què es proposa fer, però està tan disgustat que no serà capaç de fer les diligències necessàries amb eficàcia i seguretat, i el coronel Forster ha de ser forçosament a Brighton demà a la tarda. En una situació com aquesta, el consell i l’ajut del meu oncle serien d’un valor incalculable; ell comprendrà de seguida quins són els meus sentiments i confio en la seva bondat.



—Oh! On és, el meu oncle? —va cridar Elizabeth saltant del seient com una sageta tan bon punt va haver acabat de llegir la carta, desitjant d’anar-se’n amb ell sense perdre ni un moment d’un temps tan preciós.

Però, quan va arribar a la porta, un criat va obrir-la i va aparèixer el senyor Darcy. La pal·lidesa d’Elizabeth i el seu posat atabalat el van alarmar; però, abans que ell s’hagués recuperat prou per poder parlar, ella, que no podia pensar en res més que no fos en la situació de Lydia, va exclamar sense gairebé ni aturar-se:

—Perdoneu-me, però me n’haig d’anar. He de trobar el senyor Gardiner ara mateix per un assumpte que no pot esperar. No puc perdre ni un moment.

—Per l’amor de Déu, què passa? —va dir ell amb més ex­citació que no pas cortesia. Però dominant-se va prosseguir—: No us detindré gens, però permeteu que un servent vagi a cercar el senyor i la senyora Gardiner. Vós no esteu bé…, vós no podeu anar-hi.

Elizabeth va dubtar, però els genolls li flaquejaven i es va adonar que serviria de ben poc que ella anés a cercar-los. Va cridar, doncs, el criat i li va encarregar, amb una veu tan escanyada que gairebé era inintel·ligible, que anés a cercar els senyors i els fes tornar immediatament.

Així que el criat va ser fora, Elizabeth es va asseure, incapaç de sostenir-se. Tenia un aspecte tan llastimós que Darcy no es va veure amb cor de deixar-la i compadint-la es va atrevir a dir gentilment:

—Permeteu-me que cridi la vostra cambrera. No podeu prendre res que de moment us alleugi? Un vas de vi. Voleu que us el porti? Esteu molt malament.

—No, gràcies —va replicar Elizabeth intentant sobreposar-se—. A mi no em passa res, estic bé. Però és que m’han trasbalsat molt unes notícies que tot just acabo de rebre de Longbourn. —I, en dir-ho, va esclatar en plors i durant una bona estona no va poder dir ni un mot. Darcy, desconcertat i commogut, només era capaç de manifestar el seu interès amb una veu inaudible i de mirar-la compadit en silenci. A la fi, ella va poder parlar i li va dir—: Acabo de rebre una carta de Jane i em dóna unes noves tan terribles! No ho podem amagar a ningú. La més jove de les meves germanes ha deixat tots els seus amics…, ha fugit…; s’ha llançat als braços de…, del senyor Wickham. Han fugit junts de Brighton. Vós el coneixeu massa bé per poder dubtar de la resta. Ella no té diners, ni relacions, res que pugui temptar-lo per… Lydia està perduda per sempre. —L’astorament no deixava reaccionar Darcy—. Quan penso —va afegir Elizabeth amb una veu encara més alterada— que jo ho podia haver evitat! Jo, que sabia com era ell. Només que els hagués fet conèixer una part…, una part del que jo sabia, això no hauria succeït. Però ara ja és massa tard.

—Estic desolat, és clar —va dir Darcy—, desolat…, astorat. Però ja és ben cert, absolutament cert?

—Oh, sí! Van deixar Brighton plegats dissabte a la nit i els han seguit la pista gairebé fins a Londres; no han anat més lluny. És segur que no han anat a Escòcia.

—I què s’ha fet, què s’ha intentat per trobar-la?

—El meu pare ha anat a Londres i Jane ha escrit per demanar que el meu oncle els ajudi immediatament, i espero que d’aquí a una hora ja ens en podrem anar. Però no es pot fer res, sé molt bé que no es pot fer res. Amb quins mitjans es pot influir sobre un home així? Com podem, fins i tot, trobar-los? No em resta ni la més petita esperança. Es miri com es miri, és terrible! —Darcy va assentir silenciosament amb el cap—. Quan se’m van obrir els ulls i vaig veure com realment era Wickham, oh!, tant de bo hagués sabut què havia de fer, què m’havia d’atrevir a fer! Però no ho sabia, tenia por de descobrir massa coses. Quina equivocació més lamentable!

Darcy no va respondre. Passejant amunt i avall de la cambra, abstret en els seus pensaments amb les celles arrufades i l’aire seriós, semblava que ni la sentia; Elizabeth se’n va adonar i ho va comprendre tot de seguida: el seu ascendent sobre ell s’enfonsava, tot s’enfonsava davant una prova tan evident de la feblesa de la seva família, davant la seguretat d’un tal deshonor. No podia admirar-se’n ni condemnar-ho, però el fet de comprovar el domini de si mateix que tenia Darcy no va ser precisament un consol per al seu cor ni va pal·liar la seva angoixa. Al contrari, semblava fet a mida per fer-li comprendre final­ment què era allò que ella desitjava; mai no havia sentit amb tanta sinceritat que l’hauria pogut estimar, com ara que el seu amor era impossible.

Però no era aquest el moment de preocupar-se dels problemes propis, bé que s’hi interposessin. El sofriment, la humiliació que Lydia feia recaure damunt de tots ells, aviat va fer desaparèixer les altres preocupacions i cobrint-se el rostre amb el mocador no va pensar en res més. Al cap d’uns minuts, la veu del seu company la va tornar a la realitat; amb una veu plena de compassió continguda Darcy va dir:

—Temo que ja fa estona que desitgeu que me’n vagi, i jo no puc presentar cap excusa per haver-me quedat, fora del meu interès autèntic però ineficaç. Tant de bo plagués al Cel que em fos possible de dir o de fer quelcom per consolar-vos en la vostra aflicció. Però no us vull turmentar amb desigs inútils; podria semblar que vull que em doneu les gràcies. Temo que aquest desagradable afer impedirà que la meva germana tingui el plaer de veure-us avui a Pemberley.

—Oh, sí! Sereu tan amable de presentar les nostres excuses a la senyoreta Darcy? Digueu-li que un assumpte urgent ens obliga a tornar a casa immediatament. Amagueu-li la dissortada veritat com més temps millor. Sé que no pot ser per gaire temps.

Ell li va donar fermança del seu secret, va expressar-li novament la seva condolença pel disgust que passava, li va desitjar un final més feliç del que ara hi havia motius per esperar i, recomanant-li d’oferir els seus respectes al senyor i a la senyora Gardiner, amb una mirada seriosa de comiat se’n va anar.

Tan bon punt Darcy va haver sortit de la cambra, Elizabeth va sentir que no era pas probable que mai més tornessin a veure’s amb la cordialitat que havia estat habitual en llurs diverses trobades al Derbyshire; i, llançant una mirada retrospectiva a tot el temps que havia durat llur coneixença tan plena de contradiccions i tan variada, va sospirar pensant en la perversitat dels seus sentiments, que ara haurien estat favorables a la seva continuïtat i que abans s’haurien alegrat de la seva fi.

Si la gratitud i l’estima són uns bons fonaments de l’amor, el canvi en els sentiments d’Elizabeth no era ni inversemblant ni incomprensible. Però si no és així, si l’amor nascut d’aquests sentiments és massa racional o poc natural comparat amb el que sorgeix —com sovint ens descriuen— la primera vegada de conèixer l’altre, abans, fins i tot, d’haver-hi intercanviat dos mots, res no podem dir per defensar-lo, tret que, amb la parcialitat per Wickham, Elizabeth havia posat a prova aquest darrer mètode i que el poc èxit assolit l’autoritzava, potser, a cercar l’altra manera menys interessant d’enamorar-se. Sigui com sigui, li va doldre veure’l marxar; i aquest primer exemple d’allò que la deshonra de Lydia podia significar va angoixar-la més encara. Mai, d’ençà que va llegir la segona carta de Jane, no havia conservat l’esperança que Wickham tingués la intenció de casar-se amb ella. Ningú, tret de Jane, va pensar, no podia tranquil·litzar-se amb aquesta perspectiva. En tot aquell afer, la sorpresa havia estat el menor dels sentiments que havia experimentat. Mentre només tenia present a la memòria el contingut de la primera carta, estava absolutament sorpresa, absolutament sorpresa que Wickham es casés amb una noia amb la qual no podia casar-se per diners, i que Lydia hagués pogut guanyar-se el seu afecte li semblava incomprensible. Però ara ho trobava molt natural. Per a aquesta mena d’afecte, Lydia posseïa prou atractius i malgrat que creia que ella no hauria donat el seu consentiment al rapte, si no hagués tingut la intenció de casar-se, tampoc no tenia cap dificultat a creure que ni la seva virtut ni el seu poc enteniment no impedirien que fos una presa fàcil.

Durant l’estada del regiment al Hertfordshire, mai no s’havia adonat que Lydia se sentís atreta per ell, però estava convençuda que la seva germana no necessitava que l’encoratgessin gaire per enamorar-se de qualsevol. Ara un oficial, ara un altre, havien estat els seus preferits, quan les atencions que en rebia els feien més interessants als seus ulls. Els seus enamoraments contínuament oscil·laven, mai no tenien un objecte concret. Com sentia ara l’error que havia comès en no vigilar una noia amb aquest caràcter i l’equivocada indulgència amb què l’havien tractada!

Tenia un desig enorme de ser ja a casa seva, de sentir, de veure, de trobar-se al lloc dels fets, de compartir amb Jane les preocupacions que ara havia de suportar ella sola, les preocupacions d’una família tan desconcertada: un pare absent i una mare incapaç de prendre cap decisió i que requeria una cura constant. I, tot i que gairebé estava certa que no es podia fer rés per Lydia, li semblava molt important que el seu oncle intervingués en l’assumpte, i fins que no el va veure entrar a la cambra la impaciència la feia sofrir terriblement. El senyor i la senyora Gardiner van tornar alarmats, suposant, pel que deia el criat, que llur neboda s’havia posat malalta de sobte; però, un cop tranquil·litzats en aquest aspecte, Elizabeth els va comunicar, plena d’excitació, la causa d’haver-los cridats, els llegí les dues cartes en veu alta i es deturà en la postdata amb una energia que la feia tremolar. Malgrat que Lydia no havia estat mai llur preferida, el senyor i la senyora Gardiner van quedar profundament afectats. No sols Lydia hi estava implicada, sinó tots ells, i, després de les primeres exclamacions de sorpresa i d’horror, el senyor Gardiner es va comprometre de seguida a ajudar en tot allò que estigués al seu abast. Elizabeth, que no esperava menys d’ells, els va regraciar amb llàgrimes de gratitud. Moguts tots tres pel mateix esperit, van enllestir ràpidament tot allò que feia referència al viatge. Se n’havien d’anar com més aviat millor.

—Però què hem de fer amb Pemberley? —va preguntar la senyora Gardiner—. John ens ha dit que el senyor Darcy era aquí quan tu l’has enviat a cercar-nos. Es cert?

—Sí, i li he dit que no podíem mantenir el nostre compromís. Això ja està arranjat.

«Això ja està arranjat», va repetir la seva tia mentre corria cap a la seva cambra per arreglar-se. «Bones estan les relacions entre ells, perquè ella digui la veritat! Oh, com desitjaria saber què ha passat!».

Però els desigs no servien per a res o, en el millor dels casos, només podien servir per divertir-la enmig de les presses i la confusió de la darrera hora.

Si Elizabeth hagués tingut temps de fer el mandra, hauria quedat convençuda que una persona tan desgraciada com ella no era capaç de fer res, però ella tenia tanta feina com la seva tia i, a més, calia escriure unes ratlles a tots els amics de Lambton, donant falses excuses per la seva sobtada partença. Al cap d’una hora, però, tot estava a punt. Com que entretant la senyora Gardiner havia arranjat els comptes de la posada, no els restava més que anar-se’n. I Elizabeth, després de tot el sofriment del matí, es va trobar en un espai de temps més curt del que hauria pogut suposar asseguda al carruatge camí de Longbourn.





5


—Hi he estat pensant altra vegada, Elizabeth —va dir el seu oncle mentre sortien de la ciutat—, i realment, després de considerar-ho seriosament, ara m’inclino molt més a veure l’afer com la teva germana gran. Em sembla tan poc probable que cap jove projecti de fer una cosa així contra una noia que no està en absolut indefensa, que té amics i que vivia a casa de la família del seu coronel, que em sento fortament inclinat a esperar el millor. Podia Wickham pensar que els amics d’ella no es bellugarien? Podia esperar de ser admès novament al regiment després d’un afront semblant al coronel Forster? La temptació és inferior al risc.

—Realment pensa això? —va dir cridant Elizabeth recobrant un moment els ànims.

—Paraula d’honor —va dir la senyora Gardiner— que començo a ser del parer del teu oncle. És una violació massa gran de la decència, de l’honor i dels seus interessos, perquè Wickham se’n pugui fer culpable. No puc pensar tan malament d’ell. Pots tu, tu mateixa, Lizzy, considerar-lo tan perdut, que el creguis capaç d’una cosa així?

—Potser no és capaç d’oblidar el seu propi interès, però de qualsevol altre oblit sí que el crec capaç. Si el que diuen vostès fos cert! Però no goso esperar-ho, perquè, si fos així, per què no han anat a Escòcia?

—De primer —va replicar el senyor Gardiner—, no tenim proves certes que no hi hagin anat.

—Oh, però el fet de deixar el calessell i agafar un cotxe de lloguer és molt significatiu! Per altra banda, no es va trobar ni rastre d’ells a la ruta de Barnet.

—Bé, aleshores suposem que són a Londres. Poden ser-hi, però només amb el propòsit d’amagar-se, sense cap altra intenció excepcional. No és probable que cap d’ells tingui gaires diners, i podria molt ben ser que se’ls hagués acudit que podrien casar-se a Londres amb menys despesa, bé que no amb la mateixa rapidesa que a Escòcia.

—Però per què tot aquest secret? Per què temen que els descobriran? Per què s’han de casar clandestinament? Ah, no, no, això que vostès diuen no és possible. Pel que diu Jane, el seu amic més íntim estava convençut que ell no havia tingut mai la intenció de casar-se amb Lydia; Wickham no es casarà mai amb una dona que no tingui uns quants diners. No s’ho pot permetre. I què pot oferir-li Lydia, quins atractius té, llevat de la joventut, la salut i el bon humor, que per ella renunciés a treure partit de fer un bon casament? Pel que fa al fre que pot suposar per a ell la por del deshonor dintre el seu cos per un rapte tan vergonyós, jo no estic en condicions de jutjar-ho, perquè desconec completament els efectes que un pas així pot comportar. Però, pel que fa a l’altra objecció, temo que no s’aguanta per enlloc. Lydia no té germans que puguin defensar-la; i ell podia imaginar, pel comportament del meu pare, per la seva indolència i perquè sembla haver-se preocupat ben poc del que succeïa a la seva pròpia família, que es ficaria molt menys en aquest assumpte i hi pensaria menys que qualsevol altre pare no ho faria.

—Però creus que Lydia no s’interessa per res més que per l’amor d’aquest home, fins al punt de consentir a viure-hi sense ser-hi casada?

—Sembla molt xocant, és clar —va replicar Elizabeth amb llàgrimes als ulls—, que sobre aquest punt pugui dubtar-se del sentit de la decència i la virtut d’una germana. Però, en realitat, no sé què dir. Potser sóc injusta. Però Lydia és molt jove, mai ningú no li ha ensenyat a pensar en coses serioses i fa sis mesos, no, un any, que no fa res llevat de divertir-se i de lluir. Li han permès que disposés del seu temps de la manera més buida i més frívola i d’adoptar totes les opinions que se li presentaven. D’ençà que el regiment del comtat es va establir a Meryton, no ha pensat sinó en l’amor, a coquetejar i en els oficials. Ha estat fent tot el que estava en el seu poder de fer per tal de donar (quin nom hi donarem?) més impetuositat als seus sentiments, que ja per ells mateixos són impetuosos, i tots sabem que Wickham té un encant personal i un tracte capaç de captivar una dona.

—Però ja veus que Jane —va dir la seva tia— no té Wickham en tan mal concepte que el cregui capaç d’aventurar-se a fer una cosa així.

—Que potser Jane té algú en mal concepte? I qui hi ha, sigui quina sigui la seva conducta anterior, que ella cregui capaç d’una acció com aquesta, fins i tot existint proves en contra d’ell? Però Jane sap tan bé com jo mateixa com és Wickham en realitat. Totes dues sabem que és un llibertí en el sentit més ampli de la paraula. Que és un home sense escrúpols i sense honor. Que és fals i mentider i que sap molt bé com intimar amb la gent.

—I tu saps realment tot això? —va dir cridant la senyora Gardiner, que es moria de curiositat per saber d’on havia tret la informació.

—Sí, ho sé —va replicar Elizabeth enrojolant-se—. Ja li vaig parlar l’altre dia del comportament vergonyós que va tenir amb el senyor Darcy, i vostè, vostè mateixa, l’última vegada que va ser a Longbourn, va sentir com parlava Wickham del senyor Darcy, de l’home que s’havia portat amb ell amb tanta benevolència i amb tanta generositat. I hi ha d’altres circumstàncies de les quals no puc…, que no val la pena de contar, però les seves mentides pel que fa a tota la família de Pemberley són inacabables. Pel que ell m’havia dit de la senyoreta Darcy, jo esperava trobar una noia orgullosa, reservada i desagradable i, tot això, ell mateix sabia que era tot el contrari. Havia de saber que Georgiana és tan amable i poc pretensiosa com nosaltres l’hem trobada.

—Però Lydia no sap res de tot això? Pot ignorar aquestes coses de les quals Jane i tu sembleu estar tan ben assabentades?

—Oh, sí, això, això és el pitjor de tot. Fins que vaig anar al Kent i vaig veure tan sovint el senyor Darcy i el seu parent, el coronel Fitzwilliam, també jo ignorava la veritat. I, quan vaig tornar a casa, el regiment havia de deixar Meryton al cap de quinze dies. Per això, ni Jane, a qui ho vaig explicar tot, ni jo no vam creure necessari fer-ho públic, perquè aparentment, a qui podia ser útil que destruíssim la bona opinió que tothom tenia d’ell? Fins i tot quan es va decidir que Lydia se n’anés amb la senyora Forster, mai no em va passar pel cap que Lydia conegués la seva autèntica manera de ser. Mai no em va passar pel cap que Lydia pogués córrer cap perill pel fet que ell fos capaç d’enganyar-la. Que això que ha passat fos possible, ja pot imaginar-se que estava molt lluny del meu pensament.

—Quan tots van ser traslladats a Brighton, per tant, tu no tenies cap motiu, suposo, per sospitar que s’estimaven?

—Ni la més lleu sospita. No puc recordar haver vist cap senyal d’amor ni en l’un ni en l’altre, i, si se n’hagués traslluït res, vostè sap bé prou que la nostra família no és de les que ho hauria passat per alt. A la primeria que Wickham va entrar al cos, Lydia sentia una gran admiració per ell, però és que també l’admiràvem totes les altres. Totes les noies, de Meryton o dels vol tants, durant dos mesos, van perdre el cap per ell. Però ell no va tenir mai cap atenció especial amb Lydia, i això va fer que, després d’un quant temps d’una admiració exagerada i frenètica per part d’ella, el seu caprici per ell cedís i altres oficials del regiment que la tractaven amb més deferència van tornar a ser els seus preferits.

Fàcilment es pot comprendre que per pocs aclariments que la repetició dels fets pogués fornir als seus temors, esperances o conjectures sobre un tema tan interessant, els viatgers no van poder parlar d’altra cosa en molt de temps durant tot el viatge. Elizabeth no s’ho treia mai del cap. L’angoixa que li produïen els retrets que es feia no li donava repòs ni treva.

Viatjaven tan de pressa com podien i el fet que un dia dormissin tot fent camí els va permetre d’arribar a Longbourn l’endemà, a l’hora de dinar. Elizabeth tenia la tranquil·litat de pensar que, almenys, Jane no podia estar cansada d’esperar-los.

Els Gardiner petits, atrets per la visita del calessell quan aquest va passar les closes, eren a les escales i, en dirigir-se el cotxe cap a la porta, la sorpresa i la joia els va il·luminar les carones i es va manifestar amb una gran varietat de salts i cabrioles, que van ser llur primera benvinguda plena de vivacitat.

Elizabeth va saltar del carruatge i, després de besar-los tots a corre-cuita, es va precipitar cap al vestíbul, on Jane, que baixava corrent de la cambra de la seva mare, la va tro­bar immediatament.

Abraçant-se afectuosament mentre els ulls se’ls omplien de llàgrimes, Elizabeth va preguntar sense perdre un moment si se sabia res dels fugitius.

—Encara no —va replicar Jane—. Però, ara que el meu estimat oncle és aquí, espero que tot anirà bé.

—És a la ciutat, el meu pare?

—Sí, se n’hi va anar dimarts, tal com et deia a la carta.

—I n’heu tingut noves sovint?

—Només una vegada. Em va escriure quatre ratlles divendres, per dir que havia arribat bé i per donar-me la seva adreça, cosa que jo li havia demanat especialment que fes. Només afegia que no tornaria a escriure fins que tindria quelcom d’important a comunicar-nos.

—I la meva mare…? Com està? Com esteu tots?

—La meva mare confio que està força bé, encara que molt desanimada. És a dalt, i estarà molt contenta de veure-us a tots. Encara no deixa el seu vestidor; Mary i Kitty, gràcies a Déu, estan molt bé.

—I tu…, com estàs, tu? —va dir Elizabeth—. Estàs pàl·lida. Quantes coses has hagut de passar!

La seva germana li va assegurar que, malgrat tot, es trobava perfectament bé. La conversa havia tingut lloc mentre el senyor i la senyora Gardiner estaven entretinguts amb llurs fills, i ara van haver de posar-hi fi, ja que tots plegats s’apropaven. Jane va anar corrents a rebre el seu oncle i la seva tia, i, alternant les llàgrimes i els somriures, els va donar la benvinguda i els va regraciar.

Quan tots van estar reunits al saló, li van repetir les preguntes que ja Elizabeth havia fet, i aviat fou evident que Jane no els podia dir res de nou. Mantenia encara la més ferma esperança en el final feliç que el seu cor bondadós li feia esperar. Encara creia que tot acabaria bé i que un matí arribaria una carta de Lydia o del seu pare per explicar-los tot el que havien fet i potser anunciar-los el casament.

La senyora Bennet —a la cambra de la qual es van reunir tots després de parlar uns minuts plegats— els va rebre tal com era d’esperar: plorant i lamentant-se de la seva desgràcia, llançant invectives contra la vil conducta de Wickham i queixant-se dels seus propis sofriments i que la tractaven molt malament i acusant tothom llevat de la persona que amb la seva indulgència equivocada era la principal culpable dels errors de la seva filla.

—Si jo —va dir— hagués pogut fer el que volia i hagués anat a Brighton amb tota la meva família, això no hauria succeït; però la pobra Lydia no tenia ningú que tingués cura d’ella. Per què els Forster la van perdre de vista? Estic certa que per part d’ells hi ha hagut alguna negligència grossa, perquè Lydia no és noia per fer una cosa així, si l’haguessin vigilada. Sempre vaig creure que no eren les persones adients per encarregar-se d’ella; però jo no vaig poder fer el que volia, com sempre. Pobra filla meva! I ara vet aquí que el senyor Bennet se n’ha anat i jo sé que es batrà amb Wickham allí on el trobi i que el mataran, i què serà de nosaltres? Els Collins ens trauran de la casa abans que ell sigui fred a la tomba, i si tu no ens ajudes, germà meu, no sé què farem.

Tots van protestar d’unes idees tan terrorífiques, i el senyor Gardiner, després de confirmar-li el seu afecte per ella i per tota la seva família, li va dir que tenia el propòsit d’anar a Londres l’endemà mateix per tal d’ajudar el senyor Bennet en les seves indagacions per trobar Lydia.

—No us alarmeu innecessàriament —va afegir—; tot i que cal estar preparats per a la cosa pitjor, no tenim cap motiu per donar-ho com un fet. Encara no fa una setmana que van deixar Brighton. D’aquí a uns quants dies més potser tindrem notícies d’ells, i fins que sapiguem que no s’han casat i que no tenen intenció de fer-ho, no donem l’assumpte per perdut. Tan bon punt arribi a la ciutat, aniré a cercar el meu germà i me l’enduré a casa meva, a Gracechurch Street, i aleshores podrem decidir junts què cal fer.

—Oh, estimat germà meu —va replicar la senyora Bennet—, això és exactament el que jo hauria desitjat. I ara fes-ho; quan arribis a la ciutat troba’ls, siguin on siguin, i, si encara no s’han casat, fes-los casar. Pel que fa a la roba de núvia, que no s’esperin a tenir-la per casar-se; digues a Lydia que tindrà tants diners com vulgui per comprar-la després que s’hauran casat. I, sobretot, impedeix que el Senyor Bennet es bati. Digues-li en quin estat terrible em trobo, que la por em fa estar fora de mi i que tinc uns tremolors, unes convulsions per tot el cos, uns espasmes aquí al costat, uns dolors al cap i uns batecs que no puc descansar ni de nit ni de dia. I digues a la meva estimada Lydia que no iniciï les compres de la roba fins que jo hi aniré, perquè ella no sap quins són els millors magatzems. Oh, germà, que amable que ets! Estic certa que et sortiràs de tot.

Però el senyor Gardiner, si bé li va assegurar novament que posaria tot el seu interès en aquella causa, li va recomanar moderació, tant en els seus desigs com en els seus temors; i, després de parlar amb ella en aquest to fins que el dinar fou a taula, la van deixar que s’esbravés amb la majordoma, que l’atenia quan les seves filles no eren amb ella.

Malgrat que el seu germà i la seva germana estaven convençuts que no calia que visqués apartada de la família, no van intentar oposar-s’hi, ja que sabien que no tenia la prudència necessària per callar davant els criats mentre aquests servien a taula, i creien que valia més que només una criada, aquella en qui més confiança tenien, escoltés els seus temors i la seva preocupació per l’afer.

Aviat Mary i Kitty —que havien estat massa enfeinades en llurs cambres particulars per comparèixer abans— van reunir-se amb ells al menjador. L’una havia deixat els seus llibres, l’altra el tocador. Això no obstant, estaven tranquil·les i no se’ls notava cap canvi visible, tret que la pèrdua de llur germana preferida o els problemes que ella mateixa s’havia buscat havien donat a la veu de Kitty un to més malhumorat del que solia tenir. Pel que fa a Mary, era prou mestressa d’ella mateixa per dir en veu baixa a Elizabeth i amb un aire seriós i reflexiu poc després de seure a taula:

—Aquest és un afer molt dissortat, i segurament se’n parlarà molt. Però nosaltres hem d’aturar la marea de la malignitat i posar-nos mútuament el bàlsam del consol fraternal al nostre si ferit. —Veient que Elizabeth no estava disposada a respondre-li, va afegir—: Per dissortat que aquest esdeveniment pugui ser per a Lydia, nosaltres n’hem de treure una lliçó que ens sigui útil: que la pèrdua de la virtut en una dona és un fet irreversible…, que un pas en fals és motiu de desgràcies inacabables…, que la reputació de la dona és tan fràgil com bella…, i que mai no està prou previnguda contra l’indigne comportament de l’altre sexe.

Elizabeth va aixecar els ulls sorpresa, però estava massa trista per poder-li respondre. Mary, tanmateix, va continuar consolant-se amb aquesta mena de reflexions morals sobre el mal, davant de tots ells.

A la tarda, les dues germanes grans van trobar mitja hora per estar soles, i Elizabeth a l’instant va aprofitar l’oportunitat que se li presentava de fer un munt de preguntes que Jane es delia també per contestar. Després de lamentar-se com la resta de la família de les terribles conseqüències de l’afer —que Elizabeth creia segures i la senyoreta Bennet no podia afirmar que fossin impossibles—, la primera va continuar parlant del tema dient:

—Però explica’m tot el que ha passat, ningú no m’ho ha contat encara. Dóna’m més detalls. Què va dir el coronel Forster? No havien sospitat res abans que tingués lloc el rapte? Devien veure que sempre estaven junts.

—El coronel Forster va confessar que sovint havia tingut sospites que existia, especialment per part de Lydia, una certa parcialitat, però res que pogués alarmar-lo. Em sap molt de greu per ell! Es va comportar amb molta amabilitat i va estar molt atent. Ja havia decidit de venir-nos a veure perquè estiguéssim segurs del seu interès, abans de tenir la més petita idea que no havien anat a Escòcia; així que hi va haver aquest temor, va avançar el seu viatge.

—I Denny? Estava convençut que Wickham no es casaria? Sabia que tenien la intenció de fugir? Havia parlat personalment amb Denny, el coronel Forster?

—Sí; però, quan el va interrogar, Denny va negar que ell conegués llurs plans i no va voler dir el que pensava realment de tot plegat. No va tornar a dir que estava convençut que no es casarien…, i jo, per això, m’inclino a pensar que abans estava equivocat.

—I fins que va venir el coronel Forster, cap de vosaltres suposo, no dubtava que s’havien casat, oi?

—Com podia passar-nos pel cap una idea com aquesta? Jo estava una mica intranquil·la, sentia un cert temor per la felicitat de la meva germana, casada amb un home d’una conducta que jo sabia que no sempre havia estat irreprotxable. El meu pare i la meva mare no en sabien res, de tot això; ells només pensaven en la imprudència d’un casament com aquest. Aleshores Kitty va confessar, molt satisfeta, naturalment, de saber més coses que tots nosaltres, que Lydia, en la seva última carta, ja la preparava per a aquest pas que pensava fer. Segons sembla, ja feia moltes setmanes que ella sabia que estaven enamorats.

—Però abans d’anar-se’n a Brighton no ho sabia, oi?

—No, crec que no.

—I el coronel Forster semblava tenir Wickham en mal concepte? Sap com és, realment?

—He de confessar que no va parlar de Wickham en termes tan elogiosos com ho feia a la primeria. El tenia per una persona imprudent i voluble. A Meryton, d’ençà que aquest trist afer ha tingut lloc, es diu que Wickham se’n va anar quedant a deure molts diners; però jo espero que això no sigui cert.

—Oh, Jane, si no haguéssim estat tan discretes, si haguéssim contat el que sabíem d’ell, això no hauria passat!

—Potser hauria valgut més, sí —va replicar la seva germana—. Però descobrir els errors d’una persona, errors comesos en el passat, sense saber quins són els seus sentiments en el present, semblava que no tenia justificació. Vam actuar amb la millor intenció del món.

—Us va poder donar detalls de la nota de Lydia a la seva muller, el coronel Forster?

—La va portar perquè la llegíssim.

Jane la va treure del seu llibre de butxaca i la va allargar a Elizabeth. Deia així:


Estimada Harriet,

Quan sabràs on me n’he anat, et faràs un tip de riure, i jo mateixa no me’n puc estar pensant en la sorpresa que t’enduràs demà al matí quan veuràs que no hi sóc. Me’n vaig a Gretna Green, i, si no t’imagines amb qui, em pensaré que ets una beneitona, perquè només hi ha un home al món que jo estimi; per tant, no desaprovis que me’n vagi. Si no vols, no cal que diguis a Longbourn que me n’he anat, perquè així la sorpresa serà més gran quan els escriuré i firmaré la carta amb el nom de Lydia Wickham. Que serà divertit! Gairebé no puc ni escriure de tant riure! Et prego que presentis les meves excuses a Pratt per no mantenir el meu compromís de ballar amb ell tota la nit. Digues-li que espero que em perdonarà quan ho sabrà tot i digues-li també que em complaurà molt de ballar-hi la propera vegada que ens trobem en un ball. Enviaré a cercar els meus vestits quan tornaré a Longbourn, però voldria que diguessis a Sally que m’arregli un estrip molt gros del meu vestit de mussolina de diari, abans d’empaquetar-lo. Adéu. Envio el meu afecte al coronel Forster i espero que brindareu perquè tinguem un feliç viatge.

La teva amiga que t’estima

Lydia Bennet



—Oh, quin cervell buit, quin cervell buit, aquesta Lydia! —va exclamar Elizabeth quan va acabar de llegir la carta—. Aquesta és, sense cap mena de dubte, la carta que cal escriure en una circumstància així! Almenys, però, malgrat que després ell la pogués convèncer d’una altra cosa, ella no pensava cometre una infàmia. Pobre pare meu! Com ho deu haver sentit!

—Mai no he vist ningú tan abatut. Durant deu minuts no va poder dir ni un mot. La meva mare es va posar malalta a l’instant i a tota la casa hi va haver un rebombori extraordinari.

—Oh, Jane! —va dir cridant Elizabeth—, va haver-hi un sol criat de casa que abans de la nit no ho sabés tot?

—No ho sé. Espero que sí. Però era molt difícil de mantenir el secret. La meva mare estava histèrica i, malgrat que jo m’esforçava a ajudar-la tant com podia, temo que no vaig poder fer tot el que hauria volgut! Però el que era possible que passés era tan terrible, que gairebé vaig perdre totes les meves facultats.

—La cura que has hagut de tenir d’ella ha estat massa per a tu. Fas mala cara. Oh, tant de bo jo hagués estat al teu costat! Tu has hagut de carregar sola amb tota la preocupació i amb tota l’angúnia.

—Mary i Kitty han estat molt amables i haurien compartit de bon grat la meva feina, n’estic segura, però jo no ho vaig creure bo per a cap de les dues. Kitty és feble i delicada i Mary estudia tant, que no pot prescindir de les seves hores de repòs. La meva tia Philips va venir dimarts a Longbourn, després de la partença del meu pare, i va ser tan bona, que es va quedar amb mi fins dijous. Ens va ser molt útil a tots i ens va consolar molt, i la senyora Lucas també ha estat molt amable; va venir a peu divendres al matí per tal d’expressar-nos la seva condolença i oferir-se per al que necessitéssim, ella o les seves filles.

—Hauria valgut més que s’hagués quedat a casa seva —va dir cridant Elizabeth—; potser ho feia amb bona intenció, però en una desgràcia com aquesta els veïns mai no es veuen massa poc. No poden consolar-te, i la seva pietat és ofensiva. Que sentin la seva superioritat a distància i amb això quedin satisfets.

Aleshores va preguntar quines eren les mesures que el seu pare tenia la intenció de prendre mentre era a la ciutat per recuperar la seva filla.

—Crec —va replicar Jane— que volia anar a Epsom, la població on van canviar els cavalls per última vegada, parlar amb els postillons i veure si els podia treure alguna informació. Es proposava descobrir principalment el número del cotxe de lloguer que els havia portats de Clapham. Havia vingut amb passatge des de Londres i el meu pare pensava que potser el fet que un cavaller i una dama canviessin d’un cotxe a l’altre hauria cridat l’atenció; per això volia fer unes investigacions a Clapham. Per si amb algun mitjà podia descobrir a quina casa havia deixat el passatge, va decidir d’indagar en aquesta població i espera­va que no seria impossible de saber el número i el lloc d’estacionament del cotxe. Desconec si tenia intenció de fer altres indagacions, però és que tenia tanta pressa a anar-se’n i estava tan trasbalsat, que fins i tot em va ser difícil de treure-li el que t’he dit.





6


Tothom esperava carta del senyor Bennet l’endemà al matí, però el correu no va portar ni una sola línia. La seva família sabia que en circumstàncies normals era un corresponsal molt poc actiu, però en uns moments com aquells esperaven que faria un esforç. Es van veure obligats, doncs, a pensar que no podia donar bones notícies, malgrat que, a ells, fins i tot això els hauria plagut de saber amb certesa. El senyor Gardiner s’havia esperat només per llegir la carta abans d’anar-se’n.

Quan ell va ser fora, almenys podien estar certs de ser informats constantment de com anaven les coses. A més, llur oncle els va prometre en el moment de partir que miraria de convèncer el senyor Bennet perquè tornés a Longbourn com més aviat millor, per a tranquil·litat de la seva germana; ella creia que només allí el seu marit estaria segur de no ser mort en un duel.

La senyora Gardiner i els nens es van quedar uns quants dies més, perquè ella creia que podia ser útil a les seves nebodes. Compartia amb elles la cura de la senyora Bennet i quan tenien lleure la seva presència els era un gran consol. L’altra tia també les visitava sovint i sempre, com deia ella, amb el propòsit d’animar-les i de donar-los coratge; però, com que mai no venia sense portar la notícia d’una nova mostra de les extravagàncies de Wickham i dels seus desordres, gairebé sempre les deixava més desanimades que no les havia trobades.

Tot Meryton semblava competir a desacreditar l’home que només feia tres mesos havia estat gairebé un àngel de bondat. Devia diners a tots els comerciants de la ciutat, i les seves intrigues, enaltides amb el nom de seducció, havien arribat a totes llurs famílies. Tothom afirmava que era l’home més vil del món i també tothom va començar a descobrir que ells ja s’havien malfiat sempre del seu aire de bona persona. Elizabeth, tot i que no donava crèdit a la meitat del que es deia, en creia una part suficient per refermar-la en la certesa de la ruïna de la seva germana. Fins i tot Jane, que encara creia menys coses que Elizabeth, va perdre quasi totes les esperances; sobretot perquè ara, si haguessin anat a Escòcia, cosa de la qual abans mai no havia desesperat del tot, probablement a hores d’ara ja haurien tingut notícies d’ells.

El senyor Gardiner se’n va anar de Longbourn dissabte, i dimarts la seva muller va rebre una carta d’ell en què deia que, en arribar, havia anat a trobar de seguida el seu germà i l’havia convençut d’instal·lar-se a Gracechurch Street. Que el senyor Bennet havia estat a Epsom i a Clapham abans d’arribar ell, però que no havia pogut obtenir cap informació satisfactòria i que ara estava decidit a dirigir les investigacions als principals hotels de la ciutat, ja que el senyor Bennet creia possible que a la primeria d’arribar a Londres haguessin anat a un hotel abans d’agafar un altre allotjament.

El mateix senyor Gardiner no esperava que aquesta mesura tingués cap èxit; però, com que el seu germà hi estava entossudit, ell l’ajudaria a portar-ho a terme. Afegia que, de moment, el senyor Bennet no semblava estar disposat a deixar Londres; prometia escriure novament molt aviat. Hi havia una postdata sobre això darrer:


He escrit al coronel Forster per demanar-li que, si li és possible, investigui, per mitjà dels amics més íntims de Wickham al regiment, si aquest té amistats o parents que puguin saber la part de la ciutat on ara s’amaga. Si n’hi hagués algun que poguessin recordar amb una certa probabilitat d’obtenir una pista, seria essencial per a nosaltres. Actualment, no tenim res que ens orienti. El coronel Forster goso dir que farà tot el que estigui en el seu poder per ajudar-nos en aquesta situació. Però, pensant-ho bé, potser Lizzy millor que ningú podria dir-nos amb quins parents pot haver anat a viure.



Elizabeth coneixia l’origen d’aquesta deferència a la seva autoritat, però no podia donar una informació tan valuosa com el compliment mereixia.

Wickham mai no li havia dit que tingués cap parent, tret del seu pare i de la seva mare, i tots dos feia molts anys que eren morts. Era, malgrat tot, possible que algun dels seus companys del regiment pogués donar més informació, i, tot i que no hi confiava gaire, era un camí que calia intentar.

Ara, l’hora del correu era el moment més angoixós del dia. El gran objectiu de cada matí era l’arribada del carter, que era esperat amb una gran impaciència, car la carta seria portadora de tot allò, bo o dolent, que volien saber i dia rere dia esperaven que aquell seria el que els duria una notícia important.

Però abans de saber res del senyor Gardiner va arribar una carta per a llur pare —si bé d’una altra comarca—, del senyor Collins. Jane, que tenia ordres d’obrir totes les cartes que arribessin per a ell durant la seva absència, la va llegir, i Elizabeth, que sabia que les cartes del senyor Collins sempre eren una curiositat, va llegir-la també pel damunt de la seva espatlla. Deia així:


Estimat Sir,

Sento que el nostre parentiu i la meva situació a la vida m’exigeixi d’unir-me al vostre condol per la dolorosa aflicció que us aclapara i de la qual ahir fórem informats per una carta del Hertfordshire. Estigueu ben segur, estimat Sir, que la senyora Collins i jo simpatitzem amb vós i amb tota la vostra respectable família per aquesta desgràcia que us afligeix i que és de la mena més amarga, ja que té l’origen en una causa que el pas del temps no pot esborrar. No us han de faltar, per part meva, raons que puguin alleujar una desgràcia tan gran o que puguin consolar-vos en una circumstància que per a un pare ha de ser tan angoixosa. La mort de la vostra filla, en comparació amb això, hauria estat una benedicció. I encara és més de doldre perquè, segons m’informa la meva estimada Charlotte, hi ha motius per suposar que el comportament llicenciós de la vostra filla és el resultat d’una indulgència altament irresponsable; malgrat que alhora, per a consol vostre i de la senyora Bennet, m’inclino a pensar que el seu temperament deu ser dolent per naturalesa, o tan joveneta no s’hauria fet culpable d’una enormitat semblant. Sigui com sigui, se us ha de compadir per la vostra desgràcia, opinió que no sols comparteix la senyora Collins, sinó també Lady Catherine i la seva filla, a les quals he contat l’afer. Estan d’acord amb mi a considerar que aquest pas en fals d’una filla serà perjudicial per a la sort de les altres, ja que, com es digna a opinar Lady Catherine, qui voldrà ara emparentar amb una família així? Aquest parer de Sa Senyoria em porta a reflexionar sobre un cert esdeveniment del mes de novembre; ja que, si les coses haguessin anat d’una altra manera, jo també m’hauria vist involucrat en la vostra aflicció i en el vostre deshonor. Us aconsello, estimat Sir, que us consoleu com més millor, que retireu per sempre més el vostre afecte a la vostra menyspreable filla i deixeu que ella reculli els fruits de l’ofensa monstruosa que s’ha infligit a ella mateixa.

Resto, Sir, etc., etc.



El senyor Gardiner no va tornar a escriure fins després d’haver rebut la resposta del coronel Forster, i aleshores no va tenir res a dir que fos agradable. No se sabia que Wickham tingués cap parent amb el qual mantingués alguna relació i era cert que no en tenia cap de molt pròxim que encara fos viu. En altres temps havia tingut molts coneguts; però, d’ençà que era a la milícia, no semblava estar en termes d’una amistat particular amb cap d’ells. No podien, per tant, donar el nom de ningú que fos capaç de donar-los noves d’ell. El desastrós estat de les finances de Wickham també era un motiu molt poderós per guardar el secret, a més de la por que Wickham tenia que els parents de Lydia no ho descobrissin, ja que tot just s’acabava de saber que havia deixat deutes de joc per valor d’una suma molt considerable. El coronel Forster creia que serien necessàries més de mil lliures per liquidar les despeses que havia fet a Brighton. A la ciutat ja devia molts diners, però els seus deutes d’honor eren encara més elevats. El senyor Gardiner no intentava pas amagar aquests detalls a la família de Longbourn; Jane els va escoltar horroritzada.

—Un jugador! —va exclamar—. Això és completament inesperat. No en tenia ni idea.

El senyor Gardiner deia també a la seva carta que segurament llur pare arribaria a casa l’endemà, que era dissabte. Desanimat pel poc èxit obtingut en tot allò que havia emprès, havia accedit a les súpliques del seu cunyat perquè tornés a casa amb la seva família i el deixés fer a ell en cas que es presentés una ocasió que aconsellés de continuar les investigacions. Quan la senyora Bennet fou informada d’aquesta decisió, no va mostrar-se tan satisfeta com les seves filles esperaven, tenint en compte l’ànsia que abans havia passat per la vida del seu marit.

—Com! Torna a casa sense la pobra Lydia! —va dir cridant—. De segur que no se n’anirà de Londres sense haver-los trobats. Qui es batrà amb Wickham i el farà casar amb Lydia, si ell se’n va?

Com que la senyora Gardiner ja desitjava ser a casa seva, van decidir que ella i els nens se n’anirien a Londres el mateix dia que el senyor Bennet en vindria. Així, doncs, el cotxe els va portar la primera part del viatge, i va tornar portant el seu amo a Longbourn.

La senyora Gardiner se’n va anar amb els mateixos dubtes sobre Elizabeth i el seu amic del Derbyshire, que no la deixaven d’ençà que havia estat en aquella part del món. La seva neboda mai no havia esmentat voluntàriament davant d’ells el nom de Darcy i la petita esperança que la senyora Gardiner tenia de rebre una carta d’ell després de llur partença havia quedat defraudada. Elizabeth no havia rebut cap carta d’ençà del seu retorn a Longbourn que pogués venir de Pemberley.

El dissortat estat de la família en aquells moments feia innecessari cercar excuses per la manca d’animació d’Elizabeth. Per tant, res no podia deduir-se d’aquest fet, tot i que ella, que aleshores veia força clar en els seus propis sentiments, s’adonava perfectament que, si no hagués conegut Darcy, hauria suportat una mica millor els temors per la infàmia de Lydia. Això li hauria estalviat, pensava, de dormir una nit sí, una nit no.

Quan el senyor Bennet va arribar, va seguir amb el mateix capteniment filosòfic que li era habitual. Va parlar tan poc com solia fer, no va ni esmentar l’afer que l’havia fet anar a Londres i va passar una bona estona abans que les seves filles tinguessin el coratge de parlar-ne.

No fou fins a la tarda, quan es van reunir per prendre el te, que Elizabeth es va atrevir a encetar el tema. Aleshores, en expressar-li ella el greu que li sabien tots els inconvenients que havia hagut de suportar, ell va replicar:

—No ho diguis, això. Qui, si no jo, els ha de suportar?, digues! Tota la culpa només ha estat meva; jo n’havia, doncs, de patir les conseqüències.

—No ha de ser massa sever amb vostè mateix, pare —va replicar Elizabeth.

—Tu pots prevenir-me contra aquest mal, Lizzy, però la naturalesa humana està tan abocada a caure-hi! No, filla meva, deixa que per una vegada en ma vida tingui consciència que mereixo de ser censurat. No temo que el disgust m’aclapari; prou aviat que passarà.

—Suposa que són a Londres?

—Sí. On, si no, poden estar més ben amagats?

—I Lydia solia dir que volia anar a Londres —va afegir Kitty.

—Doncs ja deu ser feliç —va replicar secament el seu pare—. I la seva estada allí serà, segurament, bastant llarga. —Després d’una petita pausa va afegir—: No sento cap malvolença contra tu, Lizzy, pel fet que els esdeveniments hagin justificat el consell que em vas donar el mes de maig i que demostra per part teva una visió molt ampla de les coses.

La senyoreta Bennet els va interrompre perquè venia a cercar el te per a la seva mare.

—Això és, realment, un espectacle que reconforta —va exclamar el senyor Bennet—; dóna un aire tan elegant a l’infortuni! Un dia jo faré el mateix; m’asseuré al meu despatx amb l’estrenyecaps i el pentinador i donaré tota la feina que pugui o, potser puc esperar-me a fer-ho fins que Kitty s’escapi de casa.

—No, papà, jo no m’escaparé —va dir Kitty, malhumorada—. Si mai vaig a Brighton, em portaré millor que Lydia.

—Anar tu a Brighton! Ni per cinquanta lliures no confiaria que t’apropessis més enllà d’Eastbourne! No, Kitty, a l’últim he après a ser prudent, i tu en rebràs les conseqüències. Cap oficial no entrarà mai més a casa meva, ni que estigui de pas pel poble. Els balls estaran absolutament prohibits, fora que hi vagis amb una de les teves germanes. I no et permetré que surtis a esbargir-te fora de casa fins que hauràs demostrat que cada dia passes, almenys, deu minuts d’una manera raonable. —Kitty, que es va prendre seriosament aquestes amenaces, es va posar a plorar—. Està bé, està bé —li va dir el seu pare—, no et desesperis. Si durant els deu anys vinents ets una bona minyona, aleshores et portaré a veure una desfilada de soldats.





7


Dos dies després del retorn del senyor Bennet, mentre Jane i Elizabeth passejaven per un jardí de matolls que hi havia darrera la casa, van veure la majordoma que anava a trobar-les. Creient que la seva mare les necessitava li van sortir a l’encontre; però, en lloc del que esperaven, quan se li van apropar ella va dir a la senyoreta Bennet:

—Perdoni, madame, que la interrompi, però esperava que potser haurien tingut alguna notícia de la ciutat i m’he pres la llibertat de venir-li-ho a preguntar.

—Què voleu dir, Hill? No ens han dit res, de la ciutat.

—Estimada madame —va dir Hill, molt sorpresa—, no sabeu que ha vingut un propi de part del senyor Gardiner per a l’amo? Ha estat aquí aquesta última mitja hora i l’amo ha rebut una carta.

Les noies van anar-se’n corrents i tenien massa ànsia per entrar a casa perquè tinguessin temps de parlar. Van travessar corrents el vestíbul i van entrar al menjador. D’allí van anar al despatx; el seu pare no era enlloc. I ja estaven a punt de buscar-lo al pis de dalt, a la cambra de la seva mare, quan es van topar amb el majordom, el qual els va dir:

—Si cerqueu el meu amo, madame, l’he vist que se n’anava cap al jardinet.

Així que van sentir això van travessar novament el vestíbul i van creuar corrents el prat darrera el seu pare, el qual amb pas decidit continuava caminant cap al jardinet que hi havia al costat de la devesa.

Jane, que no era tan lleugera com Elizabeth ni estava tan feta com ella a córrer, aviat es va quedar enrere mentre la seva germana, panteixant, l’aconseguia i li preguntava cridant:

—Oh, papà, quines noves hi ha? Quines noves? Ha tingut notícies del meu oncle?

—Sí, he rebut una carta seva per un propi.

—Bé, i quines noves dóna? Bones o dolentes?

—Què podem esperar de bo? —va dir ell traient-se la carta de la butxaca—; però potser t’agradarà de llegir-la.

Elizabeth li va prendre impacientment la carta de la mà; Jane va arribar en aquell moment.

—Llegeix-la en veu alta —va dir el seu pare—, perquè ni jo no sé ben bé de què es tracta.


Gracechurch-Street, dilluns, 2 d’agost

Estimat germà,

Finalment puc enviar-te algunes noves de la meva neboda i espero que, en conjunt, les trobis satisfactòries. Feia poc que tu m’havies deixat, dissabte, quan vaig tenir la sort de descobrir a quina part de Londres eren els fugitius. Ja et donaré més detalls quan ens veurem. Ara n’hi ha prou que sàpigues que els hem descoberts. Jo els he vistos tots dos…



—Aleshores ha passat tal com jo esperava —va exclamar Jane—; s’han casat!

Elizabeth va continuar llegint:


Jo els he vistos tots dos. No s’han casat ni puc veure que tinguin cap intenció de fer-ho; però, si tu estàs d’acord a subscriure els oferiments que jo m’he aventurat a fer en nom teu, espero que no trigaran gaire a casar-se. Tot el que se’t demana és que asseguris a la teva filla, en concepte de dot, la part que li correspon de les cinc mil lliures que, després de la teva mort i la de la meva germana, han d’heretar les teves filles; i, a més a més, que et comprometis a passar-li, mentre visquis, la suma de cent lliures l’any. Aquestes són les condicions que, tenint en compte les circumstàncies, jo no he dubtat a acceptar en nom teu, creient que podia prendre’m aquesta llibertat. T’enviaré aquesta carta per un propi per tal de rebre la teva resposta sense perdre temps. Per les condicions que posa Wickham pots deduir fàcilment que la seva situació econòmica no és tan desesperada com generalment tothom creia. En aquest aspecte, la gent s’ha equivocat i estic content de dir que, un cop pagats els seus deutes, encara restarà una petita suma per a la meva neboda, a més dels diners que ella ja té. Si, com espero, m’envies plens poders perquè pugui actuar en nom teu en tot allò que requereixi aquest assumpte, immediatament donaré poders a Haggerston perquè prepari un contracte com cal. No caldrà, en absolut, que vinguis novament a la ciutat; per tant, queda’t tranquil·lament a Longbourn i confia en la meva diligència i el meu interès. Envia’m la teva resposta com més aviat millor i procura ser ben explícit. Hem cregut preferible que la meva neboda surti de casa nostra per casar-se; espero que ho aprovaràs. Vindrà avui. T’escriuré novament així que haurem pres noves decisions. Teu, etc., etc.

Edward Gardiner



—És possible! —va dir Elizabeth quan va haver acabat de llegir la carta—. És possible que s’hi casi?

—Així, doncs, Wickham no és una persona tan indigna com pensàvem —va dir la seva germana—. Estimat pare, el felicito.

—Ja li ha escrit? —va preguntar Elizabeth.

—No, però ho he de fer tot seguit.

Elizabeth va instar-lo aleshores a no perdre més temps i a escriure de seguida.

—Oh, estimat pare! —va dir cridant—, vagi a casa i escrigui immediatament. Pensi en la importància que té cada minut, en un cas com aquest.

—Jo escriuré per vostè —va dir Jane—, si li desagrada fer-ho.

—Em desagrada molt —va replicar ell—, però ho he de fer.

I dient això va retrocedir amb elles i es va dirigir cap a la casa.

—Li ho puc preguntar —va dir Elizabeth—, però suposo que ha d’acceptar les seves condicions.

—Acceptar-les! Només em fa vergonya que demani tan poc!

—I s’ha de casar, naturalment! Però amb un home així!

—Sí, sí, s’han de casar. No es pot fer altra cosa. Però hi ha dues coses que desitjo molt saber: quants diners ha donat el vostre oncle per aconseguir-ho i com els hi podré tornar jo.

—Diners! El meu oncle! —va exclamar Jane—. Què vol dir, Sir?

—Vull dir que cap home amb plenes facultats no es casaria amb Lydia per la temptació que suposen cent lliures l’any mentre jo visqui i cinquanta després que me n’hauré anat.

—Això és cert —va dir Elizabeth—; no se m’havia acudit abans. Els deutes pagats, i encara queden diners! Oh! Això deu ser obra del meu oncle! Quin home més bo, més generós. Em temo que això no l’hagi afectat molt. Una suma petita de diners mai no hauria aconseguit res de tot això.

—No —va dir el seu pare—, Wickham és boig, si l’agafa per menys de deu mil lliures. Em doldria tenir una opinió tan dolenta d’ell tot just en començar la nostra relació.

—Deu mil lliures! Déu del cel! Com és possible tornar tants diners?

El senyor Bennet no va respondre i, abstrets en llurs propis pensaments, van continuar caminant en silenci fins que van arribar a la casa. Aleshores, el seu pare se’n va anar al despatx a escriure i les noies van entrar al menjador dels esmorzars.

—I es casaran! —va dir cridant Elizabeth així que van estar soles—. Que és estrany! I encara n’hem de donar les gràcies. Ens hem d’alegrar que es casin, tot i les poques possibilitats que tenen de ser feliços i malgrat el caràcter d’ell, tan menyspreable.

—A mi em consola pensar —va replicar Jane— que Wickham no es casaria amb Lydia si no sentís per ella un afecte autèntic. Malgrat que el nostre bon oncle ha fet quelcom per tal d’aclarir la seva situació, no puc creure que li hagi avançat deu mil lliures o una quantitat per l’estil. L’oncle té fills i en pot tenir més. Com pot haver estalviat deu mil lliures?

—Si mai podem arribar a saber a quant pujaven els deutes de Wickham —va dir Elizabeth— i els diners que ell posa a nom de la nostra germana, sabrem exactament què ha fet el senyor Gardiner per ells; perquè Wickham no té ni un penic. Mai no podrem pagar al meu oncle i a la meva tia la seva bondat. Emportar-se-la a casa i protegir-la personalment i amb llur prestigi és un sacrifici que fan per ella i que molts anys de gratitud no podran pagar. Ara ja deu ser a casa d’ells. Si tanta bondat no li fa veure ara tota la seva mesquinesa, mai no mereixerà de ser feliç! Quina escena, la primera vegada que veuré la meva tia!

—Uns i altres hem d’intentar oblidar tot el que ha passat —va dir Jane—. Jo espero i confio que ara ja deuen ser feliços. El fet de consentir a casar-se amb ella vull creure que és una prova que ara Wickham pensa d’una manera més íntegra. L’amor que es tenen els donarà estabilitat. I m’agrada pensar que viuran d’una manera tan tranquil·la i racional, que amb el temps ningú no es recordarà de llur passada imprudència.

—El seu comportament —va dir Elizabeth—, ni tu ni jo ni ningú no el podrà oblidar mai. És inútil parlar-ne.

Se’ls va acudir aleshores que era molt probable que la seva mare ignorés completament el que havia passat; per tant, van anar al despatx per preguntar al seu pare si no desitjava que li ho fessin saber. Ell estava escrivint i sense ni aixecar el cap va respondre:

—Com vulgueu.

—Podem emportar-nos la carta del meu oncle per llegir-la-hi?

—Emporteu-vos el que vulgueu i aneu-vos-en.

Elizabeth va agafar la carta de la seva taula d’escriure i van pujar plegades escales amunt. Mary i Kitty estaven amb la senyora Bennet; així, doncs, n’hi hauria prou amb una vegada de donar la notícia. Després de preparar una mica la seva mare per a les bones notícies que li havien de donar, van llegir la carta en veu alta. Així que Jane va llegir que el senyor Gardiner esperava que Lydia aviat fóra casada, la senyora Bennet va prorrompre en exclamacions de joia i cada frase augmentava la seva exaltació. La satisfacció que sentia li donava ara una excitació tan violenta com mai, abans, la inquietud i la humiliació l’haguessin abatuda. En tenia prou de saber que la seva filla es casaria. No sentia cap temor per la seva felicitat ni cap record del seu mal comportament la deprimia.

—Estimada Lydia! —deia—. Això és meravellós! Es casarà…, la veuré novament! Casada a setze anys! Germà meu, tan bo, tan generós! Jo ja sabia què passaria…, sabia que ell ho arranjaria tot! Com desitjo de veure-la! I també de veure Wickham! Però, i la roba, la roba de núvia! Escriuré directament a la meva germana per parlar-li’n. Lizzy, estimada, corre cap a baix i pregunta al teu pare quants diners li donarà. Espera’t, espera’t, hi aniré jo mateixa. Toca la campana, Kitty, perquè vingui Hill. En un moment estaré vestida. Estimada, estimada Lydia! Que contentes que estarem plegades quan ens tornem a veure!

La seva filla gran intentava de suavitzar una mica la violència d’aquests transports d’alegria, fent-li veure la càrrega que el comportament del senyor Gardiner posava damunt les espatlles de tots ells. I va afegir:

—I és que en gran part hem d’atribuir aquest feliç desenllaç a la seva bondat. Estem convençuts que ell mateix s’ha ofert a ajudar Wickham donant-li diners.

—Bé —va dir cridant la seva mare—, això està molt bé; qui ho havia de fer sinó el seu oncle? Si ell no hagués tingut família pròpia, jo i els meus fills hauríem tingut tots els diners que té ell, saps?, i és la primera vegada que ens dóna alguna cosa, fora d’alguns presents. Bé, que feliç que sóc! Aviat tindré una filla casada. La senyora Wickham! Que bé sona. I només va fer setze anys el juny passat. Estimada Jane, estic tan excitada que estic certa que no puc escriure, o sigui que jo et dictaré i tu escriuràs. Ja decidirem més tard amb el teu pare quants diners li donarà; però hem d’encarregar les coses immediatament.

Si Jane, amb una certa dificultat, no l’hagués convençuda d’esperar fins que el seu pare tingués lleure i el poguessin consultar, la senyora Bennet ja s’embrancava a detallar percals, mussolines i batistes i a dictar-li un munt d’ordres. Jane li va dir que un dia de retard no tindria importància, i la seva mare era massa feliç per comportar-se amb la seva habitual obstinació. També se li van ficar al cap altres projectes.

—Aniré a Meryton —va dir— així que m’hauré vestit, per anunciar les bones, boníssimes noves, a la meva germana Philips. I, de retorn, passaré per casa de Lady Lucas i de la senyora Long. Kitty, corre, vés a baix i encarrega el carruatge. Prendre l’aire m’anirà molt bé, n’estic certa. Noies, que puc fer-vos algun encàrrec, a Meryton? Oh, aquí ve Hill! Estimada Hill, has sentit les bones noves? La senyoreta Lydia es casa i tots vosaltres tindreu un bol de punch perquè us alegreu del seu casament.

La senyora Hill va expressar immediatament la seva alegria. Elizabeth, com la resta, va rebre les seves felicitacions, i després, fastiguejada de tanta insensatesa, es va refugiar a la seva cambra per poder pensar amb tranquil·litat.

La situació de la pobra Lydia, en el millor dels casos, devia ser força dolenta, però encara havia de donar gràcies que no fos pitjor. Elizabeth ho sentia així i, malgrat que mirant cap al futur no podia esperar en justícia per a la seva germana ni una felicitat raonable ni una posició social florent, si mirava enrere vers tot allò que tant temien no feia encara dues hores s’adonava de tots els guanys obtinguts.





8


El senyor Bennet havia desitjat sovint, abans d’aquesta època de la seva vida, arraconar cada any, en lloc de gastar totes les seves rendes, una suma de diners que donés a les seves filles i a la seva muller, si li sobrevivia, més seguretat. Ara desitjava més que mai haver-ho fet, perquè, si ell hagués complert el seu deure, ara Lydia no hauria hagut de quedar endeutada amb el seu oncle per tot el que havia calgut fer pel seu honor i el seu bon nom. La satisfacció de convèncer un dels homes que valien menys de la Gran Bretanya de casar-se amb ella hauria estat aleshores més normal.

El preocupava seriosament que un fet que tan poc benefici havia de portar a ningú s’hagués pogut tirar endavant amb l’únic concurs del seu germà, i ell estava decidit, si li era possible, a descobrir la importància del seu ajut econòmic i a saldar el seu agraïment com més aviat millor.

A la primeria de ser casat, va decidir que fer estalvis no tenia sentit, perquè, naturalment, tindrien un fill baró. Aquest fill asseguraria l’herència de la propietat tan bon punt tingués l’edat adient, i la vídua i els fills més petits estarien a cobert pel que feia als diners. Cinc noies, una darrera l’altra, van venir al món, però el noi no arribava. Durant molts anys, després del naixement de Lydia, la senyora Bennet encara estava certa que el noi arribaria; fins que, finalment, hi van haver de renunciar, i aleshores ja era massa tard per estalviar. La senyora Bennet no estava feta per a l’estalvi i només el gust del seu marit per la vida retirada els va salvar de gastar per damunt dels seus ingressos.

En el contracte matrimonial, hi constaven cinc mil lliures per a la senyora Bennet i els fills, però la proporció en què aquesta quantitat s’havia de dividir entre els fills depenia de la voluntat dels pares. Aquest era el punt que, almenys pel que es referia a Lydia, ara calia determinar, i el senyor Bennet no podia deixar d’accedir a la proposta que el senyor Gardiner li feia. En termes d’agraït reconeixement per la bondat del seu germà, però de manera concisa, va donar sobre el paper la seva total aprovació a tot allò que s’havia fet i el seu consentiment a tots els compromisos que s’havien pres en nom d’ell. Mai, abans, no havia pensat que en cas d’aconseguir que Wickham es casés amb la seva filla, això li portaria tan pocs inconvenients com li portava la solució que havien adoptat. Donant-los cent lliures l’any, amb prou feines si hi perdia deu lliures, ja que les despeses de Lydia, comptant la seva manutenció, els diners de butxaca i els presents constants en diners a través de les mans de la seva mare, poc se’n faltava perquè arribessin a aquella quantitat.

Que tot es resoldria amb un esforç tan mínim per part seva era també una altra sorpresa i molt benvinguda, perquè el seu màxim desig en el moment present era que l’afer li produís com menys trasbals millor. Quan els primers accessos de ràbia que l’activitat desplegada per buscar-la li havien produït li van haver passat, va tornar normalment a la seva indolència; la carta, però, fou enviada ràpidament, perquè, malgrat que li costava de començar a emprendre quelcom, en la seva execució era molt ràpid. En ella pregava al seu germà que li donés més detalls sobre els diners que li devia; quant a Lydia, estava massa enutjat amb ella per enviar-li cap missatge.

Les bones notícies aviat es van escampar per tota la casa i amb la velocitat proporcional per tot el veïnat; la gent s’ho va prendre amb força filosofia. Sens dubte hauria donat més tema per a les converses que la senyoreta Lydia Bennet hagués tornat a Meryton o, encara molt millor, que l’haguessin confinada del món en una granja llunyana. Però, del seu casament, també se’n podia parlar molt; i els ben intencionats desigs per la seva prosperitat que ja abans havien formulat les malèvoles velles de Meryton no van haver de variar gaire el seu esperit amb el canvi de circumstàncies, perquè, amb un marit com aquell, la seva desgràcia es donava per certa.

Feia quinze dies que la senyora Bennet no baixava de la seva cambra; però, el dia que ho va fer, va seure novament al cap de taula i amb una animació realment difícil de suportar. Ni el més petit sentiment de vergonya no enterbolia el seu triomf. Ara estava a punt d’assolir el principal objectiu dels seus desigs d’ençà que Jane va complir setze anys: el casament d’una filla, i només pensava i parlava d’elegants seguicis nupcials, de fines mussolines, nous carruatges i criats. Estava enfeinada regirant tota la rodalia per buscar una casa adient per a la seva filla i, sense tenir en compte quins serien llurs ingressos, en rebutjava moltes perquè eren petites o poc importants.

—Haye-Park podria convenir-nos —deia—, si els Gouldings la deixessin, o la gran casa de Stoke, si la sala d’estar fos més gran; però Ashworth és massa lluny! No podria suportar de tenir-la deu milles lluny de mi; pel que fa a Purvis Lodge, els àtics són lletgíssims.

El seu marit la va deixar parlar sense interrompre-la mentre els criats eren al davant, però quan es van retirar li va dir:

—Senyora Bennet, abans que lloguis una d’aquestes cases o totes elles per al teu fill i la teva filla, a veure si ens entenem. Mai ningú del veïnat no els rebrà a casa seva, i jo no encoratjaré la seva poca vergonya rebent-los a Longbourn.

Aquesta declaració va provocar una discussió molt llarga, però el senyor Bennet es va mantenir ferm. Aviat va sorgir un altre motiu de discòrdia: la senyora Bennet va descobrir que el seu marit no estava disposat a avançar ni una guinea per comprar vestits a la seva filla. Que el seu marit declarés que Lydia no rebria d’ell cap mostra d’afecte en les presents circumstàncies era una cosa que la senyora Bennet gairebé no comprenia. Que el seu enuig el pogués dur a un tal punt de ressentiment inconcebible, que negués a la seva filla un perdó sense el qual el casament no semblaria vàlid, excedia tot allò que ella creia possible. Era més sensible al deshonor que la manca de vestits podia fer recaure sobre les núpcies de la seva filla que a la vergonya que aquesta hagués estat raptada i que hagués viscut amb Wickham durant quinze dies sense haver-se casat encara.

A Elizabeth, li sabia més greu ara que abans haver comunicat al senyor Darcy, enduta per la pena del moment, els seus temors referents a la seva germana, perquè, ja que el casament posava un final feliç al rapte, haurien pogut amagar el seu desgraciat començament a tots aquells que no vivien a prop d’ells.

Elizabeth no temia que el cas s’escampés per culpa d’ell, car poques persones hi havia en la discreció de les quals ella confiés més, però li dolia que ell, més que no pas cap altra persona, estigués assabentat de la feblesa d’una germana seva: i això, no pas perquè pogués perjudicar-la a ella particularment, perquè, de tota manera, un abisme insalvable els separava. Fins i tot suposant que el casament de Lydia s’hagués efectuat en les circumstàncies més honorables, no es podia esperar que el senyor Darcy volgués emparentar amb una família que, a les altres objeccions, afegia ara la d’una aliança i un parentiu dels més pròxims amb l’home que ell, amb tota justícia, menyspreava.

Elizabeth no s’estranyava que ell refusés un parentiu semblant. El desig que, n’estava segura, Darcy sentia al Derbyshire d’obtenir el seu afecte no podia esperar-se raonablement que sobrevisqués a un cop com aquest. Se sentia deprimida i angoixada; estava penedida i no sabia ben bé de què. Ara que ja no podia esperar de tenir-la, va esdevenir gelosa de l’estima de Darcy; ara que semblava no haver-hi la més petita probabilitat d’una entesa, desitjava tenir noves d’ell, ara que no era probable que es tornessin a veure, estava convençuda que hauria pogut ser-hi feliç.

Quin triomf per a ell, pensava sovint, si sabés que la seva proposta, que només feia quatre mesos que havia estat rebutjada amb tant d’orgull, ara seria rebuda amb alegria i agraïment! Darcy era, no en tenia el més petit dubte, tan generós com el qui més; però, com que era un mortal, havia de sentir el plaer del triomf.

Ara començava a comprendre que Darcy era exactament l’home que per la seva manera de ser i els seus dots més li hauria convingut. La seva capacitat de comprensió i el seu temperament haurien omplert tots els seus desigs. Hauria estat una unió beneficiosa per a tots dos: el natural senzill i animat d’ella hauria pogut suavitzar les idees d’ell i millorar les seves maneres, i el criteri i els coneixements i l’experiència del món que tenia ell haurien estat per a ella un ajut incalculable.

Però ara era impossible que un casament tan feliç pogués ser l’exemple, davant d’una multitud admirada, d’allò que era la vertadera felicitat en el matrimoni. Aviat una unió ben diferent, i que era un impediment per a l’altra, tindria lloc a la seva família.

Elizabeth no sabia de quina manera podria aconseguir-se que Wickham i Lydia tinguessin una certa independència, però fàcilment podia imaginar que la felicitat d’una parella que només se sentia atreta perquè les seves passions eren més fortes que les seves virtuts duraria poc.

El senyor Gardiner aviat va escriure novament al seu germà. A la carta del senyor Bennet donant-se per assabentat de tot l’afer, ell hi responia breument assegurant-li el gran interès que tenia pel benestar de qualsevol membre de la seva família i acabava pregant-li que no li esmentés mai més aquest assumpte. El motiu principal de la carta era informar-los que el senyor Wickham havia decidit deixar la milícia. I afegia:


Jo desitjava molt que ho fes, així que haguessin fixat el dia del casament, i crec que estaràs d’acord amb mi que la seva separació d’aquell cos era altament desitjable tant per a ell com per a la meva neboda. La intenció del senyor Wickham ara és d’entrar al cos de regulars; entre els seus antics amics n’hi ha encara alguns que poden i volen ajudar-lo a l’exèrcit. Li han promès un lloc d’alferes en el regiment del general…, que ara està aquarterat al nord. És un avantatge que estigui tan lluny d’aquesta part del Regne. Ell promet que es portarà bé i jo espero que enmig de gent desconeguda, davant de la qual tots dos han de guanyar-se una bona reputació, seran més prudents. He escrit al coronel Forster per informar-lo de com hem arranjat l’afer i demanar-li que pagui als creditors del senyor Wickham de dintre i de fora de Brighton, assegurant-li que li reemborsarem ràpidament els diners; jo n’he de sortir fiador. Tu t’hauràs de molestar a assegurar el mateix als seus creditors de Meryton, dels quals t’adjunto una llista d’acord amb el que Wickham m’ha dit. Ell ha pagat tots els seus deutes; espero que no ens hagi enganyat. Haggerston té les nostres adreces i d’aquí a una setmana estarà tot llest. Aleshores, ells aniran a reunir-se amb el regiment de Wickham, fora que no siguin invitats a Longbourn; segons em diu la senyora Gardiner, Lydia té grans desigs de veure-us a tots abans d’anar-se’n del Sud. Ella està bé i em demana que la recordi degudament a tu i a la seva mare. Teu, etc., etc.

E. Gardiner



El senyor Bennet i les seves filles van veure tan clarament com el mateix senyor Gardiner els avantatges que tenia el fet que Wickham s’allunyés del comtat de… Però a la senyora Bennet ja no li agradava tant. La decebia profundament que Lydia s’instal·lés al Nord, justament ara que ella esperava que la seva companyia fóra un motiu d’alegria i d’orgull, perquè no havia pas renunciat a la idea que la seva filla residís al Hertfordshire. Per altra banda, era llàstima que allunyessin Lydia d’un regiment on coneixia tothom i on tenia tants preferits.

—Estima tant la senyora Forster —va dir—, que serà una mala passada enviar-la a fora! I també hi ha alguns nois joves que a ella li agraden molt. Els oficials potser no seran tan agradables en el regiment del general…

La súplica de Lydia —perquè així calia considerar-la— per ser novament admesa per la seva família abans d’anar-se’n cap al Nord, de primer va rebre una rotunda negativa. Però Jane i Elizabeth, que estaven d’acord a desitjar —per respecte als sentiments de la seva germana i a les conseqüències que se’n podien seguir— que el casament de Lydia fos reconegut pels seus pares, tan insistentment van pregar i d’una manera tan enraonada i tan suau al senyor Bennet que la rebés a ella i el seu marit a Longbourn així que serien casats, que van aconseguir de fer-lo pensar i de fer-lo actuar com elles desitjaven. Així, doncs, la seva mare va tenir la satisfacció de saber que podria mostrar la seva filla casada als veïns abans d’anar-se’n desterrada cap al Nord.

Quan el senyor Bennet, doncs, va contestar al seu germà, va concedir el permís perquè vinguessin, i fou decidit que, tot just s’acabaria la cerimònia, els nuvis es dirigirien a Longbourn. A Elizabeth, però, li va causar sorpresa que Wickham estigués d’acord amb aquest projecte, i, si ella hagués consultat la seva pròpia inclinació, l’últim dels seus desigs hauria estat de trobar-se amb ell novament.





9


El dia del casament de llur germana va arribar, i segurament Jane i Elizabeth estaven més emocionades per ella que no ho estava ella mateixa. Van enviar el carruatge a recollir-los i a l’hora de dinar ja havien de ser a Longbourn. Les germanes Bennet grans temien llur arribada, especialment Jane, que atribuïa a Lydia els sentiments que l’haurien afectada a ella, en cas d’haver estat el reu, i planyia la seva germana per tot el que devia sofrir.

Van arribar. La família estava reunida a la saleta dels esmorzars per rebre’ls. Un ample somriure de satisfacció va cobrir el rostre de la senyora Bennet quan va sentir que el cotxe enfilava el camí que portava a l’entrada de la casa; el seu marit mantenia una gravetat impenetrable i les seves filles estaven esverades, impacients i intranquil·les.

Es va sentir la veu de Lydia al vestíbul, la porta es va obrir d’una revolada i ella va entrar corrents a la cambra. La seva mare va avançar-se per rebre-la, la va abraçar i li va donar, extasiada, la benvinguda; va somriure afectuosament a Wickham, que entrava darrera la seva dama, i els va donar a tots dos l’enhorabona. Tot això amb una tal rapidesa que ben clarament demostrava la seguretat que tenia en llur felicitat.

La rebuda del senyor Bennet, al qual es van dirigir després, no fou tan cordial. El seu aspecte guanyava amb la seriositat, i ara gairebé no va descloure els llavis; l’actitud inconscient de la parella bastava per irritar-lo. Elizabeth sentia fàstic i fins i tot la senyoreta Bennet estava estranyada; Lydia era la mateixa Lydia de sempre: indòmita, desimbolta, salvatge, sorollosa i atrevida. Anava d’una germana a l’altra demanant que la felicitessin, i, quan finalment tots van seure, va mirar atentament al seu voltant, va assenyalar uns petits canvis a la cambra i va observar rient que feia molt de temps que no hi havia estat.

Wickham estava tan poc cohibit com ella, però les seves maneres continuaven essent tan agradables que, si el seu caràcter i el seu casament haguessin estat tal com hauria calgut, el seu somriure i la naturalitat amb què es comportava reclamant el dret a llur parentiu haurien fet les delícies de tots plegats. Elizabeth mai no l’havia cregut capaç d’una seguretat semblant, i en el seu interior va decidir que mai més no creuria que el desvergonyiment d’un home pogués tenir límits. Ella es tornava vermella per ells, i Jane també, però el rostre d’aquells que eren el motiu de llur torbació no mudava de color.

No calia que ningú parlés gaire, car la núvia i la seva mare no podien parlar més de pressa. Wickham, que s’esqueia seure prop d’Elizabeth, va començar a preguntar pels coneguts del veïnat, amb un bon humor i una tranquil·litat que ella no podia de cap manera igualar quan li responia. Tots semblaven tenir els millors records del món, res del que havia passat no els preocupava, i Lydia parlava voluntàriament d’uns temes als quals les seves germanes no haurien al·ludit per res del món.

—Penseu —deia— que ja fa tres mesos que me’n vaig anar i sembla que només faci quinze dies, us ho ben asseguro. I, tanmateix, han passat un munt de coses durant aquest temps. Déu del cel! Quan me’n vaig anar estic certa que no tenia ni idea que no em casaria fins que tornaria! Tot i que pensava que seria molt divertit si tornava casada. —El seu pare va aixecar els ulls, Jane tenia l’aire d’estar disgustada i Elizabeth dirigia mirades expressives a Lydia; però ella, que mai no sentia ni veia allò que no volia, continuava parlant alegrement—. Oh, mamà! La gent d’aquí, saben que m’he casat avui? Temia que no ho sabrien i quan hem passat el curricle de William Goulding estava decidida que se n’assabentés; així, doncs, he abaixat el vidre del seu costat, m’he tret el guant i he posat la mà negligentment damunt del marc de la finestra per tal que pogués veure l’anell i després l’he saludat i li he somrigut com si res.

Elizabeth no ho va poder aguantar més. Es va aixecar, va sortir corrents de la cambra i ja no va tornar fins que els va sentir que creuaven el vestíbul en direcció al menjador. Aleshores es va reunir amb ells, just a temps de veure que Lydia, amb evident satisfacció, es col·locava a la dreta de la seva mare, tot dient a la seva germana gran:

—Ah, Jane, ara et prendré el lloc i tu seuràs més avall, perquè jo sóc una dona casada.

No calia pas esperar que el temps donaria a Lydia la contenció de què tant mancava en aquests primers moments. La seva inconsciència i el seu bon humor cada vegada eren més grans. Es delia per veure la senyora Philips, els Lucas i els altres veïns, i sentir-se dir: «senyora Wickham» per tots ells. Entretant, havent dinat, va anar a la cuina a mostrar l’anell a Hill i a les dues cambreres i a presumir d’haver-se casat.

—Bé, mamà —va dir quan tots van tornar al menjador dels esmorzars—, què en pensa, del meu marit? No és un home encantador? Estic cerca que les meves germanes m’envegen. Només desitjo que tinguin la meitat de la sort que he tingut jo. Totes haurien d’anar a Brighton; és el lloc ideal per trobar marits. Quina llàstima, mamà, que no hi anéssim tots plegats!

—Es cert, i, si jo hagués fet la meva voluntat, hi hauríem anat. Però, estimada Lydia, no m’agrada gens que te n’hagis d’anar tan lluny. És forçós que te n’hi vagis?

—Oh, Déu meu, sí! No hi ha cap mal en això. M’agradarà més que res del món. Vostè i el papà i les meves germanes ens han de venir a veure. Serem a Newcastle tot l’hivern i goso dir que hi haurà alguns balls i ja procurarem de tenir bones parelles per a totes.

—M’agradaria moltíssim! —va dir la seva mare.

—I, quan vostès se n’aniran, poden deixar amb nosaltres dues o tres de les meves germanes i m’atreveixo a dir que abans que l’hivern s’hagi acabat hauré trobat marit a totes.

—Regracio el teu interès per la part que em toca —va dir Elizabeth—; però no m’agrada gaire la teva manera de trobar marits.

Els nuvis no podien quedar-se a Longbourn més enllà de deu dies, ja que el senyor Wickham havia rebut la seva destinació abans de sortir de Londres i s’havia d’incorporar al regiment al cap de quinze dies.

Ningú, llevat de la senyora Bennet, no va lamentar que llur estada fos tan curta; ella i la seva filla van passar el temps fent visites i organitzant reunions a casa, reunions que tothom acceptava. Perquè anar-hi tenia encara més atractius per als qui creien que havien d’evitar el tracte amb aquell cercle familiar que per als qui creien que no calia evitar-lo.

L’amor de Wickham per Lydia era tal com Elizabeth esperava que seria; no igualava pas el que Lydia sentia per ell. Gairebé no li havia calgut veure llur comportament d’ara per estar certa, en raó dels fets, que el responsable del rapte era l’amor violent d’ella més que no pas el d’ell, i li hauria costat molt de creure que, no sentint ell un desig apassionat per Lydia, s’hagués decidit mai a raptar-la, si les circumstàncies extremament difícils per les quals ell passava no haguessin fet el rapte necessari. I, si això era així, ell no era home que pogués resistir-se a l’oportunitat de tenir una companya.

Lydia estava profundament enamorada. En tot moment, ell era el seu estimat Wickham; ningú no podia comparar-se-li. Ell ho feia tot millor que ningú i estava certa que el primer de setembre ell mataria més ocells que cap persona del país.

Poc temps després de llur arribada, un matí que Lydia seia amb les seves germanes grans, aquella va dir a Elizabeth:

—Lizzy, em sembla que mai no t’he contat la meva boda. Tu no hi eres quan ho vaig contar tot a la mamà i als altres. No tens curiositat per saber com va anar?

—No, realment. No crec que pugui haver-hi gaire cosa a contar.

—Apa! Que ets estranya! Però jo t’ho he de contar. Ens vam casar, ja ho saps, a St. Clement, perquè l’allotjament de Wickham pertanyia a aquella parròquia, i vam decidir que tots hi seríem a les onze. El meu oncle, la meva tia i jo hi havíem d’anar plegats i els altres ens havien de venir a trobar a l’església. Bé, va arribar el dilluns i jo estava tan excitada! Tenia tanta por, saps?, que passaria alguna cosa i s’hauria d’ajornar, que estava completament atabalada. I la meva tia, que tota l’estona, mentre jo em vestia, em donava consells i no parava de parlar com si estigués llegint un sermó. De deu paraules, però, jo no en sentia més d’una perquè jo pensava, ja t’ho pots imaginar, en el meu estimat Wickham. Em delia per saber si, per casar-se, es posaria la casaca blava.

»Bé, a les deu, com solíem fer-ho, vam esmorzar. Jo em creia que mai no acabaríem; de passada et diré que el meu oncle i la meva tia van estar terriblement desagradables tot el temps que vaig estar amb ells. Pots ben creure que no vaig posar ni una vegada els peus més enllà de la porta en quinze dies. Ni una reunió, ni una distracció, res. És cert que Londres estava més aviat buit, però, si més no, el Petit Teatre era obert. Bé, just al moment que el carruatge es parava davant de la porta, criden el meu oncle per a un afer de negocis a casa d’aquell home horrible, el senyor Stone. I aleshores, ja ho saps tu, quan estan reunits no acaben mai. Bé, jo tenia tanta por que no sabia què fer, perquè el meu oncle era la persona que m’havia d’entregar i, si no arribàvem a l’hora, ja no ens podríem casar en tot el dia. Però, sortosament, va tornar que encara faltaven deu minuts i vam sortir plegats. Després però, em vaig recordar que, si el meu oncle no hi hagués pogut anar, la boda s’hauria pogut celebrar igualment, perquè el senyor Darcy també hauria servit.

—El senyor Darcy! —va repetir Elizabeth, gairebé esglaiada.

—Oh, sí! Havia d’acompanyar Wickham a l’església, saps? Però què dic! Oblidava que no n’havia de dir ni un mot, d’això. Ho vaig prometre tan fermament! Què dirà Wickham? Tot havia de quedar tan secret!

—Si era un secret —va dir Jane—, no en diguis ni un mot més. Pots confiar que jo no intentaré fer-te dir res més.

—Oh, naturalment —va dir Elizabeth, encara que es moria de curiositat—; no et farem cap més pregunta.

—Gràcies —va dir Lydia—, perquè, si ho fèieu, segurament que us ho contaria tot, i aleshores Wickham s’enfadaria.

Davant una invitació tan clara que la interroguessin, Elizabeth es va veure forçada a anar-se’n corrents, per tal d’evitar la temptació de fer-ho.

Però viure en la ignorància d’un fet tan important era impossible, o, almenys, era impossible no mirar d’informar-se’n. El senyor Darcy havia estat al casament de la seva germana, i això era exactament un espectacle, un espectacle davant de gent i en un lloc on, almenys en aparença, no tenia res a fer i on no havia de tenir gens de ganes d’anar.

Elizabeth feia constantment tota mena de suposicions absurdes sense que cap d’elles, però, la deixés satisfeta. Les que més li plaïen, perquè deixaven en més bon lloc la conducta d’ell, eren les que semblaven menys probables. No podia suportar la incertesa i, agafant un full de paper sense pensar-s’hi, va escriure quatre ratlles a la seva tia per demanar-li aclariments sobre allò que Lydia havia deixat entreveure, si és que era compatible amb el secret que s’havia volgut mantenir. I afegia:


Li serà fàcil de comprendre quina ha de ser la meva curiositat per saber com una persona que no està emparentada amb cap de nosaltres i que, en certa manera, és un desconegut per a tota la nostra família, va estar amb vostès en una ocasió com aquella. Li prego que m’escrigui a l’instant i m’ho aclareixi…, fora que hi hagi raons convincents per mantenir el secret que Lydia sembla creure necessari; si fos així, m’hauré d’acontentar ignorant-ho.



«Naturalment, no m’acontentaria», es va dir a si mateixa Elizabeth quan va acabar la carta. «Estimada tia meva, si vostè no m’ho diu i no puc saber-ho d’una manera honorable, hauré de recórrer a ardits i estratagemes per tal de descobrir-ho».

El delicat sentit que Jane tenia de l’honradesa no li hauria permès de parlar en privat amb Elizabeth d’allò que Lydia havia insinuat; i Elizabeth se n’alegrava. Fins que sabés si les seves investigacions tindrien un resultat satisfactori, s’estimava més no tenir una confident.





10


Elizabeth va tenir la satisfacció de rebre la resposta a la seva carta tan aviat com això era possible. Així que la va tenir a les mans, va córrer cap al jardí boscà on tenia poques possibilitats de ser interrompuda i asseient-se en un dels bancs, es va preparar a veure complerts els seus desigs car per l’extensió de la carta es va convèncer que no contenia pas una negativa.


Gracechurch-Street, 6 de setembre

Estimada neboda:

Acabo de rebre la teva carta i penso dedicar tot el matí a contestar-la, ja que preveig que una missiva curta seria insuficient per contar-te tot el que t’haig de contar. Cal que confessi que el teu interès m’ha sorprès molt; no l’esperava de part teva. Però no creguis que estic enutjada; si dic això és perquè vull que sàpigues que no imaginava que, precisament tu, tinguessis necessitat d’obtenir els aclariments que demanes. Si no em vols entendre, perdona la meva impertinència. El teu oncle està tan sorprès com jo mateixa…, i res, llevat de la creença que tu eres una part interessada, no l’hauria decidit a actuar com ho ha fet. Ara bé, si tu ets realment innocent i ho ignores tot, em cal ser més explícita. El mateix dia que, tornant de Longbourn, vaig arribar a casa, el teu oncle va rebre una visita del tot inesperada. Va venir el senyor Darcy i va estar tancat amb ell al despatx unes hores. Abans d’arribar jo, ell ja se n’havia anat; per tant, el fet no em va turmentar amb la mateixa terrible curiositat que sembla que t’ha turmentat a tu. Va venir per dir al senyor Gardiner que havia descobert on eren la teva germana i el senyor Wickham i que els havia vistos i hi havia parlat; amb Wickham diverses vegades, amb Lydia només una. Em sembla recordar que el senyor Darcy se’n va anar del Derbyshire tot just un dia després de fer-ho nosaltres i va venir a la ciutat decidit a trobar-los. El motiu que va donar-ne era el seu convenciment que ell tenia la culpa de tot per no haver divulgat la manca de mèrits de Wickham, cosa que hauria evitat que cap noia amb una mica de seny pogués estimar-lo o confiar-hi. El senyor Darcy acusava sense pal·liatius el seu propi orgull de tot l’afer i va confessar que fins aleshores havia pensat que era indigne d’ell exposar davant el món les seves accions privades; el seu caràcter parlava per si sol. Va dir que ara, per tant, creia el seu deure intervenir, intentant de posar remei a un mal del qual ell era culpable. Si tenia un altre motiu, estic certa que no era pas poc honorable. Feia alguns dies que era a la ciutat abans no va poder descobrir-los, però és que ell va poder fer-ho perquè posseïa quelcom per orientar les seves investigacions que no posseíem nosaltres; la consciència que era així va ser un motiu més per decidir-lo a seguir-los. Hi ha, segons sembla, una dama, una tal senyora Younge, que en altres temps va ser institutriu de la senyoreta Darcy i que fou privada del seu càrrec perquè va merèixer de ser censurada; ell no va dir-ne la raó. Aleshores, ella va llogar una casa gran a Edward-Street i d’ençà de llavors s’ha mantingut llogant habitacions. El senyor Darcy sabia que la senyora Younge era una coneguda íntima de Wickham i així que va arribar a la ciutat va anar a trobar-la perquè li donés noves d’ell. Fins al cap de dos o tres dies no li va poder treure la informació que desitjava. Suposo que ella només es va decidir a trair Wickham perquè es va deixar corrompre per diners, ja que ella sabia bé on podien trobar el seu amic. Quan la parella va arribar a Londres l’havien anat a trobar, naturalment, i, si ella els hagués poguts tenir a casa seva, s’hi haurien instal·lat. Finalment, però, la seva amiga va donar amablement al senyor Darcy la tan desitjada adreça. Vivien al carrer… Ell va anar a veure Wickham i va insistir a veure Lydia. Volia obtenir el consentiment d’ella, va dir, que sortís de la deshonrosa situació en què es trobava i tornés amb els seus amics així que aquests acceptessin de rebre-la; ell va oferir el seu ajut fins allí on calgués. Però es va trobar que Lydia estava absolutament resolta a quedar-se on era. Els amics no la preocupaven gens ni mica, no volia que ell l’ajudés i no volia ni sentir parlar de deixar Wickham. Estava certa que un dia o altre s’hi casaria i no tenia gaire importància el temps que això podia trigar a succeir. Ja que aquests eren els seus sentiments, el senyor Darcy va creure que només li restava assegurar-se que es casarien i apressar el casament, perquè ell sabia del cert, d’ençà de la primera vegada que havia parlat amb Wickham, que aquest no tenia cap intenció de casar-se. Wickham li va confessar que es veia forçat a deixar el regiment a causa d’uns deutes d’honor molt urgents i no va tenir cap escrúpol a carregar totes les conseqüències desagradables del rapte de Lydia a la pròpia insensatesa de la noia. Tenia la intenció de renunciar immediatament a la designació del seu càrrec; quant a la seva futura situació, no en tenia una idea gaire clara. Aniria a un lloc o altre, però no sabia on; el que sabia del cert és que no tenia diners per poder viure. El senyor Darcy li va preguntar per què no s’havia casat amb la teva germana de seguida, perquè malgrat que el senyor Bennet no era considerat un home gaire ric, hauria pogut fer quelcom per ell i la seva situació hauria pogut beneficiar-se amb el casament. Però en resposta a aquesta pregunta va trobar que Wickham encara conservava l’esperança de millorar d’una manera més efectiva la seva fortuna casant-se fora del país. En aquestes circumstàncies, però, no era probable que Wickham es resistís a la temptació de trobar una solució immediata als seus problemes. Es van veure diverses vegades, ja que s’havien de discutir moltes coses, i Wickham, naturalment, volia aconseguir més del que li oferien; al final, però, el van forçar a ser raonable. Un cop tot va estar arranjat entre ells, calia que el senyor Darcy fes saber al teu oncle els acords presos, i amb aquest propòsit va anar a Gracechurch-Sreet la tarda abans de la meva arribada. Però el senyor Gardiner no estava visible i el senyor Darcy es va assabentar, insistint una mica, que el teu pare encara era amb ell, però que se n’aniria l’endemà al matí. Jutjant que el teu pare no era una persona tan adient com el teu oncle per donar la seva opinió, va decidir ràpidament de retardar la seva consulta fins que el primer se n’hagués anat. No va deixar el seu nom, i fins l’endemà no es va saber que un cavaller havia preguntat pel senyor Gardiner per qüestions de negocis. Dissabte va tornar. El teu pare ja se n’havia anat, el teu oncle era a casa, i, com t’he dit abans, van mantenir una conversa molt llarga. Novament es van trobar diumenge, i aleshores també jo el vaig veure. Fins dilluns no va estar tot endegat; així que ho va estar, vam enviar un propi a Longbourn. Però el nostre visitant és un home molt obstinat. M’imagino, Lizzy, que, al capdavall, l’autèntic defecte del seu caràcter és l’obstinació. Diverses vegades l’han acusat de molts defectes, però aquest és l’únic vertader. Res no s’havia de fer que no ho fes ell personal­ment, malgrat que estic certa —i no ho dic pas perquè se’ns doni les gràcies, per tant no en diguis res a ningú— que el teu oncle ho hauria endegat tot més ràpidament. Van discutir una llarga estona —més del que cap dels dos, cavaller o dama, es mereixien— i, finalment, el teu oncle va haver de cedir i en lloc de poder ser útil realment a la seva neboda es va haver de resignar a tenir un crèdit no merescut, cosa que va acceptar amb dificultat i a contracor. Crec de debò que la teva carta li ha donat aquest matí una gran alegria, perquè feia necessària una explicació que li prendria les plomes manllevades i dirigiria els elogis allí on era de llei. Però, Lizzy, això no pot saber-ho ningú més que tu o, a tot estirar, Jane. Saps molt bé, suposo, què s’ha fet per la parella: s’han de pagar els deutes de Wickham, que pugen molt més de mil lliures, se n’han de pagar mil més, a més de les que s’han posat a nom de Lydia i s’ha hagut de comprar el càrrec per a ell. La raó que hagués de fer tot això el senyor Darcy era la que ja t’he dit abans: ell era el culpable, pel seu caràcter reservat i la seva manca de previsió, que la manera de ser de Wickham no hagués estat coneguda com calia i, en conseqüència, que hom no l’hagués rebut i considerat com el que en realitat era. Potser en això hi ha quelcom de cert, tot i que dubto que el caràcter reservat del senyor Darcy o el de qualsevol altre fos responsable del que havia passat. A despit, però, de tots aquests arguments tan delicats, estimada Lizzy, pots estar ben certa que el teu oncle mai no hauria cedit, si no haguéssim pensat que, en realitat, un altre interès era el que el movia en aquest afer. Quan això va estar decidit, el senyor Darcy va reunir-se novament amb els seus amics, que encara eren a Pemberley, però vam acordar que tornaria una vegada més a Londres el dia del casament, perquè aleshores calia ultimar tot allò que es referia als diners. Crec que ara ja t’ho he contat tot. Tu em dius que el relat d’aquests fets et sorprendrà moltíssim; jo espero que, almenys, no et seran desplaents. Lydia va venir a viure amb nosaltres i Wickham va ser admès sempre que volia a casa nostra. Era exactament el mateix que vaig conèixer al Hertfordshire. La conducta de Lydia mentre va viure amb nosaltres va ser molt poc satisfactòria però no t’ho hauria dit si no hagués vist, per la carta de Jane de divendres, que el seu comportament quan va venir a casa vostra va ser el mateix i, per tant, que el que jo puc dir-te no et pot sorprendre penosament. En un to molt seriós, vaig parlar repetides vegades amb ella, fent-li veure tota la iniquitat del que havia fet i el disgust que havia donat a tota la seva família. Si va sentir el que li deia, cal atribuir-ho a la sort, perquè estic certa que no m’escoltava. De vegades jo estava ben irritada, però aleshores em recordava de les meves estimades Elizabeth i Jane i per elles tenia paciència amb Lydia. El senyor Darcy va tornar puntualment el dia convingut i, com Lydia ja us ha contat, va assistir a la cerimònia. L’endemà va dinar amb nosaltres i dimecres o dijous se n’havia de tornar. T’enutjaràs amb mi, Lizzy, si aprofito l’ocasió per dir-te —cosa que mai no em vaig atrevir a fer abans— que Darcy m’agrada molt? Amb nosaltres s’ha comportat, en tots els aspectes, tan agradablement com quan érem al Derbyshire. Els seus coneixements, les seves opinions, tot m’agrada; només li manca estar un xic més animat, i això, si fa un casament assenyat, pot ensenyar-li-ho la seva muller. Vaig trobar que era un murri: gairebé mai no va mencionar el teu nom. Però sembla que la murrieria està de moda. Et prego que em perdonis, si és que he estat massa atrevida o, almenys, que no em castiguis fins al punt d’excloure’m de Pemberley. No podré ser feliç fins que hauré donat la volta completa al parc. Un faetó no gaire alt, tirat per un parell de bonics ponis, farien el fet. Però no puc escriure més. Els nens ja fa mitja hora que em criden.

Sincerament teva,

M. Gardiner



El contingut d’aquesta carta va sumir Elizabeth en una gran confusió en la qual era difícil determinar què predominava més, si el plaer o l’enuig.

Les sospites, vagues i imprecises, que la incertesa havia fet néixer sobre la part que el senyor Darcy havia tingut en el casament de la seva germana s’havia demostrat que eren certes i que la intervenció de Darcy encara havia estat més important que ella no creia.

Ella, que havia temut encoratjar les seves sospites, perquè li atribuïen una bondat massa gran per ser possible i que implicava per part d’ella un ensuperbiment molt dolorós d’acceptar!

Ell els havia seguits a la ciutat amb un propòsit concret i havia carregat damunt seu tot el trasbals i totes les molèsties que comporten una recerca d’aquest caire; i, per portar-ho a terme, li havia calgut suplicar una dona que ell segurament detestava i menyspreava i veure-la i tornar-la a veure, més d’una vegada, discutir, convèncer i finalment subornar l’home que ell tenia més interès a evitar, i del qual fins i tot li era un càstig pronunciar el nom. I ell havia fet tot això per una noia per la qual no podia tenir ni estima ni consideració. El cor va dir a Elizabeth en un murmuri que ell ho havia fet per ella. Però aviat altres reflexions van posar fre a aquestes il·lusions; fins i tot la seva pròpia vanitat era insuficient per explicar que ell pogués sobreposar-se a un sentiment d’avorriment, tan natural, per Wickham, només per amor a ella, a una dona que l’havia refusat. Cunyat de Wickham, quin orgull, això! No es revoltaria contra un parentiu semblant! Com hauria hagut de dominar-se! L’avergonyia pensar en l’esforç que li devia haver costat. Però ell havia donat una raó de la seva interferència, i no calia esforçar-se gaire per poder-la creure. Era raonable que ell sentís que s’havia equivocat; era un home generós i posseïa els mitjans que li permetien de ser-ho, i, tot i que ella no volia pensar que el principal mòbil de l’actuació de Darcy fos ella, podia tanmateix creure que una resta de parcialitat el podia haver ajudat en els seus intents a favor d’una causa en la qual estava involucrada la seva pau interior. Era penós, molt penós, saber que estaven en deute amb una persona que mai no podria ser recompensada. La rehabilitació de Lydia, la seva reputació, tot ho devien a ell. Oh, com li dolia haver encoratjat contra ell uns sentiments tan ofensius, com li dolien tots els mots insolents que li havia dit! El seu propi comportament li produïa una profunda humiliació; però se sentia orgullosa d’ell. Orgullosa que, en una causa on estava implicada la compassió i l’honor, hagués estat capaç de donar el millor d’ell mateix. Una vegada i una altra tornava a llegir les lloances que la seva tia en feia. Era molt dur, però li plaïa de fer-ho. Com també li produïa un plaer barrejat amb recança descobrir que el seu oncle i la seva tia sempre havien estat fermament convençuts que l’amor i la confiança entre el senyor Darcy i llur neboda persistia encara.

Algú que s’apropava la va fer aixecar del seu seient i abandonar les seves reflexions; però, abans que es pogués ficar precipitadament per un altre caminoi, Wickham la va sorprendre.

—Temo que interrompo el teu solitari passeig, estimada germana —va dir ell tot anant a trobar-la.

—Certament —va respondre ella somrient—, però això no vol pas dir que la interrupció no sigui benvinguda.

—Em sabria molt de greu, naturalment, si ho fos. Sempre hem estat bons amics i ara encara és millor.

—Es cert. També vénen, els altres?

—No ho sé. La senyora Bennet i Lydia se’n van a Meryton amb el carruatge. O sigui, estimada germana —va dir a continuació—, que, segons em diuen el teu oncle i la teva tia, has vist personalment Pemberley. —Ella va respondre afirmativament—. Gairebé t’envejo el plaer i, tanmateix, crec que seria massa per mi, perquè, si no, m’hi arribaria ara que aniré camí de Newcastle. Suposo que vau veure la vella majordoma. Pobra Reynolds, m’estimava molt. Però, és clar, no et va mencionar el meu nom.

—Sí, ho va fer.

—I què va dir?

—Que havies entrat a l’exèrcit i que temia que…, no havia anat bé. En un indret allunyat com Pemberley, les noves, saps?, hi arriben deformades.

—Certament —va replicar ell mossegant-se els llavis.

Elizabeth esperava haver-lo reduït al silenci, però ben aviat ell va dir:

—Em va sorprendre de veure Darcy a la ciutat, el mes passat. Ens vam veure diverses vegades. Em pregunto què hi feia, a Londres.

—Potser feia els preparatius per al seu casament amb la senyoreta De Bourgh —va dir Elizabeth—. Havia de ser quelcom excepcional per fer-l’hi anar en aquesta època de l’any.

—Sens dubte. El vas veure mentre eres a Lambton? Crec haver sentit a dir als Gardiner que l’havies vist.

—Sí; ens va presentar la seva germana.

—I et va agradar?

—Molt.

—He sentit a dir, naturalment, que ha millorat increïblement en dos o tres anys. La darrera vegada que la vaig veure no prometia gaire. Estic content que t’agradés. Espero que continuï millorant.

—Goso dir que ho farà; ja ha passat l’edat més dolenta.

—Vas passar pel poblet de Kympton?

—No recordo que hi passéssim.

—T’ho pregunto perquè és el benefici que jo hauria hagut de tenir. Un indret deliciós! Una casa parroquial! M’hauria convingut en tots els aspectes.

—T’hauria agradat, fer sermons?

—Moltíssim. Ho hauria considerat com una part dels meus deures i aviat no m’hauria costat gens de fer-los. No em voldria queixar…, però, sens dubte, hauria estat una cosa molt bona per a mi! Una vida tranquil·la, retirada, és el que jo entenc per felicitat. Però no havia de ser. Vas sentir que Darcy al·ludís alguna vegada a aquest fet, quan vas ser al Kent?

—Vaig sentir a dir a una persona que a mi em mereix la mateixa confiança que el benefici només se’t va deixar condicionalment i que depenia de la voluntat del present patró.

—De debò? Sí, hi havia quelcom d’això; ja t’ho vaig dir de bon començament, no te’n recordes?

—També vaig sentir a dir que hi va haver una època en què fer sermons no et semblava una cosa tan saborosa com sembla que ho és ara; que, de fet, vas declarar que estaves resolt a no prendre mai ordes i que, d’acord amb aquesta resolució, es va arranjar l’afer.

—De debò ho vas sentir a dir! I no pas sense un punt de raó. Deus recordar que ja t’ho vaig dir la primera vegada que en vam parlar.

Ja gairebé arribaven a la porta de la casa, perquè Elizabeth havia caminat de pressa per tal de deslliurar-se de Wickham, i com que, per la seva germana, no volia irritar-lo, somrient amb bon humor només li va replicar:

—Vinga, senyor Wickham, som germà i germana, saps? No ens barallem pel passat. Espero que sempre estarem d’acord.

Elizabeth li va allargar la mà i ell la hi va besar amb una galanteria plena d’afecte, malgrat que no sabia quin posat fer; i van entrar a la casa.





11


El senyor Wickham va quedar tan satisfet amb aquesta conversa que mai més no es va preocupar ni va fer enfadar la seva estimada germana Elizabeth tornant-li a parlar d’aquell assumpte, i ella va restar complaguda d’haver-li dit just el que calia per mantenir-lo a ratlla.

Aviat va arribar el dia de la partença de Wickham i Lydia, i la senyora Bennet va haver d’acceptar la separació, que era de preveure que fóra almenys de dotze mesos, ja que el seu marit de cap manera no acceptava el projecte d’anar tota la família a Newcastle.

—Oh, estimada Lydia —deia cridant—, quan ens tornarem a veure?

—Oh, Déu! No ho sé. Potser no ens veurem en dos o tres anys.

—Escriu-me sovint, estimada.

—Tan sovint com podré. Però ja sap que les dones casades mai no tenen gaire temps per escriure. Que m’escriguin les meves germanes; elles no tindran res més a fer.

El comiat del senyor Wickham va ser molt més afectuós que el de la seva muller. Somreia ple d’atractiu i va dir coses molt gentils.

—Mai no l’havia vist comportar-se amb tanta finesa com avui —va dir la senyora Bennet així que se n’hagueren anat—. Somriu, diu uns quants mots agradables i tots en resten enamorats. Estic extraordinàriament orgullosa d’ell. Desafio el mateix Sir Lucas a presentar un gendre que valgui més que aquest.

La pèrdua de la seva filla va deixar la senyora Bennet uns quants dies molt apagada.

—Sovint penso —deia— que no hi ha res pitjor que separar-se dels amics. Un se sent perdut, sense ells.

—Ja veu, aquesta és la conseqüència, madame, de casar una filla —va dir Elizabeth—. Això l’ha de consolar que les altres quatre siguin solteres.

—Aquest no és el cas. Lydia no em deixa perquè sigui casada, sinó perquè el regiment del seu marit és tan lluny. Si hagués estat més a prop, ella no se n’hauria anat tan aviat.

Però aviat unes noves que van començar a circular van fer-li superar el desànim que li havia produït aquest esdeveniment i li van provocar una nova excitació. La majordoma de Netherfield havia rebut ordres de preparar-ho tot per a l’arribada del seu amo, que seria al cap de dos o tres dies, per passar unes quantes setmanes dedicat a la caça. Això va trasbalsar la senyora Bennet. Mirava Jane i somreia tot movent el cap.

—Bé, bé, així, doncs, el senyor Bingley torna —va dir a la seva germana, que fou la primera a portar-li la notícia—. Bé, millor. No és que m’importi, naturalment. No té res a veure amb nosaltres, tu ja ho saps, i estic ben certa de no desitjar tornar-lo a veure. Això no obstant, si a ell li agrada, la seva tornada a Netherfield és benvinguda. I qui sap què pot passar. Però amb nosaltres no hi té res a veure. Tu ja saps, germana meva, que, fa molt de temps, vam acordar de no dir ni un mot mai més sobre aquell afer. I així és que ve?

—Pots confiar-hi —va replicar l’altra—, perquè la senyora Nicholls era a Meryton ahir; la vaig veure passar i vaig sortir expressament per tal de saber què hi havia de cert en el que deien, i ella em va dir que era veritablement cert. A tot estirar, arribarà dijous o potser arribarà dimecres. Ella em va dir que aleshores venia d’encarregar a la carnisseria una mica de carn per a dimecres i hi havia trobat tres parells d’ànecs, al punt per poder-los matar.

La senyoreta Bennet no havia pogut sentir parlar de l’arribada de Bingley sense mudar de color. Havien passat molts mesos d’ençà de l’última vegada que havia mencionat el seu nom a Elizabeth; però ara, tan bon punt van estar soles, li va dir:

—He vist que avui, Lizzy, quan la meva tia ens ha portat la notícia, m’has mirat i sé que jo semblava afectada. Però no creguis que era degut a cap idea poc sensata. Només m’he atabalat un moment, perquè sabia que tothom em mirava. T’asseguro que la nova no m’afecta; ni em plau ni em desplau. Del que estic contenta és que vingui tot sol, perquè així el veurem ben poc. No és que jo tingui por de mi mateixa, però temo el comentaris dels altres.

Elizabeth no sabia què pensar de tot plegat. Si no hagués vist Bingley al Derbyshire, hauria pogut suposar que només venia pel motiu que la gent deia, però ella encara creia que sentia quelcom per Jane i dubtava entre la possibilitat —més probable— que Bingley vingués amb permís del seu amic o que fos prou atrevit per venir prescindint-ne.

«També és trist», de vegades pensava, «que aquest pobre home no pugui venir a una casa que té llogada amb totes les de la llei, sense aixecar totes aquestes especulacions! Jo no m’hi vull ficar».

A despit del que havia afirmat la seva germana, i que ella creia que era realment el que sentia, Elizabeth es podia adonar fàcilment que l’expectació produïda per l’arribada de Bingley havia afectat l’estat d’ànim de Jane. Estava més intranquil·la i el seu humor era més variable que no solia.

El tema que feia dos mesos tan sovint havia estat motiu de discussions acalorades entre llurs pares ara tornava a sortir a les converses.

—Així que el senyor Bingley arribarà, estimat —va dir la senyora Bennet—, li aniràs a fer una visita, és clar.

—No, no. L’any passat ja em vas obligar a visitar-lo i tu em vas prometre que, si ho feia, ell es casaria amb una de les meves filles. I no va pas passar res; per tant, no permetré que m’hi tornis a enviar com si fos un missatger beneit.

La seva muller li va explicar que una atenció com aquesta, quan ell tornava a Netherfield, era absolutament necessària per part de tots els cavallers del veïnat.

—És una formalitat que menyspreo. Si desitja la nostra companyia, que ell mateix la cerqui. Ja sap on vivim. No malgastaré el temps corrent al darrera dels meus veïns cada vegada que se’n vagin i tornin a venir.

—Bé, jo tot el que sé és que serà de molt mala educació que no li facis una visita. Però això no impedirà que jo el convidi a dinar; estic decidida a fer-ho. Un dia d’aquests, vindran a dinar la senyora Long i els Gouldings; amb nosaltres, serem tretze; per tant, hi haurà just un lloc per a ell a taula.

Aquesta decisió la va consolar prou per poder suportar la manca de correcció del seu marit, si bé era humiliant de saber que els seus veïns, per la seva tossuderia, veurien el senyor Bingley abans que ells. Com que el dia de l’arribada de Bingley s’apropava, Jane va dir a la seva germana:

—Comença a saber-me greu, fins i tot, que vingui. No és per res; sóc capaç de veure’l amb una perfecta indiferència, però se’m fa gairebé impossible suportar de sentir-ne parlar constantment. La meva mare ho fa amb bona intenció, però ella no sap, ningú no pot saber, com em fa patir tot el que diu. Que feliç que seré quan la seva estada a Netherfield s’haurà acabat!

—Voldria ser capaç de dir quelcom per animar-te —va replicar Elizabeth—, però no està en absolut a les meves mans. Tu ja ho saps; i la satisfacció que dóna aconsellar paciència als qui sofreixen, a mi se’m nega, perquè tu ja ets sempre tan pacient!

Va arribar el senyor Bingley. La senyora Bennet, amb l’ajut dels servents, se les va apanyar per ser de les primeres a saber-ho, i així va aconseguir que la seva impaciència i el seu mal humor li duressin més temps. Comptava els dies que havien de passar abans de poder-li enviar la seva invitació, perquè no pensava pas veure’l abans. Però un matí, el tercer dia de l’arribada d’ell al Hertfordshire, va veure des de la finestra del seu vestidor que Bingley entrava a la devesa muntat a cavall i que es dirigia a la casa.

Molt excitada, va cridar les seves filles perquè compartissin la seva alegria; Jane estava decidida a restar asseguda al seu lloc, a taula, però Elizabeth, per tal de complaure la seva mare, va anar a la finestra…, va mirar fora…, va veure el senyor Darcy, que l’acompanyava, i va seure novament al costat de la seva germana.

—Hi ha un altre cavaller amb ell, mamà —va dir Kitty—; qui pot ser?

—Qualsevol amic d’ell, estimada, suposo; estic certa que no el conec.

—Miri —va replicar Kitty—, sembla talment aquell cavaller que solia anar amb el senyor Bingley abans. El senyor…, com es deia? Aquell home alt, tan orgullós.

—Déu meu! El senyor Darcy! Juraria que és ell. Bé, un amic del senyor Bingley sempre serà benvingut a casa nostra, sens dubte; però també he de dir que fins i tot veure’l m’és odiós.

Jane va mirar Elizabeth, sorpresa i preocupada. Sabia poques coses de llur trobada al Derbyshire i, això no obstant, li dolia la delicada situació en què es trobaria Elizabeth en veure’l per primera vegada, després de llegir la carta aclaridora dels fets. Les dues germanes se sentien força incòmodes. Cada una es preocupava per l’altra i, és clar, per si mateixes; i la seva mare continuava parlant de l’antipatia que sentia pel senyor Darcy i deia que estava resolta a ser correcta amb ell només perquè era amic del senyor Bingley, sense que cap de les dues, però, sentís res del que deia. Però Elizabeth tenia altres motius per estar intranquil·la que Jane no podia ni sospitar; ja que encara no havia trobat mai el coratge de mostrar-li la carta de la senyora Gardiner o d’explicar-li el canvi que havien sofert els seus propis sentiments. Per Jane, ell només podia ser l’home del qual la seva germana havia refusat la proposta de casament i no n’havia sabut apreciar els mèrits; però per ella, que estava més ben informada, ell era la persona amb la qual tota la família estava en deute pel més gran dels beneficis i per la qual ella sentia un interès almenys tan just i raonable com ho era la tendresa que Jane sentia per Bingley. La seva vinguda…, la seva vinguda a Netherfield, a Longbourn, procurant veure-la novament per la seva pròpia voluntat, l’havia sorprès gairebé tant com ho havia fet al Derbyshire, quan per primera vegada va ser testimoni del canvi que havia sofert la seva manera de comportar-se.

Un rubor intens li va cobrir el rostre, que abans havia empal·lidit, i un somriure de felicitat va il·luminar-li els ulls, quan per un breu instant va creure possible que l’amor de Darcy i els seus desigs no haguessin sofert cap canvi. Però no en tenia la certesa.

«De primer, vejam com es comporta», es va dir a si mateixa; «ja hi haurà temps després per a l’esperança».

Posava tota l’atenció en la labor que tenia entre mans, esforçant-se per comportar-se amb naturalitat i no gosant aixecar els ulls, fins que la inquietud i la curiositat van dur-la a mirar la seva germana, en sentir que el criat s’apropava a la porta. Jane estava més pàl·lida que no solia però més tranquil·la que Elizabeth no havia esperat. En comparèixer els dos cavallers, va enrojolar-se una mica; això no obstant, els va rebre amb força naturalitat i amb un capteniment molt apropiat, tan lluny de qualsevol mostra de ressentiment com d’una complaença exagerada.

Elizabeth va dir a l’un i a l’altre els mots justos que la correcció exigia i altre cop va seure per continuar la seva labor, amb un interès com poques vegades aconseguia de posar-hi. Només s’havia aventurat a donar un cop d’ull a Darcy. Ell tenia l’aire seriós de sempre; com sempre solia tenir-lo a Hertfordshire, va pensar Elizabeth, però no pas com el tenia a Pemberley. Però potser, en presència de la seva mare, no podia mostrar-se com ho havia fet davant el seu oncle i la seva tia. Li dolia haver-ho de pensar, però era possible que fos així.

També havia mirat un moment Bingley i en aquest curt espai de temps li havia semblat veure’l complagut i alhora torbat. La senyora Bennet el va rebre amb una gentilesa tan exagerada, que va fer avergonyir les seves dues filles; sobretot si es comparava amb la freda i cerimoniosa cortesia dels mots amb què va saludar el seu amic.

Elizabeth, que sabia que la seva mare devia a Darcy que la seva filla preferida s’hagués salvat d’una infàmia irreparable, se sentia ferida i desgraciada fins a un punt intolerable, davant una preferència tan mal orientada.

Darcy, després de preguntar-li pel senyor i la senyora Gardiner —pregunta a la qual amb prou feines si va poder respondre—, quasi no va dir ni un mot més. Darcy no seia al costat d’ella i potser per això callava, però no havia estat pas així al Derbyshire. Allí parlava amb els amics d’ella quan no podia parlar amb ella mateixa, però ara van passar uns minuts sense que se sentís el so de la seva veu, i quan, de tant en tant, Elizabeth, no podent resistir més la temptació, aixecava els ulls al rostre d’ell, tan aviat el veia mirant Jane com amb els ulls clavats al rostre d’ella. No podia mostrar més clarament la seva manca d’interès i que s’esforçava ben poc a plaure. Elizabeth estava decebuda i alhora enutjada amb ella mateixa pel fet d’estar-ho.

«Com podia esperar que fos altrament!», es deia. «Però per què ha vingut?». No estava d’humor per conversar amb ningú si no era amb ell, i amb prou feines si tenia el coratge de parlar-li. Li va preguntar per la seva germana, però no va poder dir res més.

—Ha passat molt de temps, senyor Bingley, d’ençà que us en vau anar —va dir la senyora Bennet.

Ell va dir que sí.

—Començava a témer que no tornaríeu mai més. La gent deia que teníeu el propòsit de deixar Netherfield del tot per les festes de Sant Miquel. Però jo espero que no sigui cert. D’ençà que us en vau anar, hi ha hagut molts canvis al veïnat. La senyoreta Lucas s’ha casat i està ben situada; i també s’ha casat una de les meves filles. Suposo que n’heu sentit a parlar; naturalment, ho deveu haver llegit als diaris. Sé que va sortir al Times i al Courier; si bé no ho van posar com calia. Només posava: «Últimament, el senyor George Wickham amb la senyoreta Lydia Bennet», sense dir ni un mot del seu pare o del lloc de residència o de qualsevol altra cosa. Em penso que se’n va encarregar el meu germà Gardiner, i em pregunto com ho va poder fer tan malament. Ho vau veure, vós, al diari?

Bingley va replicar que sí, que ho havia vist, i va felicitar-la. Elizabeth no gosava aixecar els ulls; per tant, no podia dir quin posat feia el senyor Darcy.

—Es una cosa deliciosa, sens dubte, tenir una filla ben casada —va continuar dient la seva mare—, però alhora, senyor Bingley, és molt dur que se te l’emportin tan lluny. Han anat molt lluny, segons sembla, a Newcastle, una ciutat del nord, i allí han de romandre no sé quant temps. El regiment d’ell és allà; us suposo assabentat que Wickham ha deixat el comtat de…, i s’ha passat als regulars. Gràcies a Déu, té molts amics, malgrat que potser no tants com se’n mereix.

Elizabeth, que veia que tot això anava dirigit al senyor Darcy, estava tan avergonyida i se sentia tan desgraciada que amb prou feines si podia restar asseguda. L’excitació, però, li va donar forces per parlar, cosa que no havia aconseguit fer abans, i va preguntar a Bingley si pensava quedar-se aleshores al camp.

—Unes quantes setmanes —va dir ell.

—Quan haureu matat tots els vostres ocells, senyor Bingley —va dir la seva mare—, us prego que vingueu aquí i en mateu tants com vulgueu a la hisenda del senyor Bennet. Estic certa que serà immensament feliç de fer-vos aquest favor i que us deixarà les millors niades.

Davant una sol·licitud i unes atencions tan innecessàries, Elizabeth estava cada vegada més afligida. La seva mare tenia per al present les mateixes esperances que un any abans havien fet néixer tantes il·lusions; i tot, n’estava certa, tindria la mateixa fi humiliant. En aquell moment va sentir que anys sencers de felicitat no serien prou per compensar Jane i a ella mateixa d’aquells moments de dolor i de vergonya.

«Per damunt de tot», es va dir a ella mateixa, «desitjo no estar mai més en la companyia de cap d’ells dos. El seu tracte no em pot portar cap plaer que pugui compensar per una infelicitat com aquesta! No vull veure mai més ni l’un ni l’altre».

Això no obstant, el dolor i la vergonya, que ni anys sencers de felicitat no podien compensar, aviat fou alleujat observant que la bellesa de la seva germana feia reviure l’admiració del seu antic enamorat. Tot just hagué entrat, Bingley parlà poc amb ella, però cada vegada més sembla­va que Jane acaparava l’atenció de Bingley. Ell la trobava tan bonica com l’any anterior, tan alegre i tan natural com abans, però menys parladora. Jane s’esforçava perquè no es notés en ella cap canvi i creia de debò que parlava tant com sempre, però estava tan capficada en els seus pensaments, que no sempre s’adonava que estava callada.

Quan els cavallers es van aixecar per marxar, la senyora Bennet es va recordar de l’atenció que els tenia preparada, i els va invitar a dinar a Longbourn al cap de pocs dies.

—Em deveu una visita, senyor Bingley —va afegir—, perquè l’hivern passat, quan us en vau anar a la ciutat, havíeu promès que vindríeu a dinar en família, així que tornaríeu. Jo no ho he oblidat, ja ho veieu; i us puc assegurar que vaig tenir una gran decepció quan no vau tornar i no vau mantenir el vostre compromís.

Davant aquesta observació, Bingley va fer un cert paper de beneit i va venir a dir que li sabia molt de greu i que els negocis li havien impedit de tornar. Després d’això, se’n van anar.

La senyora Bennet havia estat temptada de demanar-los que restessin a dinar amb ells aquell mateix dia; però, malgrat que a casa seva sempre hi havia una bona taula, ella creia que un home per al qual tenia uns plans tan inquietants es mereixia, almenys, dos entrants i que l’apetit i l’orgull de l’altre tampoc no podien satisfer-se amb menys.





12


Tan bon punt se n’hagueren anat, Elizabeth va sortir a fora per tal de recobrar els ànims o, en altres mots, per poder pensar sense ser interrompuda en allò que més la desanimava. El comportament del senyor Darcy la sorprenia i la humiliava.

«Per què ha vingut», es preguntava, «si havia de restar silenciós i havia de tenir aquest aire de serietat i d’indiferència?». Cap resposta no la deixava satisfeta.

«Amb el meu oncle i la meva tia podia ser amable, fins i tot agradable, quan era a la ciutat: per què no ho pot ser amb mi? Si em té por, per què ve aquí? Si ja no té cap interès per mi, per què calla? Oh, quin home més insuportable! No hi vull pensar mai més».

Involuntàriament, va mantenir la seva decisió una estona, car la seva germana s’apropava amb un aire molt alegre, cosa que demostrava que ella havia quedat més satisfeta dels seus visitants que Elizabeth.

—Ara —va dir Jane— que aquesta primera visita ja ha passat, em sento del tot tranquil·la. Ara sé que sóc forta i que la seva presència no em torbarà mai més. Estic contenta que vingui dijous a dinar. Aleshores tothom podrà veure que tots dos ens podem tractar amb indiferència, només com a coneguts normals.

—Sí, amb molta indiferència, naturalment —va dir Elizabeth rient-se’n—. Oh, Jane, vés amb compte!

—Estimada Lizzy, no pots creure que sóc tan feble que ara pugui córrer cap perill.

—Crec que corres el gran perill de fer-lo enamorar de tu com abans.

No van tornar a veure els cavallers fins dijous i, entretant, la senyora Bennet donava curs lliure a tots els projectes venturosos que el bon humor de Bingley i la manca d’afectació del seu tracte havien revifat amb una visita de mitja hora.

Dijous s’havia reunit a Longbourn un grup de gent nombrós, i les dues persones que eren esperades amb més expectació per la fama que, com a esportistes, tenien de ser puntuals van arribar a l’hora convinguda. Quan es van dirigir al menjador, Elizabeth va vigilar atentament si Bingley seuria al lloc que en totes les altres ocasions havia estat el seu, al costat de la seva germana. Llur mare, prudentment, s’abstenia d’invitar-lo a seure al seu costat. En entrar a la cambra, ell va semblar que dubtava, però es va escaure que Jane mirava al seu voltant i es va escaure també que va somriure; l’afer estava decidit. Bingley se li va asseure al costat.

Elizabeth va tenir una sensació de triomf i va mirar el seu amic. Aquest ho suportava amb una noble indiferència i Elizabeth hauria pogut imaginar que Bingley havia obtingut permís del seu amic per ser feliç, si no hagués vist igualment que aquell mirava el senyor Darcy amb una expressió divertida d’alarma.

El comportament que va tenir Bingley amb la seva germana durant el dinar traslluïa tanta admiració per ella, que, malgrat que ell intentava dissimular-ho més que no pas abans, Elizabeth va restar convençuda que, si només hagués depès d’ell, la felicitat de Jane i la de Bingley haurien estat sens dubte assegurades. Tot i que no gosava confiar en el resultat, veure’l comportar-se d’aquella manera la feia feliç i li donava tota l’animació de què el seu estat d’ànim era capaç. Perquè no estava d’humor. El senyor Darcy estava tan lluny d’ella com la llargada de la taula ho permetia. Seia al costat de la seva mare, i ella sabia el poc plaer que això significava per l’un i l’altre i que no els ajudava gens a mostrar-se en el seu millor aspecte. Estava massa lluny d’ells per sentir de què parlaven, però podia veure que poques vegades es dirigien la paraula i que, quan ho feien, era d’una manera formal i freda. La consciència que tenia de tot el que li devien feia més dolorosa encara la grolleria de la seva mare i de vegades hauria donat qualsevol cosa per poder-li dir que no tota la família ignorava el que havia fet i no li agraïa la seva bondat.

Desitjava que la tarda li proporcionés alguna ocasió d’estar junts, que la visita d’ell no s’acabés sense permetre’ls de dir-se quelcom més que els mots cerimoniosos de la salutació a la seva arribada. L’estona que va passar al saló, desassossegada i impacient, abans que entressin els cavallers, li va semblar tan avorrida i tan llarga, que gairebé es comportava incorrectament. Res no li interessa­va fora que ells entressin. Fins al punt de pensar que tot el plaer que pogués sentir aquella tarda depenia d’això.

«Si quan entra no em ve a trobar», es deia, «no pensaré mai més en ell».

Els cavallers van entrar i a Elizabeth li va semblar que el posat de Darcy responia als seus desigs; però, ai las!, les dames es van amuntegar al voltant de la taula on Jane preparava el te i Elizabeth servia el cafè, fent una pinya tan tancada, que no va quedar cap buit a prop d’ella on fos possible d’encabir una cadira. Quan els cavallers es van apropar, una de les noies joves va córrer la seva cadira més a tocar d’Elizabeth i li va dir en veu baixa:

—Estic decidida que els homes no ens separin; no els necessitem per a res, no et sembla?

Darcy se n’havia anat a una altra part de la cambra. Amb els ulls, Elizabeth seguia els seus moviments; envejava aquells a qui ell parlava i quasi perdia la paciència amb les persones que li demanaven cafè; i després s’enrabiava amb ella mateixa per ser tan beneita.

«Un home que ha estat rebutjat una vegada!», pensa­va. «Com puc ser tan folla per esperar que em torni a estimar? No hi ha ningú del seu propi sexe que no protestés de la feblesa que això significaria: fer una segona proposta de matrimoni a la mateixa dona. Fóra un acte indigne que horroritzaria els seus sentiments!».

Es va animar una mica, però, quan ell mateix va venir a portar la tassa de cafè buida; ella va aprofitar l’oportunitat per dir:

—Encara és a Pemberley, la vostra germana?

—Sí, hi romandrà fins per Nadal.

—Tota sola? Se n’han anat ja els seus amics?

—La senyora Annesley és amb ella. Els altres se n’han anat a Scarborough per tres setmanes.

A Elizabeth no se li acudia res més; però, pensava, si ell desitjava conversar amb ella, potser tindria més èxit. Darcy es va quedar uns moments al costat d’ella en silenci i, finalment, quan la noia d’abans va dir quelcom a Elizabeth a cau d’orella, se’n va anar.

Havent retirat el servei del te i preparat les taules de joc, totes les dames es van aixecar i Elizabeth esperava que, aleshores, ell es reuniria amb ella de seguida, però totes les seves previsions se’n van anar per terra, en veure que Darcy queia víctima de la rapacitat de la seva mare, la qual cercava jugadors de whist, i que al cap d’un moment estava assegut amb la resta de persones de la partida. Ara sí que havia perdut totes les esperances de ser feliç. Tots dos estaven confinats per la resta de la tarda a taules diferents i no li calia esperar res més; només que els ulls d’ell es giraven tan sovint cap al lloc del saló on ella era, que això el feia jugar tan malament com a ella mateixa.

La senyora Bennet havia fet plans per fer quedar els dos cavallers de Netherfield a sopar; però, dissortadament, van demanar el carruatge abans que els altres ho fessin i ella no va tenir manera de deturar-los.

—Bé, noies —els va dir així que van quedar sols—, què me’n dieu, d’avui? Em penso que tot ha anat molt bé, us ho asseguro. El dinar ha estat servit com els millors als quals jo he assistit. La caça ha estat cuita en un no res…, i tothom ha dit que mai no havien vist una cuixa tan grassa. La sopa era cinquanta vegades més bona que la que vam menjar a casa dels Lucas la setmana passada, i fins i tot el senyor Darcy ha reconegut que les perdius eren excel·lentment cuinades! I suposo que ell té, almenys, dos o tres cuiners francesos. I tu, estimada Jane, mai no t’havia vist tan bonica. La senyora Long també ho ha dit, perquè jo li ho he preguntat. I què creus que m’ha dit, a més a més? «Ah! Senyora Bennet, al final la tindrem a Netherfield». Ho ha dit, t’ho asseguro. Crec que la senyora Long és la millor criatura que mai hagi existit…, i que les seves nebodes són unes noies molt educades i no gens boniques: m’agraden extraordinàriament.

En resum, la senyora Bennet estava molt animada; havia vist el que calia del comportament de Bingley envers Jane per restar convençuda que, finalment, la seva filla podria atrapar-lo. I, quan estava de bon humor, imaginava un futur tan avantatjós per a la seva família i tan fora de la raó, que va tenir una gran decepció quan l’endemà no el va veure venir altra vegada per fer la petició de casament.

—Ha estat un dia molt agradable —va dir la senyoreta Bennet a Elizabeth—. Les persones de la reunió estaven molt ben triades i s’adeien molt les unes amb les altres. Espero que puguem reunir-nos novament. —Elizabeth va somriure—. Lizzy, no facis això. No has de sospitar de mi; no m’agrada. T’asseguro que ara he après a gaudir de la seva conversa només perquè és la d’un home agradable i sensible, sense desitjar res més. Estic del tot satisfeta amb la seva manera de comportar-se, ara que sé que mai no ha tingut el propòsit d’aconseguir el meu amor. Únicament, que està dotat com cap altre home d’una gran dolçor en el tracte i d’un gran desig de plaure a tothom.

—Ets molt cruel —va dir la seva germana—, no em deixes ni somriure i contínuament m’estàs provocant per­què ho faci.

—Que és difícil, en certs moments, aconseguir que et creguin!

—I com és d’impossible en d’altres moments!

—Però, per què voldries persuadir-me que els meus sentiments no són els que et confesso?

—Vet aquí una pregunta a la qual gairebé no sé com respondre. A tots ens agrada d’instruir els altres, malgrat que només som capaços d’ensenyar allò que no val la pena de saber. Perdona’m, i, si persisteixes en la teva indiferència, no em facis la teva confident.





13


Pocs dies després d’aquesta visita, el senyor Bingley va venir novament i, aquesta vegada, sol. El seu amic se n’havia anat aquell matí a Londres, però tornaria al cap de deu dies. Va seure amb ells durant una hora i va estar molt animat. La senyora Bennet el va invitar a dinar amb ells; però, sentint-ho moltíssim, va confessar que tenia un altre compromís.

—La propera vegada que vingueu —va dir ella—, espero que tindrem més sort.

Ell va dir que sempre seria molt feliç, etc., etc., i que, si ella li ho permetia, aprofitaria la primera ocasió per tornar a visitar-los.

—Podeu venir demà?

Sí, no tenia cap compromís per a l’endemà, i va acceptar amb celeritat la invitació.

Hi va anar, i es va presentar tan d’hora, que cap de les senyores no estava vestida. La senyora Bennet va entrar corrent, a la cambra de llurs filles, amb bata i a mig pentinar, tot cridant:

—Estimada Jane, vesteix-te de pressa i vés de seguida a baix. Ha vingut, ha vingut el senyor Bingley. Ja és aquí. Apressa’t, apressa’t. Sarah, vine aquí, vine de seguida a ajudar la senyoreta Bennet a posar-se el vestit. No et preocupis del pentinat de la senyoreta Lizzy, ara.

—Baixarem com més aviat millor —va dir Jane—; però Kitty ja deu estar vestida, perquè fa mitja hora que se n’ha anat a dalt.

—Oh, que se’n vagi a passeig, Kitty! Què té a veure amb tot això ella? Vinga de pressa, de pressa; on tens el cinyell, estimada?

Però, quan la seva mare se’n va anar, no van poder convèncer Jane, de cap manera, de baixar sense que l’acompanyés una de les seves germanes.

Durant la tarda, altre cop va ser evident la nerviositat de la senyora Bennet per deixar-los sols. Després del te, el senyor Bennet, com solia fer, es va retirar al seu despatx i Mary va pujar al pis de dalt a tocar el piano. La senyora Bennet, que va veure com desapareixien dos dels cinc obstacles que hi havia, des del lloc on seia no feia més que mirar significativament Elizabeth i Catherine i fer-los l’ullet, sense que elles se’n donessin per assabentades. Elizabeth no volia adonar-se’n i quan Kitty, finalment, se’n va adonar, va preguntar innocentment:

—Què passa, mamà? Per què no para de fer-me l’ullet? Què haig de fer?

—Res, criatura, res. No et faig l’ullet a tu. —Després, al cap de cinc minuts, veient-se incapaç de malgastar una ocasió tan valuosa, de sobte, es va aixecar tot dient a Kitty—: Vine, amor meu, t’he de parlar. —I se la va emportar.

A l’instant, Jane va llançar una mirada a Elizabeth, que clarament mostrava el seu disgust per la premeditada actitud de la seva mare i demanava que ella no entrés en el seu joc. Al cap de pocs minuts, la senyora Bennet va mig obrir la porta i va dir cridant:

—Lizzy, estimada, t’he de parlar. —Elizabeth es va veure forçada a anar-se’n—. Els hem de deixar sols, comprens? —va dir-li la seva mare així que va ser al vestíbul—. Kitty i jo ens n’anem a dalt, al meu vestidor.

Elizabeth no va ni intentar fer raonar la seva mare, però va romandre tranquil·lament al vestíbul fins que les va perdre de vista, i aleshores va tornar al saló.

Els estratagemes de la senyora Bennet aquell dia no van donar cap resultat. Bingley era encantador en tots els aspectes menys en el d’enamorat declarat de la seva filla. La seva naturalitat i la seva animació feien més agradables llurs reunions i suportava les intencionades atencions de la mare i els seus comentaris poca-soltes amb un domini i un comportament que complaïen particularment la seva filla.

Gairebé no va ser necessari invitar-lo a sopar; i, abans d’anar-se’n, es va comprometre per pròpia voluntat, i responent als ardits de la senyora Bennet, a venir l’endemà per caçar amb el seu marit.

Després, Jane ja no va parlar més de la seva indiferència. Ni un mot no van creuar les dues germanes sobre Bingley, però Elizabeth se’n va anar a dormir amb la feliç convicció que tot s’arranjaria ràpidament si el senyor Darcy no tornava abans del temps establert. Pensant seriosament, però, Elizabeth estava força convençuda que, en tot el que passava, hi havia intervingut aquell cavaller.

Bingley va arribar puntualment a la cita, i ell i el senyor Bennet van passar el matí plegats, tal com havien convingut. El darrer era més agradable que el seu company no esperava i Bingley era una persona sense cap presumpció o manca de sensatesa que pogués provocar les seves ironies o el seu rebuig i que el fes tancar en el seu mutisme, i, per tant, estava més comunicatiu que l’altre mai l’hagués vist i també deia menys excentricitats. Naturalment, Bingley va tornar amb ell a dinar i altra vegada, a la tarda, van recomençar els intents de la senyora Bennet per allunyar tothom d’ell i de la seva filla. Elizabeth, que havia d’escriure una carta, se’n va anar, just després de prendre el te, a la saleta dels esmorzars per poder-ho fer, perquè, com que la resta es disposava a seure per jugar a cartes, no podien necessitar-la per contrarestar les maniobres de la seva mare.

Però, havent tornat al saló després d’haver escrit la carta, va adonar-se amb infinita sorpresa que hi havia raons per creure que la seva mare havia estat massa llesta per a ella. En obrir la porta va veure la seva germana i Bingley drets al costat de la llar, amb l’aire de mantenir una conversa molt interessant; i, si això no fos prou per fer-la sospitar, la rapidesa amb què van girar el cap i es van separar li ho hauria revelat tot. Llur situació era molt compromesa, però la d’ella, va pensar Elizabeth, era pitjor. Cap d’ells no va dir ni un mot, i Elizabeth ja se n’anava quan Bingley, que, com Jane, s’havia assegut, de sobte es va aixecar i dient quelcom en veu baixa a la seva germana va sortir precipitadament de la cambra.

Jane no podia tenir secrets per a Elizabeth, si sabia que el que havia de dir-li li agradaria, i a l’instant, abraçant-la, li va fer saber molt emocionada que era la criatura més feliç de la terra.

—Es massa! —va afegir—. De molt, massa! No m’ho mereixo. Oh, per què no és tothom tan feliç com jo?

La felicitació d’Elizabeth fou tan plena de sinceritat, d’entusiasme i d’afecte que difícilment pot expressar-se amb paraules. Cada expressió d’alegria era una nova font de felicitat per a Jane. Però ella no es podia permetre de quedar-se amb la seva germana o de només dir la meitat del que, per ara, podia dir.

—He d’anar de seguida a comunicar-ho a la meva mare —va dir cridant—. De cap manera no puc jugar amb el seu interès mogut per l’afecte o deixar que se n’assabenti per algú altre que no sigui jo. Bingley ja ha anat a parlar amb el meu pare. Oh, Lizzy, pensar que el que he de contar farà tan feliç tota la meva família! Com podré suportar tanta felicitat!

Aleshores va anar-se’n corrents a trobar la seva mare, la qual havia interromput expressament el joc i s’estava asseguda al pis de dalt amb Kitty.

Elizabeth va quedar sola amb els seus pensaments, somrient en veure la rapidesa i facilitat amb què, final­ment, s’havia arranjat un afer que durant tants mesos els havia tinguts en la incertesa i que havia estat causa de tanta angoixa.

«I aquest és el final», va dir-se a ella mateixa, «de totes les precaucions i de tota la inquietud de l’amic de Bingley! De totes les falsedats i de tots els estratagemes de la seva germana! El final més feliç, més sensat i més raonable».

Al cap d’uns minuts es va reunir amb ella Bingley, el qual havia tingut amb el seu pare una curta entrevista.

—On és, la vostra germana? —va preguntar ell apressadament així que va obrir la porta.

—Amb la meva mare, a dalt. Goso dir que baixarà de seguida.

Aleshores ell va tancar la porta i, apropant-se a Elizabeth, va reclamar d’ella les felicitacions i l’afecte d’una germana. Elizabeth, sincerament i de tot cor, li va expressar la satisfacció que la perspectiva del seu parentiu li produïa. Van donar-se les mans cordialment i, fins que la seva germana no va baixar, Elizabeth va haver d’escoltar tot el que ell tenia per dir sobre la seva pròpia felicitat i les perfeccions de Jane. I, a despit de ser un enamorat, Elizabeth creia fermament que totes les seves expectatives de felicitat eren raonables, perquè estaven basades en una perfecta entesa, en un caràcter més que excel·lent de Jane i en una similitud de sentiments i de preferències.

Aquella tarda fou per a tots una tarda inusualment feliç. L’alegria donava una llum nova al rostre de la senyoreta Bennet i una expressió tan dolça i tan viva, que era més bonica encara. Kitty somreia embadalida i espera­va que aviat li arribaria el seu torn. La senyora Bennet no podia donar el seu consentiment o expressar la seva aprovació amb més vehemència per demostrar els seus sentiments, malgrat que durant mitja hora no va parlar a Bingley de res més; i, quan el senyor Bennet es va reunir amb ells per sopar, el to de la seva veu i les seves maneres clarament demostraven que realment era molt feliç.

Ni un mot, això no obstant, no va dir que al·ludís a l’esdeveniment fins que llur visita es va acomiadar per aquella nit; però, tan bon punt se’n va haver anat, girant-se cap a la seva filla li va dir:

—Jane, et felicito. Seràs una dona feliç. —Jane a l’instant va anar a besar-lo i a donar-li les gràcies per la seva bondat—. Ets una bona noia —va afegir— i sento una gran alegria en pensar que estaràs tan feliçment situada. No tinc cap dubte que feu molt l’un per l’altre. Teniu un temperament molt semblant. Tots dos sou tan conciliadors, que mai no resoldreu res; tan senzills, que els criats sempre us enganyaran, i tan generosos, que sempre gastareu més diners dels que tindreu.

—Espero que no. La manca de prudència o de previsió pel que fa als diners seria imperdonable en mi.

—Gastar més diners dels que tindran! Estimat senyor Bennet —va dir excitada la seva muller—, de què parles? Si ell té quatre o cinc mil lliures l’any i potser més i tot! —Aleshores, adreçant-se a la seva filla, va exclamar—: Oh, estimada, estimada Jane, que feliç que sóc! Estic certa que no tancaré els ulls en tota la nit. Sabia que succeiria. Sempre he dit que, al final, havia de ser així. Estava certa que no podies ser tan bonica per a res. Recordo que així que el vaig veure la primera vegada que va venir al Hertfordshire, l’any darrer, vaig pensar que era molt probable que acabéssiu anant plegats. Oh, és l’home més bell que mai hagi vist.

De Wickham i de Lydia, ja no se’n recordava. Jane era, de bon tros, la seva filla preferida; en aquell moment, cap més no li interessava. Les germanes petites van començar a cercar la influència de la seva germana gran per poder gaudir d’allò que els agradava i que ella, en el futur, els podria concedir.

Mary demanava permís per poder usar la biblioteca de Netherfield i Kitty li pregava insistentment que organitzés alguns balls allí durant l’hivern.

Bingley, naturalment, d’ençà d’aleshores anava cada dia a Longbourn. Sovint arribava abans d’esmorzar i es quedava fins havent sopat; fora que algun veí cruel, mai prou detestat, li hagués enviat una invitació per sopar que ell es creia obligat a acceptar.

Elizabeth ara tenia poc temps per parlar amb la seva germana, ja que, quan Bingley hi era, Jane no podia preocupar-se de ningú més, però va trobar que era molt útil a tots dos durant les hores que —sempre n’hi ha— els calia estar separats. Quan Jane estava absent, ell sempre cercava Elizabeth per tenir el plaer d’ella, i, quan Bingley se n’havia anat, Jane cercava constantment el mateix mitjà de consolar-se.

—M’ha fet tan feliç —li deia Jane una tarda— dient-me que ignorava completament que jo era a la ciutat la primavera passada! Jo no creia que fos possible.

—Jo tenia grans sospites que era així —va replicar Elizabeth—. Però, com s’ho explica, ell?

—Deu haver estat obra de les seves germanes. No els agradava, a elles, que fóssim amics, cosa que no m’admira, perquè ell podria haver escollit de fer un casament més avantatjós en tots els aspectes. Però quan veuran, com confio que ho faran, que llur germà és feliç amb mi, s’hi resignaran i novament estarem en bones relacions; bé que mai més no podrem ser les unes per a les altres les mateixes d’abans…

—Això que acabes de dir és la cosa més imperdonable que mai t’hagi sentit dir —va replicar Elizabeth—. Mira que ets bona noia! A mi em sabria molt de greu, natural­ment, que altre cop et deixessis enredar pel pretès interès de la senyoreta Bingley per tu.

—Vols creure, Lizzy, que quan pel novembre passat Bingley se’n va anar a la ciutat, m’estimava de debò i que només la creença que ell m’era indiferent li va impedir de tornar!

—Es va equivocar una mica, sens dubte; però això parla a favor de la seva poca pretensió.

Aquest comentari va donar peu a Jane per introduir un panegíric sobre la poca confiança que tenia Bingley en ell mateix i el poc valor que donava a les seves pròpies qualitats.

Elizabeth va estar contenta de comprovar que Bingley no havia traït la interferència del seu amic, ja que, malgrat que Jane posseïa el cor més generós i més inclinat al perdó del món, ella sabia que aquest era un fet que podia fer-li agafar un prejudici contra d’ell.

—Sóc, certament, la criatura més sortosa que mai hagi existit! —va dir cridant Jane—. Oh, Lizzy, per què només jo, de tota la meva família, he rebut una tal distinció i he estat jo l’escollida entre tots! Si pogués haver-hi un altre home semblant per a tu!

—Encara que m’oferissis quaranta homes com aquest, tampoc no podria ser tan feliç com tu. Mentre no tingui el teu caràcter i la teva bondat, mai no podré assolir la teva felicitat. No, no, deixa que jo m’espavili sola i potser, si tinc molta sort, amb el temps podré trobar un altre senyor Collins per a mi.

L’estat dels afers de la família de Longbourn no podia restar gaire temps secret. La senyora Bennet era la persona més adient per fer-ho saber a mitja veu a la senyora Philips, i aquesta es va aventurar a fer el mateix amb tots els seus veïns de Meryton, malgrat que no en tenia el permís.

Aviat tothom va declarar que els Bennet eren la família més sortosa del món, tot i que no feia gaires setmanes —a la primeria de fugir Lydia— que tothom creia que havien estat elegits per la dissort.





14


Un matí, gairebé una setmana després que el compromís de Bingley i Jane s’hagués formalitzat, mentre ell i les dones de la família seien plegats al menjador, de sobte, el soroll d’un carruatge va atreure llur atenció cap a la finestra i van veure un calessell que pujava pel prat. Era massa d’hora perquè fossin visites i, altrament, l’equipatge no era el de cap dels veïns. Els cavalls eren de posta i ni el carruatge ni la lliurea del criat que anava al davant no els eren familiars. El que era cert, però, és que venia algú. A l’instant, Bingley va convèncer la senyoreta Bennet d’evitar la reclusió que significava la vinguda d’un intrús i d’anar-se’n amb ell al jardí boscà. Ells dos se’n van anar i els tres que van romandre van continuar fent conjectures molt poc satisfets, fins que es va obrir la porta de bat a bat i va entrar la visita. Era Lady Catherine De Bourgh.

Tots, naturalment, van intentar mostrar-se sorpresos, però en realitat l’astorament ultrapassava llur expectació, si bé per part de la senyora Bennet i de Kitty, per a les quals aquella dama era una perfecta desconeguda, l’expectació no era tan gran.

Sa Senyoria va entrar a la cambra amb un aire més ofensiu encara del que solia tenir; només va tornar la salutació d’Elizabeth amb una lleugera inclinació de cap i es va asseure sense dir ni un mot. Elizabeth havia mencionat el nom de la dama a la seva mare quan Sa Senyoria va entrar a la cambra, malgrat que aquesta no havia demanat de ser presentada.

La senyora Bennet, completament sorpresa, tot i que l’afalagava tenir un hoste tan important, la va rebre amb la més exquisida cortesia. Després de seure un moment en silenci, Lady Catherine va dir a Elizabeth, molt tibada:

—Espero que estigueu bé, senyoreta Bennet. Suposo que aquella dama és la vostra mare.

Elizabeth va respondre breument que sí, que l’era.

—I aquella suposo que és una de les vostres germanes.

—Sí, madame —va dir la senyora Bennet, encantada de parlar a Lady Catherine—. Es la meva filla petita, fora d’una altra. La més petita de totes fa poc que s’ha casat i la més gran és a fora passejant per algun indret amb un jove que crec que aviat formarà part de la família.

—Teniu un parc molt petit —va dir Lady Catherine com a resposta després d’un breu silenci.

—En comparació amb el de Rosings goso dir que no és res, però us asseguro que és més gran que el de Sir William Lucas.

—Aquesta deu ser una cambra d’estar molt poc adient per a les tardes d’estiu; les finestres estan completament orientades a l’oest.

La senyora Bennet li va assegurar que havent dinat mai no seien allí i va afegir:

—Em puc prendre la llibertat de preguntar a Sa Senyoria si heu deixat el senyor i la senyora Collins amb bona salut?

—Sí, estan molt bé. Els vaig veure abans-d’ahir a la nit.

Elizabeth esperava que ara trauria una carta de Charlotte per a ella, car aquest semblava que podia ser l’únic motiu de la seva visita; però la carta no apareixia i ella estava completament desorientada.

La senyora Bennet, amb gran amabilitat, va suplicar a Sa Senyoria que prengués un refresc, però Lady Catherine, molt enèrgicament i amb molt poca educació, va refusar de menjar i de beure res. A continuació, aixecant-se, va dir a Elizabeth:

—Senyoreta Bennet, sembla que en un costat del prat hi ha un indret silvestre molt graciós. M’agradaria fer-hi un tomb, si em concediu l’honor de la vostra companyia.

—Vés-hi, estimada —va dir cridant la seva mare—, i ensenya a Sa Senyoria tots els camins que hi ha. Em penso que l’ermita li agradarà.

Elizabeth va obeir i, corrent cap a la seva cambra per anar a cercar l’ombrel·la, va esperar la seva noble hoste al peu de l’escala. En travessar el vestíbul, Lady Catherine va obrir les portes del menjador i del saló i, després de mirar-los i decidir que eren unes cambres que podien passar, va sortir a fora.

El carruatge romania estacionat davant la porta d’entrada i Elizabeth va veure que a dintre hi havia la cambrera de la dama. Van avançar en silenci pel camí de grava que portava al jardinet. Elizabeth estava resolta a no fer cap esforç per conversar amb una dona que, ara més que mai, era una insolent i es comportava d’una manera molt desagradable.

«Com vaig poder pensar mai», es deia Elizabeth tot mirant-la, «que s’assemblava al seu nebot?».

Així que van entrar al jardí, Lady Catherine va iniciar en aquest to la conversa:

—No us deu ser difícil descobrir, senyoreta Bennet, el motiu que m’ha impulsat a fer un viatge fins aquí. El vostre propi cor, la vostra pròpia consciència, us han de dir per què he vingut.

Elizabeth es mostrava sincerament estranyada.

—Aneu errada, madame, no he pogut trobar cap motiu capaç d’explicar-me l’honor de veure-us aquí.

—Senyoreta Bennet —va replicar Sa Senyoria en to d’enuig—, hauríeu de saber que, amb mi, no s’hi juga. Però, malgrat que a vós us plau de no ser sincera amb mi, jo ho seré amb vós. Sempre han lloat la sinceritat i la franquesa del meu caràcter, i, en la causa que em porta aquí, no me n’apartaré pas. Fa dos dies uns rumors molt alarmants van arribar a orelles meves. M’han dit que no sols la vostra germana està a punt de contraure un matrimoni molt avantatjós, sinó que també vós, que la senyoreta Elizabeth Bennet, és molt probable que poc després s’uneixi en matrimoni amb el meu nebot, el meu propi nebot, el senyor Darcy. Malgrat que crec que és una falsedat monstruosa, malgrat que no puc fer-li l’ofensa de suposar que això que es dóna per cert sigui possible, a l’instant vaig decidir de posar-me en camí cap aquest indret per tal de fer-vos conèixer quins són els meus sentiments.

—Si crèieu que era impossible que fos cert —va dir Elizabeth vermella de vergonya i d’astorament—, m’admira que us prenguéssiu la molèstia de fer un viatge tan llarg. Què proposa Sa Senyoria que es faci?

—Exigeixo que, immediatament, aquest rumor sigui desmentit davant de tothom.

—La vostra vinguda a Longbourn per veure’m a mi i la meva família —va dir fredament Elizabeth— més aviat podria confirmar-lo, posat, és clar, que existeixi un rumor semblant.

—Posat que existeixi, dieu? Preteneu ignorar-lo? No sou vosaltres mateixos els qui, amb tota diligència, l’heu fet circular? No sabeu que aquest rumor ja ha estat divulgat?

—No ha arribat a les meves orelles.

—I podeu afirmar igualment que no té cap fonament?

—No pretenc ser una persona tan franca com Sa Senyoria. Pot haver-hi preguntes que jo no vulgui contestar.

—Això no es pot suportar, senyoreta Bennet. Insisteixo que se’m doni una resposta. Us ha fet, ell, us ha fet, el meu nebot, una oferta de matrimoni?

—Sa Senyoria ha afirmat que això no era possible.

—Ho hauria de ser; ho hauria de ser, si és que conserva l’ús de la seva raó. Però amb les vostres arts i els vostres afalacs podeu haver-li fet oblidar en un moment de vanitat el que es deu a ell mateix i el que deu a tota la seva família. Vós l’heu arrossegat a fer-ho.

—Si ho hagués fet, jo seria l’ultima persona a confessar-ho.

—Senyoreta Bennet, sabeu qui sóc, jo? No estic feta a un llenguatge com el vostre. Sóc gairebé la parenta més pròxima que ell té en aquest món i tinc dret a estar assabentada d’allò que més li interessa.

—Però no teniu el dret d’estar assabentada del que més m’interessa a mi; i un comportament com el vostre mai no em podria convèncer de ser més explícita.

—A veure si em faig entendre bé. Aquest enllaç, al qual vós teniu la presumpció d’aspirar, no pot realitzar-se. No, mai. El senyor Darcy està compromès amb la meva filla. I ara, què hi teniu a dir?

—Només això: que, si és així, no teniu cap raó per creure que em farà una petició a mi.

Lady Catherine va dubtar un moment i després va replicar:

—El compromís que hi ha entre ells és d’un caire molt especial. D’ençà que eren petits, estan destinats l’un a l’altre. Aquest era el desig més fervent de la mare de Darcy i també el meu. Quan eren al bressol ja vam planejar aquesta unió; i ara, en el moment que els desigs de les dues germanes es veurien satisfets amb llur matrimoni, ha de venir a interposar-s’hi una noia jove de baixa naixença, desconeguda de l’alta societat i que no té cap parentiu amb la nostra família! No us mereixen cap consideració els desigs dels amics del senyor Darcy? El tàcit compromís que té ell amb la senyoreta De Bourgh? No teniu cap sentit de les conveniències i de la delicadesa? No m’heu sentit a dir que, d’ençà que van néixer, Darcy estava destinat a la seva cosina?

—Sí, i ja ho havia sentit a dir abans d’ara. Però a mi què m’importa! Si no hi ha cap altra objecció perquè jo em casi amb el vostre nebot, el fet de saber que la seva mare i la seva tia desitjaven que ell es casés amb la senyoreta De Bourgh no m’impediria, certament, a mi, de fer-ho. Totes dues vàreu fer tot el que podíeu, planejant el casament. La seva realització depenia d’altres persones. Si el senyor Darcy no es veu obligat, per una qüestió d’honor o per la seva inclinació, a casar-se amb la seva cosina, per què no pot escollir una altra dona? I si jo sóc la dona que ell ha escollit, per què no puc acceptar-lo?

—Perquè l’honor, la decència i la prudència, què dic!, l’interès, s’hi oposen. Sí, sí, senyoreta Bennet, l’interès; perquè no espereu que la seva família o els seus amics us reconeguin, si us obstineu a comportar-vos contra els desigs de tots. Sereu censurada, ignorada i menyspreada per tots els parents. La vostra unió serà un deshonor. Mai cap de nosaltres no mencionarà el vostre nom.

—Aquests són uns infortunis molt grans —va replicar Elizabeth—. Però la dona que es casi amb el senyor Darcy tindrà segurament tants motius per ser feliç pel fet de ser la seva muller, que, en conjunt, no tindrà raons per queixar-se.

—Sou una noia obstinada i tossuda! M’avergonyeixo per vós. Aquesta és la vostra gratitud per les atencions que vaig tenir amb vós l’estiu passat? No em mereixo res, per això? Seguem, si us plau. Heu de comprendre, senyoreta Bennet, que he vingut absolutament decidida a aconseguir el que m’he proposat i que no ho deixaré córrer. No estic feta a sotmetre’m a les fantasies de ningú ni suporto les decepcions.

—Això farà que la situació de Sa Senyoria en aquest afer sigui més lamentable; però a mi no m’afectarà.

—No vull que se m’interrompi. Escolteu-me i calleu. El meu nebot i la meva filla estan fets l’un per a l’altre. Pel cantó de les mares descendeixen de la mateixa branca de la noblesa, i pel dels pares, de famílies respectables, honorables i antigues, si bé sense títol. Llur fortuna, per ambdues bandes, és esplèndida. Tots els membres de llurs respectives cases els destinen l’un a l’altre, i què és el que s’hi oposa? Les pretensions d’una passavolant, d’una dona sense família, sense parentius importants, sense fortuna. Com es pot suportar això! Però no ha de ser i no serà. Si fóssiu sensible al que us convé, no voldríeu sortir de la categoria social en què heu estat educada.

—Casant-me amb el vostre nebot no pensaria pas fer-ho. Ell és un cavaller i jo sóc filla d’un cavaller. En això, som iguals.

—Es cert, sou la filla d’un cavaller. Però qui era la vostra mare? Qui són els vostres oncles i les vostres ties? No cregueu que desconec quina és la seva condició social.

—Siguin quins siguin els meus parents —va dir Elizabeth—, si el vostre nebot no hi dóna cap importància, vós no hi podeu tenir res a dir.

—Digueu-me d’una vegada per totes, esteu compromesa amb ell?

Elizabeth no hauria respost a aquesta pregunta només per complaure Lady Catherine, però després de pensar-s’hi un moment va dir:

—No ho estic.

Lady Catherine va semblar complaguda.

—I em prometeu que mai no consentireu a prendre aquest compromís?

—Això, no us ho prometré pas.

—Senyoreta Bennet, estic sorpresa i astorada. Jo esperava trobar una jove més raonable. Però no us equivoqueu pensant que jo renunciaré al que vull. Mai no renuncio a res. No me n’aniré fins que no m’haureu promès el que us exigeixo.

—I jo, podeu estar ben certa que mai no us ho prometré. Vós desitgeu que el senyor Darcy es casi amb la vostra filla, però, és que si jo us prometo això que vós voleu és més probable que s’hi casi? Suposem que ell m’estima, el fet de refusar jo la seva mà farà que ell l’ofereixi a la seva cosina? Permeteu-me dir-vos, Lady Catherine, que els arguments que heu donat per fer aquesta petició extraordinària són tan inconsistents com mal formulada és la petició. Si penseu que se’m pot convèncer amb aquests mitjans de persuasió, és que em coneixeu ben poc. No puc dir si el vostre nebot aprovaria la intrusió en els seus afers, però, certament, no teniu cap dret a preocupar-vos dels meus. Us he de pregar, per tant, que no em molesteu més parlant-me d’aquest tema.

—No aneu tan de pressa, si us plau. Encara no he acabat, en absolut. He d’afegir encara una altra objecció a les que ja us he exposat. No desconec els detalls de l’infamant rapte de la vostra germana petita. Ho sé tot: que el casament d’aquell jove amb ella va ser manegat a expenses del vostre pare i dels vostres oncles. I una noia així ha de ser la germana del meu nebot? El marit d’ella, el fill del darrer administrador del seu pare, ha de ser el seu germà? Per tots els sants, en què esteu pensant? Els avantpassats de Pemberley han de veure’s així deshonrats?

—Ara ja no podeu tenir res més a dir —va replicar Elizabeth, plena de ressentiment—. M’heu insultat de totes les maneres possibles. Us he de pregar que tornem a la casa.

I mentre deia això es va aixecar. Lady Catherine es va aixecar també i va tornar enrere. Sa Senyoria no podia estar més sufocada.

—Aleshores no us interessen gens l’honor i el bon nom del meu nebot. Sou una noia insensible i egoista! No teniu en compte que el parentiu amb vós el deshonrarà als ulls de tothom?

—Lady Catherine, no tinc res més a dir. Ja sabeu què és el que penso.

—Aleshores, esteu decidida a aconseguir-lo?

—Jo no he dit això. Jo només estic decidida a actuar de la manera que, segons el meu criteri, millor convindrà per a la meva felicitat, sense tenir-vos en compte ni a vós ni a ningú que estigui tan absolutament lluny de mi.

—Està bé. Aleshores refuseu de complaure’m. Us negueu a reconèixer els drets del deure, de l’honor i de la gratitud. Esteu decidida a destruir la seva reputació davant de tots els seus amics i que sigui menyspreat per tothom.

—Ni el deure ni l’honor ni la gratitud —va replicar Elizabeth— no poden reclamar cap dret sobre mi, en aquest cas. Cap d’aquests principis no seria violat, si jo em casava amb el senyor Darcy. I pel que fa a la repulsa de la seva família o la indignació de la societat si el meu casament amb ell els irritava, no em donarien ni un minut de preocupació…, i el món, en general, tindria massa seny per unir-se a llur menyspreu.

—I això és el que realment penseu! Aquesta és la vostra última paraula! Molt bé. Ara ja sé com he d’actuar. No cregueu, senyoreta Bennet, que podreu satisfer la vostra ambició. He vingut a posar-vos a prova. Esperava que fóssiu raonable; però podeu estar certa que em sortiré amb la meva. —Lady Catherine va continuar parlant en aquest to fins que van arribar a la porta del carruatge; aleshores, girant-se en rodó, va afegir—: No prenc comiat de vós, senyoreta Bennet, ni envio els meus respectes a la vostra mare. No mereixeu aquesta atenció. Estic profundament disgustada.

Elizabeth no va respondre i, sense intentar convèncer Sa Senyoria que entrés novament a la casa, caminant pausadament se n’hi va tornar ella. Mentre pujava l’escala va sentir el carruatge que s’allunyava. La seva mare, plena d’impaciència, l’esperava a la porta del vestidor per preguntar-li per què Lady Catherine no havia entrat per descansar una estona.

—No ha volgut fer-ho —va dir la seva filla—; se n’havia d’anar.

—És una dona molt fina! I ha estat molt amable fent-nos una visita! Perquè suposo que només ha vingut per dir-nos que els Collins estan bé. Deu anar cap a algun indret, segurament, i en passar per Meryton ha pensat que podria fer-te una visita. Suposo que no tenia res especial a dir-te oi, Lizzy?

Elizabeth es veié obligada a respondre amb una petita mentida; perquè explicar el contingut de llur conversa era impossible.





15


No era fàcil de sobreposar-se a l’alteració que aquesta extraordinària visita havia produït en l’ànim d’Elizabeth, ni tampoc Elizabeth va aconseguir fàcil­ment de no pensar constantment en el que havia succeït. Segons semblava, Lady Catherine s’havia pres la molèstia d’emprendre aquest viatge des de Rosings, amb l’únic propòsit de fer-li trencar el seu suposat compromís amb el senyor Darcy. Era realment un projecte assenyat! Però, d’on podia haver sortit el rumor del seu compromís, Elizabeth no ho podia ni imaginar. Fins que es va adonar que el fet de ser ell l’amic íntim de Bingley i ella la germana de Jane era motiu suficient per fer sorgir aquella idea, ja que l’expectació suscitada per una boda feia que la gent estigués desitjosa que n’hi hagués una altra. Ella mateixa no havia pogut deixar de pensar que el casament de la seva germana facilitaria llur contacte i que els veïns de Lucas Lodge, per tant —a través dels quals va deduir que el rumor havia arribat als Collins i a orelles de Lady Catherine—, havien donat gairebé per fet i de realització immediata un esdeveniment que ella només s’havia atrevit a esperar com a possible i, encara, en el futur.

En recordar les expressions de Lady Catherine, però, no podia evitar de sentir un cert malestar davant la possibilitat que la dama persistís a interferir en aquell assumpte. Pel que ella li havia dit, sobre que estava decidida a impedir llur casament, a Elizabeth se li va acudir que Lady Catherine intentaria de parlar amb el seu nebot, i ella no s’atrevia a assegurar quina seria la reacció de Darcy davant la descripció dels mals que comportaria emparentar amb ella. Desconeixia quin era exactament el grau de l’afecte que ell sentia per la seva tia o la confiança que tenia en els seus judicis, però era natural de suposar que opinava de Sa Senyoria millor que no ho feia ella; i no hi havia dubte que, enumerant-li les desgràcies que comportaria un casament amb una persona que tenia uns parents pròxims d’una categoria social tan diferent de la d’ell, la seva tia l’atacava pel cantó més feble. Les idees d’ell sobre l’honorabilitat era probable que li fessin trobar molt assenyats i d’una gran solidesa els arguments que a Elizabeth li semblaven febles i ridículs.

Si ja abans ell havia dubtat pel que feia a allò que havia de fer, dubte que sovint no li havia semblat poc raonable, els consells i la influència d’una parenta tan pròxima podrien ser decisius i arribar-lo a convèncer de cercar la felicitat en una honorabilitat sense màcula. En cas que fos així, no tornaria mai més. Lady Catherine segurament el devia haver anat a veure camí de la ciutat i potser ell trencaria el compromís que tenia amb Bingley de tornar a Netherfield.

«Per tant», pensava, «si aquest, d’aquí a uns quants dies, té notícies de Darcy excusant-se de no complir la seva promesa, ja sabré què pensar-ne. Aleshores em caldrà renunciar a esperar res i a no confiar més en la seva constància. Si ell s’acontenta amb la recança de no tenir-me quan podria obtenir el meu amor i la meva mà, aviat a mi també deixarà de doldre’m».

La sorpresa de la resta de la família en sentir qui havia estat la visita fou molt gran; però també ells van atribuir-la al mateix motiu que havia satisfet la curiositat de la senyora Bennet, i així Elizabeth es va estalviar moltes brometes sobre el tema.

L’endemà al matí, quan Elizabeth baixava l’escala, va trobar el seu pare, que sortia del despatx amb una carta a la mà.

—Lizzy —li va dir—, venia a cercar-te, vine al meu despatx.

Elizabeth sentia la més gran curiositat per saber què li havia de dir, car suposava que d’alguna manera tenia relació amb la carta. De sobte, se li va acudir que podia ser de Lady Catherine i ja va preveure, consternada, totes les explicacions que li caldria donar.

Va seguir el seu pare fins al costat de la llar, i allí tots dos van seure. Ell aleshores va dir:

—Aquest matí he rebut una carta que m’ha sorprès moltíssim. Com que tu ets la més interessada en el que diu, crec que n’has de conèixer el contingut. No sabia que tenia dues filles a punt de casar-se. Et felicito per una conquista tan important.

Un rubor intensíssim va cobrir el rostre d’Elizabeth, convençuda que la carta era del nebot en lloc de ser de la tia. I estava dubtant entre sentir-se complaguda pel fet que, finalment, ell s’expliqués o ofesa perquè no li adreçava la carta a ella, quan va sentir que el seu pare deia:

—Estic cert que ets una noia llesta, i, a més, les noies joves sembla que teniu un sentit molt fi per a aquesta mena d’afers, però crec que et puc desafiar que descobreixis el nom del teu admirador. Aquesta carta és del senyor Collins.

—Del senyor Collins! I què pot tenir a dir-me?

—Quelcom que té molt a veure amb el que t’he dit abans. Comença felicitant-me pel proper enllaç de la meva filla gran, del qual s’ha assabentat per la manca de discreció i la xafarderia dels Lucas. No vull abusar de la teva impaciència llegint-te el que diu sobre aquest punt. El que té a veure amb tu és el següent:


Després de donar-vos, la senyora Collins i jo, les més sinceres felicitacions per aquest feliç esdeveniment, deixeu-m’hi afegir ara una petita insinuació sobre un altre assumpte que ens ha arribat pel mateix conducte. Se suposa que la vostra filla Elizabeth no portarà gaire temps el nom de Bennet després que la seva germana gran hi haurà renunciat i que l’home escollit per compartir el seu destí pot ser considerat, amb tota raó, un dels personatges més il·lustres del país.



»Tens idea, Lizzy, de qui és aquesta persona a qui al·ludeix?


Aquest jove cavaller està excepcionalment dotat amb tot allò que el cor d’un mortal pot desitjar més fervent­ment: una propietat esplèndida, parents nobles i un patronatge molt extens. Això no obstant, a despit de la temptació que tot això suposa, vull advertir la meva cosina i a vós mateix dels mals que podrien originar-se del fet d’acceptar precipitadament la proposta d’aquest cavaller, que, naturalment, estareu disposats a aprofitar sense pensar-vos-hi.



»Tens cap idea, Lizzy, de qui és aquest cavaller? Però ara ens ho diu ell.


La raó que em porta a avisar-vos és aquesta: tenim motius per sospitar que la tia d’ell, Lady Catherine De Bourgh, no veu amb bons ulls aquesta unió.



»El senyor Darcy és el cavaller! Ara, Lizzy, sí que crec haver-te donat una sorpresa. No podien fixar-se ell o els Lucas en un altre home del cercle de les nostres coneixences que fes més creïble aquesta mentida? El senyor Darcy, que mai no es mira una dona que no sigui per trobar-li defectes i que probablement mai a la vida no t’ha mirat a tu! Es admirable! —Elizabeth va intentar prendre part en les bromes del seu pare, però només va aconseguir de mostrar un somriure afectat. Mai no havia trobat les ironies del seu pare tan poc agradables com ara—. No ho trobes divertit?

—Oh, sí! Li ho prego, continuï llegint.


Després que ahir li vaig mencionar la possibilitat d’aquest matrimoni, ella, amb la seva habitual condescendència, immediatament va dir què pensava d’aquell fet; com que vaig veure ben clar que —recolzant-se en certes objeccions que podia haver-hi per part de la família contra la meva cosina— no donaria mai el seu consentiment al que ella en deia una unió deshonrosa, he cregut que era el meu deure assabentar-ne com més aviat millor la meva cosina, per tal que ella i el seu noble admirador puguin saber què els espera i no es precipitin a contreure un matrimoni que no fóra convenientment sancionat.



—El senyor Collins diu a més a més:


Estic vertaderament content que el trist afer de la meva cosina s’hagi pogut tapar tan bé; només em preocupa que tothom s’ha assabentat que van viure plegats abans de celebrar-se el casament. Això no obstant, no he d’oblidar els deures del meu estat i, per tant, no he d’abstenir-me de declarar la meva estranyesa quan he sentit a dir que vau rebre la jove parella a casa vostra així que van ser casats. Aquest fou un acte d’encoratjament al vici i, si jo hagués estat el capellà de Longbourn, m’hi hauria oposat amb totes les meves forces. Com a cristià, els havíeu de perdonar, certament, però mai admetre’ls a la vostra presència o permetre que algú esmentés els seus noms davant vostre.



»I aquesta és la seva idea del perdó cristià! A la resta de la carta només parla de l’estat de la seva estimada Charlotte i de les seves esperances d’una jove branca d’olivera. Però, Lizzy, sembla que això no et diverteix. Espero que no et convertiràs en una senyoreta cursi que fa veure que se sent ofesa per un rumor que fan córrer gent que no té res a fer. Per a què vivim, doncs, si no és perquè unes vegades els nostres veïns es diverteixin amb nosaltres i al nostre torn nosaltres ens divertim amb ells?

—Oh! —va dir cridant Elizabeth—, em diverteix molt, moltíssim. Però és tan estrany!

—Sí…, i això és el que ho fa divertit. Si s’haguessin fixat en un altre home, no hauria tingut cap gràcia. Però la indiferència d’ell i la teva manifesta aversió li dóna un aire tan deliciosament absurd! Per molta mandra que em faci escriure, per res del món no deixaria de cartejar-me amb el senyor Collins. Més encara, quan llegeixo una carta seva no puc deixar de preferir-lo fins i tot a Wickham, per molt que apreciï el desvergonyiment i la hipocresia del meu gendre. I digues-me, Lizzy, què va dir Lady Catherine d’aquest rumor? Va venir a negar-te el seu consentiment?

La seva filla es va limitar a contestar amb una rialla aquesta pregunta; i, com que ell l’havia feta sense sospitar absolutament res, Elizabeth no va haver de suportar que la repetís. Mai no s’havia sentit més perduda havent de simular uns sentiments que no eren els seus. Li calia riure, i més aviat hauria plorat. El seu pare l’havia humiliada de la manera més cruel amb el que havia dit de la indiferència del senyor Darcy, i a ella només li restava o bé admirar-se de la manca tan total de perspicàcia que demostrava el seu pare o témer que, en lloc de ser ell qui hi veia massa poc, potser era ella la qui s’havia il·lusionat massa.





16


En lloc de rebre una carta del seu amic excusant-se, tal com Elizabeth esperava, el senyor Bingley va poder portar amb ell el senyor Darcy a Longbourn pocs dies després de la visita de Lady Catherine. Els cavallers van arribar d’hora, i, abans que la senyora Bennet tingués temps de dir a Darcy que havien vist la seva tia —cosa que la seva filla, asseguda prop d’ella, per un moment va témer que faria—, Bingley, que desitjava estar sol amb Jane, va proposar de sortir a passejar. Hi van estar d’acord. La senyora Bennet, però, no estava feta a caminar i Mary mai no tenia temps lliure; així, doncs, els altres cinc van sortir plegats. Bingley i Jane no van trigar gaire a deixar-se avançar pels altres i anar-se quedant ressagats; per tant, Elizabeth, Kitty i Darcy es van haver de distreure tots sols. Cap d’ells no parlava gaire; Kitty tenia massa por d’ell per parlar, Elizabeth estava reunint forces per prendre una decisió desesperada, i potser ell feia el mateix.

Com que Kitty volia fer una visita a Maria, van anar tot passejant cap a casa dels Lucas, si bé Elizabeth no va veure la necessitat que l’haguessin de fer tots, i quan Kitty els va deixar, va gosar continuar la passejada amb ell sol. Aquest era el moment de posar en pràctica la seva decisió i, immediatament, mentre encara se sentia amb coratge, va dir:

—Senyor Darcy, jo sóc una criatura molt egoista i per tal de tranquil·litzar els meus sentiments no m’importa haver de ferir els vostres. No puc deixar passar més temps sense regraciar-vos per la vostra bondat inigualable envers la meva pobra germana. Gairebé d’ençà del moment que vaig assabentar-me’n, he tingut el més viu interès que sabéssiu tot l’agraïment que sento pel que heu fet. Si la meva família n’estigués també assabentada, no fóra únicament la meva gratitud la que us hauria d’expressar.

—Em sap greu, molt de greu —va replicar Darcy, sorprès i commogut— que hàgiu estat informada d’uns fets que, interpretats erròniament, us han pogut intranquil·litzar. No sabia que podia confiar tan poc en la senyora Gardiner.

—No heu de culpar la meva tia. Primer em vaig assabentar per la poca discreció de Lydia que vós estàveu implicat en l’afer i, naturalment, no podia restar tranquil·la fins a conèixer tots els particulars. Permeteu que us regraciï una i altra vegada en nom de tota la meva família per la vostra compassió i la vostra generositat, les quals us van portar a prendre-us tantes molèsties i a sofrir tantes humiliacions per tal de trobar-los.

—Si voleu regraciar-me —va replicar ell—, feu-ho només en nom vostre. No intentaré negar que el desig de fer-vos feliç va ser un motiu poderós que es va afegir a les altres motivacions que jo tenia per fer-ho. Però la vostra família no em deu res. Per molt que els respecti, jo només pensava en vós. —Elizabeth estava tan torbada que no podia pronunciar ni un mot. Després d’una pausa breu, el seu company va afegir—: Sou massa generosa per jugar amb mi. Si els vostres sentiments són encara els mateixos que teníeu per mi l’abril passat, digueu-m’ho de seguida. El meu amor i les meves pretensions no han canviat però digueu un sol mot i mai més no em tornareu a sentir parlar d’aquest tema.

Adonant-se de la difícil situació de Darcy i de la seva nerviositat, Elizabeth ara es va esforçar a parlar. Immediatament, però sense que li fos fàcil de trobar mots, li va donar a entendre que els seus sentiments havien sofert un canvi tan important d’ençà del temps a què ell al·ludia, que ara rebia amb gratitud i alegria la certesa del seu amor que ell li donava. La felicitat que aquesta resposta va proporcionar a Darcy era la més gran de la seva vida i en aquell moment es va expressar amb tota la tendresa i tot l’ardor amb què hom suposa que ho fa un home follament enamorat. Si Elizabeth hagués estat capaç de trobar la seva mirada, hauria pogut veure com tot ell expressava la delícia que li omplia el cor i se li traslluïa al rostre. Però, malgrat que no el podia mirar, sí que el podia escoltar, i ell li va parlar dels seus sentiments en un to que demostrava la importància que ella tenia per ell i que feien el seu amor més valuós encara.

Van continuar passejant sense saber on anaven. Tenien massa coses per sentir, per dir-se, i en què pensar per poder veure res. Elizabeth va assabentar-se aleshores que, llur entesa d’ara, la devien als esforços de la tia d’ell, la qual el va anar a visitar en el seu viatge de retorn, en passar per Londres, i li havia explicat la seva anada a Longbourn, el motiu que la hi havia feta anar i el contingut de la conversa que havia tingut amb Elizabeth. Subratllant amb èmfasi allò que, segons la malèvola interpretació de Sa Senyoria, denotava més clarament la seguretat i la dolenteria d’Elizabeth, creia que el seu relat ajudaria els seus intents d’obtenir del seu nebot la promesa que ella s’havia negat a donar-li. Però, dissortadament per a Sa Senyoria, els seus efectes havien estat absolutament els contraris.

—Em va tornar una esperança —va dir ell— que fins i tot abans mai no m’havia atrevit a tenir. Coneixia prou la teva manera de ser per estar cert que, si haguessis estat absolutament, irrevocablement en contra meu, ho hauries fet saber a Lady Catherine amb franquesa, sense amagar-te’n.

—Sí, coneixes prou la meva franquesa per creure’m capaç de fer-ho. Després de llançar-te a la cara els insults més ignominiosos, no podia tenir escrúpols per insultar-te davant de tots els teus amics.

—Què em vas dir que no em mereixés? Perquè, malgrat que les teves acusacions estaven mal fonamentades i eren producte d’unes premisses equivocades, el meu comportament de sempre m’havia fet mereixedor dels més severs retrets. Era imperdonable. No puc pensar-hi sense detestar-me a mi mateix.

—No ens barallarem per decidir qui va tenir més part de culpa en el que va passar aquella tarda —va dir Elizabeth—. Si examinem bé la nostra conducta, cap dels dos no es va comportar d’una manera irreprotxable; però, d’ençà d’aleshores, espero que l’educació de tots dos hagi millorat.

—Jo no em puc perdonar tan fàcilment. El record del que vaig dir, del meu comportament, de les meves maneres, de les expressions que vaig usar, és tan dolorós, i ho ha estat durant tants mesos, que no ho puc ni expressar. Mai no oblidaré el retret, tan just, que em vas fer: «Si us haguéssiu comportat com un cavaller». Aquests foren els teus mots. Tu no saps ni gairebé pots concebre com m’han turmentat…, malgrat que em cal confessar que va haver de passar un cert temps abans de ser prou raonable per poder-ne reconèixer la justícia.

—Jo estava molt lluny d’esperar, certament, que fessin una impressió tan forta. No tenia ni la més lleu idea que mai haguessin produït un efecte semblant.

—No m’és difícil creure’t. En aquell temps tu pensaves que jo estava mancat de qualsevol sentiment de dignitat; estic cert que era així No podré oblidar mai l’expressió del teu rostre en dir-me que no podia haver fet la meva petició en cap forma que t’hagués induït a acceptar-me.

—Oh, no repeteixis més el que vaig dir aleshores. Recordar això no serveix de res. T’asseguro que fa molt de temps que n’estic avergonyida de tot cor.

Darcy va esmentar després la seva carta:

—Et va fer tenir de seguida més bon concepte de mi, de debò? Després de llegir-la, vas donar crèdit al que hi deia?

Ella li va explicar l’efecte que li havia produït i la manera com, de mica en mica, havia anat perdent tots els seus prejudicis anteriors.

—Sabia —va dir— que el que et deia et faria sofrir, però era necessari. Espero que vas estripar la carta. Hi havia una part, el començament, que em doldria que poguessis tornar a llegir. En recordo algunes expressions que amb justícia podrien fer que m’odiessis.

—Cremaré la carta, no temis, si creus que és essencial per conservar la meva estima; però, malgrat que tots dos tenim bones raons per creure que les meves opinions no són del tot inalterables, no canvien, així ho espero, tan fàcilment com això fa pensar.

—Quan vaig escriure aquella carta —va replicar Darcy—, jo creia que estava completament serè i que era imparcial, però ara estic convençut que fou escrita en un estat d’amarguesa terrible.

—Potser vas començar sentint amarguesa, però no vas pas acabar de la mateixa manera. L’adéu era pura caritat. Però no pensis més en la carta. Els sentiments de la persona que la va escriure i la persona que la va rebre ara són tan diferents del que eren aleshores, que hauríem d’oblidar totes les circumstàncies desplaents que hi van concórrer. Has d’aprendre una mica de la meva filosofia. Pensa del passat només allò que et doni plaer.

—No puc confiar en una filosofia com aquesta. Els teus records del passat estan tan totalment lliures de recança, que la satisfacció que et donen no es deu pas a la filosofia, sinó al que és millor encara, a la ignorància. Però amb mi no és el mateix. Hi ha uns records penosos que volen imposar-se i que jo no puc, no hauria de rebutjar. Tota la meva vida he estat un ser egoista, en la pràctica, si bé no en els meus principis. Quan era un infant, em van ensenyar què estava bé, però no em van ensenyar de corregir el meu caràcter. Em van donar uns bons principis, però van deixar la llibertat de posar-los en pràctica amb orgull i menyspreu. Malauradament, jo era l’únic fill baró —durant molts anys fill únic— i els meus pares em van fer malbé, tot i que ells eren bons, sobretot el meu pare, que era l’home més amable i més bondadós del món. Em van permetre de ser egoista i altiu, gairebé em van ensenyar de ser-ho i em van encoratjar a no preocupar-me de ningú que no formés part del cercle de la meva família, amb menyspreu de la resta de la gent, a desitjar, si més no, de menysprear llur intel·ligència i llur vàlua en comparació amb la meva. Així era jo dels vuit als vint-i-vuit anys, i així seria encara, si no hagués estat per tu, estimadíssima Elizabeth, la dona més adorable. Què hi ha que jo no et degui? Tu m’has fet aprendre una lliçó difícil, naturalment, d’aprendre al començament, però molt profitosa. Perquè tu em vas humiliar amb tota justícia. Quan em vaig dirigir a tu jo no tenia el més petit dubte que seria acceptat. Tu em vas demostrar que totes les meves pretensions de plaure a una dona que de debò s’ho mereixés eren del tot insuficients.

—Estaves convençut, doncs, que t’acceptaria?

—Naturalment, que ho estava. Quina creus tu que era la meva vanitat? Jo creia que desitjaves, que esperaves que jo et fes la cort.

—La meva manera de comportar-me en deu haver tingut la culpa; no ho vaig fer expressament, t’ho asseguro. Mai no vaig tenir la intenció d’enganyar-te, però la vivacitat del meu caràcter sovint em fa comportar com no m’hauria de comportar. Com devies odiar-me, després d’aquella tarda!

—Odiar-te! Potser de primer estava ressentit, però aviat el meu ressentiment va prendre una direcció més justa.

—Gairebé temo preguntar-te què vas pensar de mi quan ens vam trobar a Pemberley. Vas desaprovar que hi hagués anat?

—No, és clar. Només vaig tenir una gran sorpresa.

—No tan gran com jo quan tu em vas veure. La consciència em deia que no mereixia cap atenció especial de part teva, i confesso que no esperava rebre més del que se’m devia.

—En aquell moment —va replicar Darcy—, jo només volia demostrar-te amb tota mena d’atencions que no era menyspreable fins al punt que el passat influís en el meu comportament. I esperava obtenir el teu perdó, disminuir la mala opinió que tenies de mi, fent que veiessis que havia fet cas dels teus retrets. M’és difícil poder dir quan vaig començar a desitjar quelcom més, però crec que va ser una mitja hora després d’haver-te vist.

Després, ell li va dir que Georgiana estava molt complaguda d’haver-la coneguda i li parlà de la decepció que va tenir en veure interrompuda llur coneixença. Això els va fer pensar en el fet que n’havia estat la causa, i Elizabeth va assabentar-se aleshores que, la decisió d’ell d’anar-se’n després d’ella del Derbyshire a la recerca de la seva germana, ja l’havia presa abans de sortir de l’hostal i que el seu posat seriós i capficat no era senyal de cap lluita interior, sinó de la preocupació per tot el que comportava la decisió que havia pres.

Elizabeth novament li va expressar el seu agraïment, però el tema era massa penós per a tots dos per continuar parlant-ne.

Passejant així, a la ventura, i massa ficats en la conversa per adonar-se de res, van veure finalment, en mirar-se els rellotges, que ja era hora de ser a casa.

On devien ser el senyor Bingley i Jane? La pregunta va introduir la discussió dels afers de l’altra parella. Darcy estava encantat de llur compromís; el seu amic havia estat el primer a donar-li la notícia.

—Puc preguntar-te si et va sorprendre? —va dir Elizabeth.

—Gens ni mica. Quan me’n vaig anar, ja pressentia que succeiria aviat.

—És a dir, que havies donat el teu permís. Ja ho sospitava.

I, com que ell va protestar del terme que ella usava, Elizabeth va saber del cert que així havia estat.

—La tarda abans d’anar-me’n a Londres —va dir ell—, li vaig fer una confessió que crec que fa molt de temps que ja li hauria hagut de fer. Li vaig contar tot el que havia passat i que feia la meva interferència en els seus afers absurda i impertinent. Va quedar molt sorprès. Mai no n’havia tingut la més lleu sospita. Li vaig dir, a més, que creia que m’havia equivocat suposant, com havia fet, que ell era indiferent a la teva germana, i, com que vaig poder percebre fàcilment que conservava el seu afecte per ella, no vaig dubtar que serien feliços plegats.

Elizabeth no va poder evitar de somriure veient la facilitat amb què dirigia el seu amic.

—Parlaves pel que tu mateix havies observat —va dir ella—, quan vas dir a Bingley que la meva germana l’estimava, o només perquè t’ho vaig dir jo la primavera passada?

—Pel que jo mateix havia observat. Durant les dues visites que últimament li havia fet aquí, la vaig estar observant atentament i em vaig convèncer del seu amor per ell.

—I, així que tu vas estar convençut suposo que ell també es va convèncer immediatament.

—Sí. Bingley és autènticament modest. La timidesa havia estat un obstacle per confiar en el seu propi judici en un cas que, per ell era tan important, però la seva confiança en el meu ho va fer tot fàcil. Em vaig veure obligat a confessar-li una cosa que un quant temps, i no sense raó, el va ofendre. No vaig voler amagar-li que la teva germana havia estat a la ciutat tres setmanes l’hivern passat, que jo ho sabia i que amb tota la intenció no li ho vaig fer saber. Es va enutjar. Però el seu enuig, n’estic cert, només li va durar mentre li va restar algun dubte sobre els sentiments de la teva germana. Ara ja m’ha perdonat de tot cor.

Elizabeth es delia per observar que el senyor Bingley havia estat un amic encantador i que se’l podia dirigir amb tanta facilitat, que era d’un valor incalculable. Però es va aguantar. Va recordar que Darcy encara havia d’aprendre a acceptar que es riguessin d’ell i que potser era massa aviat per començar l’aprenentatge. Fent comentaris sobre la previsible felicitat de Bingley, que, naturalment, només seria inferior a la d’ell, Darcy va continuar parlant fins que van arribar a la casa. Al vestíbul es van separar.





17


—Estimada Lizzy, on heu anat a passejar?

Aquesta fou la pregunta que va fer Jane a Elizabeth tan bon punt aquesta va entrar a la cambra, i que també li van fer els altres quan van seure a taula. Ella va explicar que havien vagarejat d’un indret a l’altre, fins que no sabien on eren. Mentre ho deia, es va tornar vermella, però ni això ni cap altre senyal no va despertar cap sospita sobre la veritat.

La tarda va transcórrer tranquil·lament, sense que passés res d’extraordinari. Els enamorats oficials parlaven i reien, els que no ho eren encara romanien silenciosos. Darcy no era persona per manifestar les seves alegries, i Elizabeth, agitada i confosa, més aviat sabia que era feliç que no pas sentia que ho era; perquè, a més de les emocions immediates, tenia altres problemes davant seu. Ja s’imaginava quina fóra la reacció de la família quan s’assabentarien del que passava. Era conscient que Darcy no agradava a ningú, si no era a Jane, i fins i tot temia que els altres no sentissin per ell una antipatia que ni la seva fortuna ni la seva importància no podrien fer superar.

A la nit, va obrir el seu cor a Jane. Malgrat que desconfiar no era propi de Jane, en aquest cas va mostrar-se absolutament incrèdula.

—Bromeges, Lizzy. No pot ser!… Compromesa amb el senyor Darcy! No, no m’enganyaràs. Sé que no és possible.

—Aquest és un mal començament, de debò. Tu eres la meva única esperança, i, si tu no em creus, estic certa que ningú no em creurà. I, tanmateix, és clar, parlo seriosament. El que dic és veritat. Ell encara m’estima i ens hem promès.

Jane la va mirar dubtant.

—Oh, Lizzy! No pot ser. Sé l’antipatia que li tens.

—No sé res del que em dius. Això, cal oblidar-ho. Potser no sempre l’he estimat com ara; però, en els casos com aquest, tenir bona memòria és imperdonable. Aquesta és la darrera vegada que jo mateixa me’n recordo.

La senyoreta Bennet encara estava completament meravellada. Elizabeth novament, i més seriosament, li va assegurar que era veritat.

—Déu del cel! Pot ser que ho sigui, realment? I, així i tot, ara t’he de creure —va dir cridant Jane—. Estimada, estimada Lizzy, t’hauria de…, et felicito…, però n’estàs certa? Perdona la pregunta…, n’estàs ben certa, que pots ser-hi feliç?

—Sobre això no pot haver-hi cap dubte. Ja hem decidit que hem de ser la parella més feliç del món. Però t’agrada a tu, Jane? T’agradarà tenir un germà com ell?

—Molt, moltíssim. Res no ens podria agradar més, a Bingley i a mi. Però nosaltres ho discutíem, en parlàvem com d’un fet impossible. I tu, realment, l’estimes prou? Oh, Lizzy, fes-ho tot menys casar-te amb un home sense estimar-lo. Estàs ben certa de sentir el que hauries de sentir?

—Oh, sí! Tu també pensaràs que sento més del que hauria de sentir, quan t’ho contaré tot.

—Què vols dir?

—Doncs que he de confessar-te que l’estimo més que no estimo Bingley. Temo que t’enutjaràs.

—Estimada germana, ara sigues seriosa. Jo vull parlar-te molt seriosament. Fes-me saber tot seguit tot el que em cal saber. Vols dir-me quant de temps fa que l’estimes?

—Ha vingut d’una manera tan gradual que gairebé ni jo mateixa no sé quan va començar. Però crec que puc donar-te una data: d’ençà de la primera vegada que vaig veure com era de bonica la seva propietat de Pemberley.

Un nou intent perquè fos seriosa, però, va produir l’efecte desitjat, i aviat Elizabeth va tranquil·litzar Jane assegurant-li solemnement que l’estimava. Quan Jane va estar convençuda en aquest aspecte, ja no va poder desitjar res més.

—Ara sóc del tot feliç —va dir—, perquè tu seràs tan feliç com jo. Sempre l’he apreciat. Encara que només fos pel fet d’estimar-te, ja l’he hagut d’apreciar sempre, però ara, com a amic de Bingley i marit teu només pot haver-hi Bingley i tu que jo estimi més. Però, Lizzy, t’has portat amb molta astúcia, has estat molt reservada amb mi. Que poques coses em vas dir del que havia passat a Pemberley i a Lambton! Tot el que sé, ho sé pels altres, no pas per tu.

Elizabeth li va explicar els motius de la seva reserva. No havia volgut esmentar Bingley, i la incertesa pel que feia als seus propis sentiments li impedia igualment de pronunciar el nom del seu amic. Però ara no volia amagar-li més temps la participació que havia tingut Darcy en el casament de Lydia. La va assabentar de tot, i van passar la meitat de la nit xerrant.

—Déu em perdoni —va dir cridant la senyora Bennet l’endemà al matí tot mirant per la finestra— si aquell desagradable senyor Darcy no és el qui ve altra vegada amb el nostre estimat Bingley! Què deu voler, per ser tan pesat venint constantment? No sabia que vindria, però se n’hauria d’anar a caçar o a fer qualsevol cosa, i no venir a fer-nos nosa amb la seva companyia. Què en farem? Lizzy, hauràs de tornar a sortir amb ell per tal que no enredi Bingley.

Elizabeth, davant d’una proposta tan convenient, gaire­bé no es va poder aguantar el riure; això no obstant, la vexava extraordinàriament que la seva mare donés sempre al senyor Darcy el mateix qualificatiu.

Tan bon punt van entrar, Bingley va mirar Elizabeth d’una manera tan expressiva i li va donar la mà tan efusivament, que no deixava lloc a dubtes que estava ben informat; poc després va dir en veu alta:

—Senyora Bennet, no hi ha més viaranys per aquí als voltants per on pugui tornar-se a perdre Lizzy avui?

—Aconsello al senyor Darcy, a Lizzy i a Kitty —va diria senyora Bennet— que aquest matí vagin caminant a Oakham Mount. Es una passejada llarga, molt bonica, i el senyor Darcy no ha vist mai la vista que hi ha des d’allí.

—Es una idea molt bona per als altres —va replicar el senyor Bingley—; però estic segur que seria massa per a Kitty. No és cert, Kitty?

Kitty va reconèixer que preferiria quedar-se a casa. Darcy va mostrar una gran curiositat per veure la vista des del Mount, i Elizabeth va donar el seu consentiment callant. En anar-se’n aquesta cap a dalt per arreglar-se, la senyora Bennet la va seguir tot dient-li:

—Sento molt, Lizzy que et vegis forçada a anar sola amb aquest home tan desagradable. Però espero que no t’importarà: ho faig per Jane, saps?, i no cal que hi parlis gaire, just una mica de tant en tant. No cal que te’n preocupis.

Durant la passejada, van decidir que aquella tarda demanarien el consentiment del senyor Bennet. Elizabeth s’encarregaria de fer la petició a la seva mare, perquè no s’atrevia pas a assegurar com s’ho prendria. De vegades dubtava de si la fortuna d’ell i la seva categoria serien prou per a fer-li vèncer l’aversió que sentia per la persona. Ara bé, tant si es posava violentament en contra del casament com si amb la mateixa violència en restava encantada, el cert era que la seva manera d’expressar-ho no acreditaria pas el seu seny, i Elizabeth no volia que el senyor Darcy fos testimoni ni dels primers èxtasis de la seva joia ni de la primera vehemència de la seva desaprovació.

A la tarda, poc després que el senyor Bennet es retirés al seu despatx, Elizabeth va veure que el senyor Darcy també s’aixecava i el seguia. I, en veure-ho, una gran nerviositat es va apoderar d’ella. No temia l’oposició del seu pare, però sabia que ell tindria un disgust i que seria ella qui el disgustaria. Que ella, la seva filla preferida, amb la seva elecció el fes desgraciat i l’omplís de temors i de recances en el moment de lliurar-la era un pensament dolorós que la feia molt desgraciada; fins que el senyor Darcy va tornar i, en mirar-lo, el seu somriure la va tranquil·litzar. Al cap d’un moment, ell es va apropar a la taula on Elizabeth seia amb Kitty i, mentre simulava admirar la labor que ella feia, li va dir en un murmuri:

—Vés a trobar el teu pare. Vol que vagis al despatx.

Elizabeth hi va anar tot seguit.

El seu pare, amb aire seriós i amb una certa nerviositat, passejava per la cambra.

—Lizzy —va dir—, vols dir-me què fas? Que potser has perdut el judici, que has acceptat aquest home? No l’has odiat sempre?

Com desitjava aleshores Elizabeth haver estat més prudent en les seves primeres opinions sobre ell, que les seves paraules haguessin estat més amesurades! Ara no li caldria donar unes explicacions ni declarar un sentiment que tan difícil se li feia d’expressar; però calia fer-ho, i amb una certa torbació li va assegurar que estimava el senyor Darcy.

—O, amb altres mots, estàs decidida a no perdre-te’l. És ric, sens dubte, i podràs tenir vestits i carruatges més bonics que els de Jane. Però, això et farà feliç?

—Fora de la meva indiferència per ell, té alguna altra objecció a fer-hi?

—Cap, en absolut. Sabem que és un home orgullós i un home poc agradable, però això no tindria importància si a tu realment t’agradava.

—M’agrada, sí, m’agrada —va replicar ella amb llàgrimes als ulls—, l’estimo. El seu orgull no és un orgull fora de lloc. I és amable! Vostè no sap com és en realitat; li prego, doncs, que no em faci estar en pena parlant d’ell en aquests termes.

—Lizzy —va dir el seu pare—, li he donat el meu consentiment. Es la mena d’home al qual, sens dubte, no gosaria refusar res que tingués a bé demanar-me. Ara t’entrego a tu, si tu estàs resolta a casar-t’hi. Però deixa’m que t’aconselli que t’hi pensis bé. Conec la teva manera de ser, Lizzy, i sé que no podries ser feliç ni comportar-te d’una manera honorable fora que sentissis una estima real pel teu marit, fora que la seva superioritat t’inspirés un autèntic respecte. La vivacitat és una de les teves qualitats, però podria fer-te córrer un risc molt gran, si feies un casament desigual. Difícilment podries defugir el descrèdit i no ser desgraciada. Filla meva, no em donis el disgust de veure que no eres capaç de respectar el company de la teva vida. No saps pas el que vas a fer.

Elizabeth, encara més emocionada, li va respondre en un to seriós i solemne, i després d’assegurar-li repetides vegades que el senyor Darcy era l’home que realment ella havia escollit, d’explicar-li el canvi que, de mica en mica, havia sofert l’estima que sentia per ell i de donar-li la més absoluta fermança que l’amor d’ell no era efecte d’un dia, sinó que havia resistit la prova de molts mesos de dubtes, i d’enumerar amb fermesa totes les seves bones qualitats, finalment va poder vèncer la incredulitat del seu pare i reconciliar-lo amb la idea del casament.

—Bé, estimada —va dir ell quan Elizabeth va acabar de parlar—, no tinc res més a dir. Si les coses són com dius, aquest home és digne de tu. No t’hauria pogut compartir, Lizzy, amb ningú que valgués menys.

Per tal d’arrodonir el bon efecte, ella li va contar després tot allò que el senyor Darcy havia fet voluntàriament per Lydia. El seu pare l’escoltava astorat.

—Aquesta és, certament, una tarda de prodigis. O sigui que Darcy ho va fer tot: va arreglar el casament, va donar els diners, va pagar els deutes del noi i li va aconseguir el nomenament! Molt millor. Això m’estalviarà un munt de preocupacions i de diners. Si hagués estat obra del teu oncle, li ho hauria hagut de pagar i li ho hauria pagat, però aquests joves tan follament enamorats tot ho porten a la seva manera. Demà li oferiré de pagar-li-ho, ell cridarà i es posarà fet una fúria al·legant el seu amor per tu, i ja no se’n parlarà més.

Aleshores ell va recordar la torbació d’Elizabeth uns quants dies abans, quan li va llegir la carta del senyor Collins, i, després de riure’s d’ella una estona, finalment, li va donar permís perquè se n’anés dient-li mentre ella sortia de la cambra:

—Si hi ha uns altres joves que vénen per Mary o per Kitty, envieu-me’ls, que no tinc absolutament res a fer.

Elizabeth s’havia tret un gran pes de sobre, i, després de pensar en els fets tranquil·lament durant mitja hora a la seva cambra, va ser capaç de reunir-se amb els altres amb un aire passablement normal. Tot era massa recent perquè fos possible de manifestar una franca alegria, però la tarda va passar sense entrebancs; ja no calia témer cap obstacle material, i el benestar que donen la naturalitat i un tracte familiar vindrien amb el temps.

Quan la seva mare se’n va anar aquella nit cap al vestidor, Elizabeth la va seguir i li va comunicar la important notícia. L’efecte produït fou extraordinari, per­què la senyora Bennet quan ho va sentir va restar asseguda, immòbil i incapaç d’emetre cap so. Fins molts, molts minuts després, no fou capaç de comprendre el que havia sentit, malgrat que, generalment, no li costava de donar crèdit a allò que era avantatjós per a la seva família o que es presentava en forma d’un enamorat d’alguna de les seves filles. Finalment, va començar a reaccionar: es va remoure a la cadira, es va aixecar, es va tornar a asseure, va expressar la seva estranyesa i es va persignar.

—Déu del cel! Valga’m Déu! Pensa-hi, estimada! El senyor Darcy! Com se m’hauria pogut ocórrer! De debò, és cert? Oh! La meva dolça Lizzy! Quina dona més rica i més important que seràs! Quants diners tindràs per a agulles de cap, quantes joies, quants carruatges tindràs! Al teu costat, Jane no és res, res absolutament. Que contenta que estic! Que feliç que sóc! Un home tan encantador!… Tan distingit! Tan alt!… Oh, estimada Lizzy! Et prego que m’excusis per haver-me desagradat tant abans. Espero que no m’ho tinguis en compte. Estimada, estimada Lizzy. Una casa a la ciutat! Tot allò que hi ha de més deliciós! Tres filles casades! Deu mil lliures l’any! Oh, Senyor! Què serà de mi! Em tornaré boja!

Tot això demostrava prou que no calia dubtar de la seva aprovació. Elizabeth va alegrar-se que només ella fos testimoni d’unes tals efusions i aviat se’n va anar. Però no feia ni cinc minuts que era a la seva cambra, quan la seva mare la va anar a trobar.

—Estimada filla meva —va dir cridant—, no puc pensar en res més! Deu mil lliures l’any i potser més i tot! Això és tan bo com si fos un Lord. Una llicència especial; he de casar-vos, us casareu amb una llicència especial. Però, estimadíssim amor meu, digues-me quin plat és el preferit del senyor Darcy, per poder-l’hi fer demà.

El comportament de la seva mare amb ella era un trist presagi del que podia ser el seu comportament amb el cavaller mateix, i Elizabeth va pensar que, malgrat que estava ben certa de posseir el seu amor apassionat i que tenia el consentiment dels seus parents, encara li calia desitjar quelcom més. Però tot va succeir aquell matí millor que ella no esperava, ja que, sortosament, la senyora Bennet sentia un temor tan gran pel seu futur gendre, que no s’atrevia a parlar-li, fora que pogués oferir-li alguna atenció o mostrar la seva deferència per les opinions d’ell.

Elizabeth va tenir la satisfacció de veure com el seu pare s’esforçava a intimar amb ell, i el senyor Bennet aviat li va assegurar que cada hora que passava Darcy pujava en la seva estima.

—Sento una gran admiració pels meus tres gendres —va dir—. Potser Wickham és el meu preferit, però em penso que el teu marit m’agradarà tant com el de Jane.





18


Aviat Elizabeth va estar tan animada com abans; desitjava que el senyor Darcy tingués motius per haver-se enamorat d’ella.

—Com vas poder començar a estimar-me? —li va preguntar ella—. Puc comprendre que, un cop enamorat, cada vegada ho estiguessis més, però què va ser allò que de primer et va atreure?

—No puc fixar l’hora o l’indret, o la mirada, o els mots que en van ser el fonament. Fa massa temps. M’hi vaig trobar abans de saber que havia començat.

—A la primeria et resisties a trobar-me bonica i pel que fa a les meves maneres…, el meu comportament envers tu vorejava almenys, la incorrecció i gairebé mai no t’adreça­va la paraula sense desitjar fer-te mal. Ara, sigues sincer, et vaig començar a agradar per la meva impertinència?

—Per la vivacitat de la teva intel·ligència, sí.

—Ja pots dir-ne impertinència d’una vegada. Era poc menys que impertinència. El fet és que tu estaves cansat de tanta correcció, de tanta deferència, de tantes atencions falses. Estaves fastiguejat de les dones que només parlaven, actuaven i pensaven cercant la teva aprovació. Si tu no haguessis estat realment bo, m’hauries odiat; però, a despit dels esforços que feies per mostrar-te diferent de com eres, els teus sentiments eren sempre justos i nobles; i el teu cor menyspreava les persones que amb tant d’afany et feien la cort. I jo…, jo et vaig estalviar la preocupació d’haver-t’hi de capficar. I realment, pensant-hi bé, començo a trobar-ho perfectament raonable. Tu no sabies si jo era una bona noia, però ningú no pensa en això quan s’enamora.

—No era propi d’una bona noia que posessis tant d’afecte a tenir cura de la teva germana mentre va estar malalta a Netherfield?

—Estimadíssima Jane! Qui hauria estat capaç de fer menys per ella? Només que del deure, jo en vaig fer virtut. Les meves bones qualitats estan sota la teva protecció i tu cal que les exageris tant com puguis; en canvi, a mi em pertoca de cercar ocasions de burxar-te i de tenir picabaralles amb tu com més sovint millor. I ara et vull preguntar sense donar-hi voltes, per què et va costar tant decidir-te, al final? Per què estaves tan avergonyit al meu davant la primera vegada que ens vas venir a veure i després, quan vas dinar aquí? Per què sobretot, quan vas venir a visitar-nos, feies aquell posat com si jo no t’interessés gens?

—Perquè tu estaves seriosa i callada i no m’encoratja­ves.

—Però és que jo sentia una gran torbació.

—Jo també estava torbat.

—Hauries pogut parlar més amb mi, quan vas venir a dinar.

—Un home que hagués sentit menys ho hauria fet.

—Quina dissort, que tu tinguis una resposta per a tot i que jo sigui tan raonable que l’accepti! Però em pregunto quant de temps hauries mantingut aquesta actitud, si t’hagués deixat fer a tu. Em pregunto, també, quan hauries parlat si jo no t’hi hagués impulsat. L’atreviment que vaig tenir de regraciar-te per la teva bondat amb Lydia va ser realment molt efectiu. Massa, em temo; perquè, si la nostra felicitat ens ve del fet de trencar una promesa, de què servirà l’honestedat? No servirà de res. Perquè jo no t’hauria hagut de mencionar aquell tema, saps?

—No cal que t’hi amoïnis. L’honestedat sempre serà una virtut. Els esforços inqualificables de Lady Catherine per tal de separar-nos em van servir per deslliurar-me dels meus dubtes. No dec la meva felicitat d’ara al viu desig que senties d’expressar-me la teva gratitud, perquè jo no podia esperar que tu prenguessis la iniciativa. El relat de la meva tia m’havia fet concebre alguna esperança, i jo estava decidit a saber d’una vegada què pensaves.

—Lady Catherine ens ha estat d’un ajut incalculable, cosa que li hauria de plaure, perquè a ella li plau de ser útil. Però digues-me, per què vas venir a Netherfield? Era només per venir a Longbourn muntat a cavall i restar callat ple de torbació, o pretenies que tingués unes conseqüències més serioses?

—El que jo pretenia realment era veure’t i poder jutjar, en cas que fos possible, si mai podria aconseguir que m’estimessis. Malgrat que jo deia, i em deia a mi mateix, que volia comprovar si la teva germana encara se sentia atreta per Bingley i, si era així, confessar a Bingley el que jo havia fet.

—Tindràs mai el coratge d’anunciar a Lady Catherine el que li ve a sobre?

—Probablement em falta més el temps que no el coratge, Elizabeth. Però s’haurà de fer i, si em vols donar un full de paper, ho faré ara mateix.

—I, si a mi no em calgués escriure una carta, podria seure al teu costat per tal d’admirar la igualtat de la teva escriptura, com en certa ocasió va fer una altra noia jove. Però jo també tinc una tia, i no puc oblidar-me’n més temps.

Les poques ganes que Elizabeth tenia de confessar que la seva tia havia exagerat massa la intimitat d’ella amb el senyor Darcy li havien impedit de contestar la llarga carta de la senyora Gardiner; però, ara que podia comunicar-li una nova que ella sabia que fóra tan benvinguda, gairebé s’avergonyia de pensar que el seu oncle i la seva tia ja s’havien perdut tres dies de felicitat. Per tant, va escriure:


L’hauria regraciada abans, estimada tia, cosa que ja hauria hagut de fer, per la llarga carta que em va escriure contant-me amb tanta amabilitat i amb tanta eficiència tots els detalls dels fets; però, si li he de ser franca, em sentia massa desgraciada per poder escriure. Vostè donava per suposades unes coses que aleshores no existien, però ara ja pot suposar tot el que vulgui; doni curs lliure a la seva fantasia, deixi volar la imaginació tant com el tema li ho permeti i, fora que imagini que ja m’he casat, no es pot errar de gaire. M’ha de tornar a escriure molt sovint i fer encara més lloances del senyor Darcy de les que feia a la seva darrera carta. Li dono una i una altra vegada les gràcies, perquè no vam anar als Llacs. Com podia jo ser tan beneita que desitgés anar-hi! La seva idea dels ponis és deliciosa! Farem la volta al Park cada dia. Sóc la criatura més feliç del món. Potser altres persones han dit això mateix abans, però cap d’elles amb tanta justícia. Sóc fins i tot més feliç que Jane; ella només somriu, jo esclato en rialles. El senyor Darcy li envia tot l’amor del món que em pot escatimar a mi. Tots vostès vindran a Pemberley per Nadal.

Seva, etc., etc.



La carta del senyor Darcy a Lady Catherine era d’un estil diferent de la d’Elizabeth, com diferent era també de les dues la que el senyor Bennet va enviar al senyor Collins en resposta a la d’ell.


Estimat Sir:

He de molestar-vos una vegada més per demanar la vostra enhorabona. Elizabeth aviat serà la muller del senyor Darcy. Consoleu Lady Catherine al millor que sapigueu. Si jo fos vós, em posaria del costat del nebot. Té més coses per oferir.

Sincerament vostre, etc.



L’enhorabona de la senyoreta Bingley al seu germà en apropar-se la boda fou tan afectuosa i sincera com podia ser. Amb ocasió de l’esdeveniment, fins i tot va escriure a Jane per expressar-li el plaer que sentia i repetir-li les antigues protestes del seu interès per ella. Jane no es va deixar enganyar, però això la va emocionar i, tot i que no hi confiava, no va poder deixar de respondre-li amb molta més amabilitat que l’altra no es mereixia.

L’alegria que va tenir la senyoreta Darcy quan va rebre la mateixa notícia fou tan sincera com la del seu germà quan aquest va donar-la-hi. Quatre pàgines foren insuficients per expressar el seu plaer i el viu desig que tenia que la seva germana l’estimés.

Abans que pogués arribar cap resposta del senyor Collins o la felicitació de la seva muller per a Elizabeth, la família de Longbourn va assabentar-se que els Collins venien a instal·lar-se a Lucas Lodge. La raó d’aquest canvi sobtat de domicili aviat fou evident. Lady Catherine s’ha­via enutjat tant pel contingut de la carta del seu nebot, que Charlotte, que de tot cor s’alegrava d’aquell casament, anhelava anar-se’n de Hunsford fins que la tempestat hagués passat. En uns moments com aquells, l’arribada de la seva amiga va alegrar molt Elizabeth, bé que durant llur trobada sovint va pensar que pagava molt car aquell plaer en veure el senyor Darcy exposat a l’ostentosa cortesia amb què l’obsequiava el seu marit. Darcy, això no obstant, ho va suportar amb una serenitat admirable. Fins i tot va ser capaç d’escoltar els compliments de Sir William Lucas, el qual li deia que s’emportava el joiell més esplendorós del país i li expressava amb una gran sobrietat el seu desig de trobar-lo sovint a St. James. Si s’hi va arronsar d’espatlles, no fou fins que Sir William ja no podia veure’l.

La vulgaritat de la senyora Philips era diferent, i exigia més esforç per part de Darcy per suportar-la, perquè malgrat que la senyora Philips, com la seva germana, li tenia massa por per comportar-se amb la familiaritat que el bon humor de Bingley encoratjava, tanmateix, sempre que parlava, la seva vulgaritat era evident. I el respecte que Darcy li inspirava, tot i que la feia ser menys expressiva, tampoc no era probable que la fes tornar més elegant. Elizabeth feia tot el que podia per tal de protegir-lo de la curiositat de tots ells i sempre estava alerta perquè només estigués amb ella o amb les persones de la seva família amb les quals podia parlar sense mortificar-se. I, malgrat que les situacions desagradables que tot això produïa van disminuir, en part, el plaer del temps del festeig, això mateix augmentava les expectatives per al futur. Elizabeth pensava il·lusionada en el dia que deixarien una companyia que tan poc, a ella i a Darcy, els plaïa per anar a viure enmig del benestar i del bon gust del grup familiar a Pemberley.





19


Per als seus sentiments maternals, el dia que la senyora Bennet es va deslliurar de les dues filles que més valien va ser un dia feliç. Ja pot imaginar-se amb quina complaença i amb quin orgull visitava després la senyora Bingley i parlava de la senyora Darcy. Voldria poder dir, per consideració a la seva família, que el fet d’haver assolit el seu màxim desig de casar tantes filles va tenir un efecte benèfic damunt d’ella fins al punt de convertir-la en una dona senzilla, amable i instruïda per la resta de la seva vida. Tot i que potser era una sort per al seu marit que la senyora Bennet de tant en tant encara patís dels nervis i que, invariablement, es comportés com una beneita, perquè, altrament, no hauria estat capaç de gaudir de la felicitat domèstica en una forma tan poc usual.

El senyor Bennet trobava a faltar moltíssim la seva filla segona, i l’amor que li tenia el feia sortir de casa més sovint que res més aconseguís de fer-ho. L’encantava anar a Pemberley quan menys l’esperaven.

El senyor Bingley i Jane només passaven un mes en tot l’any a Netherfield. La proximitat de la seva mare i dels seus parents de Meryton no era agradable ni per a ella, que tenia un caràcter tan fàcil i era tan afectuosa. El desig més gran de les dues germanes va veure’s satisfet; Bingley va comprar una propietat en un comtat proper del Derbyshire i Elizabeth i Jane, a més d’altres motius de felicitat, ara tenien el de viure a trenta milles l’una de l’altra.

Kitty, sortosament per a ella, passava la major part del temps amb les seves dues germanes grans. El fet de tractar-se amb una gent tan pel damunt de la que ella sempre havia tractat va fer-la millorar molt. No tenia un temperament tan difícil de portar com el de Lydia, i sense el mal exemple de la seva germana petita va esdevenir, ben portada i amb una atenció adient, menys irritable, menys ignorant i menys ensopida. Naturalment, la mantenien curosament allunyada de la influència de la companyia de Lydia, i, malgrat que la senyora Wickham la invitava sovint a anar-la a veure i a quedar-se amb ella, prometent-li portar-la a balls i presentar-li nois joves, el seu pare mai no va consentir que hi anés.

Mary era l’única filla que romania a casa dels seus pares, i ara no podia dedicar-se a la recerca de nous coneixements, perquè la seva mare era incapaç de restar sola. Mary es va veure obligada a tenir més contacte amb la societat, si bé les visites també li donaven pretext per moralitzar, i, com que ara no havia de suportar les comparacions entre la pròpia bellesa i la de les seves germanes, el seu pare sospitava que se sotmetia al canvi sense posar-hi gaire resistència.

Pel que fa a Wickham i Lydia, el casament de les dues germanes d’ella no va alterar gaire llurs caràcters. Ell suportava amb filosofia la idea que, ara, Elizabeth devia estar assabentada de quina havia estat la seva ingratitud i les seves mentides i, a despit de tot, encara mantenia l’esperança de poder convèncer Darcy que l’ajudés a fer fortuna. A la carta de Lydia que Elizabeth va rebre amb motiu de la seva boda, felicitant-la per l’esdeveniment, aquella exposava les grans esperances que tenien, almenys ella si no el seu marit, que això fos una realitat. La carta on en parlava deia així:


Estimada Lizzy:

Enhorabona. Si estimes Darcy la meitat del que jo estimo Wickham, deus ser molt feliç. És una gran tranquil·litat saber que ets tan rica i, quan no tinguis res més a fer, espero que et recordaràs de nosaltres. Estic certa que, a Wickham, li plauria molt una plaça a la cort, però no crec que tinguem prou diners per viure si algú no ens ajuda. Qualsevol càrrec estaria bé, de tres-centes o quatre-centes lliures l’any; però no en parlis al senyor Darcy, si creus que val més no fer-ho.

Teva, etc., etc.



Com que s’esqueia que Elizabeth pensava que més aviat valia més no fer-ho, va escriure a la seva germana intentant de posar fi a peticions i expectatives d’aquest caire. Això no obstant, procurava ajudar-los enviant-los sovint diners dels que podia, diguem-ne, estalviar de les seves despeses personals. Sempre li havia semblat evident que uns ingressos com els que Wickham i Lydia tenien no podien ser suficients per mantenir-los, tenint en compte que els administraven unes persones amb unes necessitats tan extravagants i que no pensaven gens en el futur. Sempre que la parella canviava de barri, o Jane o Elizabeth estaven certes que Lydia recorreria al seu ajut per obtenir una petita suma de diners que reduís llurs factures. La vida que portaven, fins i tot quan la pau va fer llicenciar els soldats i els va obligar a posar casa, era del més inestable. Constant­ment es canviaven d’un indret a l’altre, cercant de reduir les despeses, però gastant sempre més del que podien. L’amor de Wickham per ella aviat va esdevenir indiferència; el de Lydia va durar una mica més. I, tot i la seva joventut i les seves maneres, reclamava els seus drets a la consideració que li corresponia com a dona casada.

Malgrat que Darcy no va voler mai rebre Wickham a Pemberley, tanmateix, per amor a Elizabeth, va ajudar-lo a anar endavant en la seva professió. De tant en tant, quan el seu marit se n’havia anat a Londres o a Bath a divertir-se, Lydia anava a passar-hi uns quants dies. Amb els Bingley, tots dos hi feien estades tan llargues, que fins i tot van aconseguir de posar Bingley talment de mal humor, que aquest va arribar a dir que els donaria a entendre que se n’anessin.

El casament de Darcy va disgustar profundament la senyoreta Bingley; però, com que va pensar que era aconsellable de conservar el dret a visitar-los a Pemberley, va oblidar el seu ressentiment; més que mai sentia un gran afecte per Georgiana; tenia amb Darcy gairebé les mateixes atencions que en altres temps i rescabalava Elizabeth dels endarreriments per les seves passades incorreccions.

Pemberley era, ara, la llar de Georgiana, i l’estimació que es tenien les dues germanes era exactament el que Darcy havia desitjat. Eren capaces d’estimar-se gairebé tant com s’ho proposaven. Georgiana tenia d’Elizabeth la millor opinió del món, tot i que, a la primeria, escoltava amb un astorament que vorejava l’alarma la manera desimbolta, enjogassada, que ella tenia de parlar al seu germà. Ell, que sempre li havia inspirat un respecte que gairebé ultrapassava el seu afecte, ara era objecte d’autèntiques bromes. I la seva manera de ser s’enriquia amb la visió d’unes actituds que mai abans no havia tingut. Elizabeth li va ensenyar que una dona s’ha de prendre algunes llibertats amb el seu marit; llibertats que un germà mai no consentiria en una germana deu anys més jove que ell.

Lady Catherine estava més que indignada pel casament del seu nebot, i com que a la carta que va escriure a Darcy en resposta a la d’ell anunciant-li la seva decisió va donar curs lliure a l’habitual franquesa del seu caràcter usant un llenguatge extremadament injuriós, sobretot contra Elizabeth, va quedar trencada un quant temps llur relació. Però, a la llarga Elizabeth va convèncer Darcy d’oblidar les ofenses i de cercar la reconciliació; després d’una certa resistència per part de la seva tia, el ressentiment d’aquesta va cedir, ja sigui per afecte al seu nebot o per la curiositat de veure com la seva muller se’n sortiria. Va condescendir, doncs, d’anar a Pemberley a fer-los una visita, tot i la profanació que havien sofert els seus boscos no sols per la presència d’una mestressa com aquella, sinó per les visites que el seu oncle i la seva tia els feien des de la ciutat.

Amb els Gardiner, sempre estigueren en termes d’una gran intimitat. Darcy, com Elizabeth, els estimava molt i tots dos sentien la més profunda gratitud envers les persones que, portant Elizabeth al Derbyshire, els havien permès de retrobar-se.





JANE AUSTEN (1775-1817) va néixer en una rectoria a Steventon, Hampshire, sent la benjamina dels set fills del Reverend George Austen (1731-1805) i la seva esposa Cassandra (Leigh de nom de soltera, 1739-1827). Dos dels seus germans, James i Henry, van seguir la carrera del pare i es van fer clergues (el darrer al final de la seva vida després d’una reeixida carrera com a banquer), mentre que Francis i Charles van seguir la carrera naval. Amb la seva única germana, Cassandra, va mantenir una estreta relació durant tota la vida. L’abundant correspondència entre les germanes ha proveït als historiadors la major part de les dades sobre la vida de Jane Austen. L’únic retrat indiscutit de Jane Austen es un esbós rudimentari i acolorit fet per Cassandra, que actualment es conserva a la National Portrait Gallery de Londres. L’any 1783, va ser educada breument per un familiar a Oxford, després a Southampton, i finalment (1785-1786) va assistir a una escola de senyoretes en l’abadia de Reading, Berkshire.

Austen va escriure sobre la classe mitjana britànica i va introduir nous temes literaris, com ara el matrimoni i les classes. El 1811 va publicar Seny i sentiment, a la que aviat seguirien Orgull i prejudici (1813), Mansfield Park (1814), Emma (1816), L’abadia de Northanger (1818), Persuasió (1818). Després de la seva mort es van publicar diverses novel·les incompletes i també la seva correspondència.





