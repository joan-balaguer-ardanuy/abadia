VICTUS és una novel·la històrica que ens narra la guerra de Successió espanyola, un conflicte que pot considerar-se la primera de les conteses mundials i que s’acaba l’11 de setembre del 1714 amb l’apocalíptic assalt a Barcelona. També és la tragèdia d’en Martí Zuviría, un jove barceloní, alumne avantatjat del marquès de Vauban, que es converteix en un geni de l’enginyeria militar.

VICTUS posa en qüestió les versions oficials de tots dos bàndols i cedeix la paraula als autèntics protagonistes de la història, des de la figura immensa d’en Villarroel, el general que va defensar la capital catalana amb llàgrimes als ulls, fins als civils i soldats anònims de totes les nacions que van lluitar a un costat i l’altre de les muralles.





Albert Sánchez Piñol





Victus


Barcelona 1714



ePUB v3.1

Calamanga 31.05.13





Títol original: Victus

Albert Sánchez Piñol, 2012

Traducció: Xavier Pàmies, 2013

Il·lustració de la portada: Barcino Magna Parens. Setge de Barcelona 1713-1714. (AHCB)

Il·lustracions de l’interior: Xavier Piñas (originals i adaptacions), Joan Solé (tractament d’imatges)

Il·lustració del setge de Tortosa: Archivo General de Simancas

Mapes d’Europa i Catalunya: Gradualmap

Edició digital: Calamanga (v1.0)

Segona edició: PerDut (v2.0)

Tercera edició: EpubCat (v3.0)

Correcció d’errates: Rob_cole (v3.1)

ePUBCat base r1.3





PUGNA MAGNA VICTI SUMUS

TITUS LIVIUS

(Hem perdut una gran batalla)





NOTA PRÈVIA


Alguns lectors de l’esborrany m’han demanat per la historicitat dels fets. A això només puc respondre que m’he basat en les convencions habituals de la novel·la històrica, que estipulen atenir-se a les dades constatades al mateix temps que es tolera la ficció en l’apartat privat. Totes les dates i fetes referides a personatges històrics, o a esdeveniments polítics i militars, se cenyeixen als fets. Afortunadament les cròniques sobre la guerra de Successió espanyola i el setge de Barcelona del 1713-1714 són tan generoses que permeten arribar al detall. Els debats parlamentaris a la Barcelona del 1713 han sigut literalment extrets de documents de l’època. Fins i tot en personatges secundaris vaig optar per seguir les fonts històriques: la bogeria sobre la pedra filosofal que s’apodera del marit de la Jeanne Vauban, l’escaramussa de Beseit en què en Zuviría coneix en Ballester, com també la mort del doctor Bassons i la càrrega dels estudiants de Lleis a la batalla d’agost del 1714, o els esdeveniments relacionats amb l’expedició del diputat militar, només per esmentar-ne uns quants exemples, estan plenament constatats. Els diàlegs que en Berwick, exasperat per la resistència dels barcelonins, té amb el seu estat major, poden seguir-se a les cròniques i a la seva mateixa autobiografia. També bona part dels insults que el general Villarroel adreça al protagonista, en Martí Zuviría, estan extrets de diversos documents, encara que en aquest cas només se’ns refereix que anaven adreçats «a cert oficial». Pel que fa al mateix Zuviría, les cròniques històriques li dediquen referències tan escasses com elusives, en les quals se li atribueixen càrrecs tan diversos com «ajudant general» del general Villarroel, traductor, vocal a diferents comissions i fins i tot coordinador d’activitats a l’exterior de la ciutat durant el setge. Tot i així, va ser un dels pocs oficials superiors austriacistes que després de participar al setge del 1713-1714 van aconseguir arribar a Viena i eludir així la repressió del règim borbònic.





SITUACIÓ POLÍTICA A EUROPA 1705





VENI





1


Si l’home és l’únic ésser que posseeix una ment geomètrica i racional, ¿per què els indefensos combaten el poderós i el ben armat? ¿Per què els que són pocs s’oposen als que són molts, i els petits resisteixen als grans? Jo ho sé. Per una paraula.

Nosaltres, els enginyers del meu segle, no vam tenir un ofici, sinó dos. El primer, sagrat, construir fortaleses; el segon, sacríleg, destruir-ne. I ara que estic fet un Tiberi, deixeu-me que us reveli la paraula, aquesta Paraula. Perquè, amics meus, enemics meus, insectes tots en la circumferència diminuta d’aquest nostre univers, jo vaig ser el traïdor. Per la meva obra van expugnar la Casa del Pare. Jo vaig retre la ciutat que se m’havia encomanat defensar, una ciutat que va desafiar el poder de dos imperis coaliats. La meva. I el traïdor que la va lliurar vaig ser jo.

* * *

El que acabeu de llegir era la primera versió d’aquesta pàgina. Quan la vaig escriure devia estar melancòlic, o borratxo. Més tard vaig voler suprimir el paràgraf en qüestió, perquè el trobava afectat i cursi. És més propi d’un cretí com en Voltaire.

Però ja ho veieu, l’elefanta austríaca a qui dicto aquestes memòries es nega a suprimir el paràgraf. Sembla que li agrada, són paraules èpiques, escrites en un to excels, etcètera, etcètera. Merda. O com diuen ells: Scheisse. ¿Com es pot discutir amb una dona teutona que, a sobre, té la ploma soldada a la mà? Té les galtes més vermelles i inflades que la poma d’Adam, i un cul tan gros com el timbal d’un regiment.

Aquesta beneita que transcriu les meves paraules és una austríaca que es diu Waltraud No-sé-què; i és que a Viena els noms de les dones sonen a rocs mastegats. Almenys sap francès i espanyol. D’acord, he dit que seria sincer i ho seré. La pobra Waltraud, a més a més de redactar aquestes línies, recús periòdicament les dinou ferides que solquen la geografia del meu pobre cos baldat, i que inclouen trets de bala, metralla i baionetes de quinze nacionalitats diferents; espases turques de dues mans, garrots maoris, trets de fletxa i de llança d’indis de Nova Espanya, Nova Allà i Nova Allí. La meva benvolguda i horrorosa Waltraud eixuga les mil cicatrius de la meva mitja cara, que supuren des de fa setanta anys i que en els canvis d’estació es baden com flors. I per acabar de rematar-ho, m’apedaça els tres forats del cul. Ui, ui, ui, quin mal! Hi ha dies que no sé ni per quin cago. I tot això ho fa per vuit miserables Kreuzer al mes. La pensió de l’emperador no dóna per a més. Per a això i per al lloguer d’unes golfes fredes. Però tant me fa. Sempre alegre i content! Aquest és el meu lema.

El més difícil, sempre, és començar. ¿Com va començar tot? No ho sé. Ha passat quasi un segle. ¿Us adoneu de l’enormitat del que acabo de dir? He donat tantes voltes al Sol que a vegades ni tan sols recordo el nom de la meva mare. Una altra enormitat. Segurament direu que sóc un vell xaruc. I una punyeta.

M’estalviaré la meva infància i la plorera. Si haig de triar el moment que va marcar l’inici de tot, us en diré el dia exacte: el 5 de març del 1705.

* * *

Al principi va ser l’exili. Imagineu-vos un noiet de catorze anys. Una matinada freda avança pel camí que porta al castell de Bazoches, a la Borgonya francesa. Com a tot equipatge, un farcell penjat a l’espatlla. Cames llargues, el tors esvelt. El nas esmolat. I uns cabells més llisos, més negres i més lluents que les ales dels corbs borgonyesos.

Doncs bé, aquell noi era jo. En Martí Zuviría. O «el bo d’en Zuvi». O també en Zuvi el Camallarg. Ja es distingien les tres negres i punxegudes torres del castell, amb les seves teules de llosa negra. Al meu voltant, camps d’ordi, i un aire tan humit que quasi podien veure-s’hi granotes volant. No feia ni quatre dies que els carmelites de Lió m’havien expulsat de la seva escola. Per mal comportament, és clar. La meva última esperança era que m’admetessin a Bazoches com a alumne d’un tal marquès de Vauban.

Feia un any que el meu pare m’havia enviat a França perquè no es refiava de l’estabilitat política de les Espanyes. (I si seguiu aquest relat convindreu que el meu pare no anava desencaminat). No es tractava de cap escola d’elit, ni de bon tros, sinó d’un negoci dels carmelites destinat a fills de famílies ni pobres ni gaire riques, plebeus amb ínfules però que de cap manera podien tractar-se d’igual a igual amb l’alta aristocràcia. El meu pare era el que a Barcelona es titulava oficialment com a «ciutadà honrat». Estranys títols els nostres. Per acreditar-se com a ciutadà honrat es requeria posseir una certa suma de diners. El meu pare en reunia just el mínim. Sempre se’n va lamentar. Quan estava borratxo s’estirava els cabells i exclamava: «De tots els ciutadans honrats, jo sóc el que ho és menys!». (Era una persona tan seriosa que no va arribar a copsar mai el seu propi acudit).

L’escola dels carmelites, si més no, tenia una mica de renom. No us penso avorrir amb la llista de les meves malifetes. Explicaré només l’última perquè va ser la definitiva.

Als catorze anys ja estava fet un tros d’home. Una nit, els grans de l’escola vam agafar una borratxera d’escàndol per les tavernes de Lió. Ni vam pensar de tornar a l’internat. Era la primera mona de la meva vida i el vi m’havia convertit en un bàrbar eufòric. Quan ja clarejava, algú va proposar de tornar al logis, que una cosa era arribar tard i una altra no fer-ho mai. Vaig veure un cotxe i d’un salt em vaig enfilar al pescant:

—Cotxer! A la residència dels carmelites.

L’home no sé què va dir, no ho vaig entendre, i entre el meu cap enterbolit per l’alcohol i les meves energies juvenils el vaig fer saltar d’una empenta.

—¿No ens vol portar? Molt bé, doncs hi anirem nosaltres mateixos! —vaig cridar agafant les regnes—. Amunt, nois!

Els deu o dotze troneres van pujar al vehicle com pirates a l’abordatge, i jo vaig fer espetegar el fuet. Els cavalls es van encabritar i es van llançar a la carrera. A mi em semblava divertidíssim, de manera que no entenia els crits de darrere meu, sobtadament plens d’esglai:

—Martí, atura’t!

Vaig girar el cap: els meus companys de gresca, sense temps per asseure’s al vehicle, anaven caient per un costat i per l’altre. A una velocitat d’aeròlit, la carrossa feia que sortissin disparats com bitlles, i vaig pensar entre mi: «¿Tan borratxos estan, que no saben ni aguantar-se a dalt d’una carrossa?». Però això no era tot: ens empaitava una multitud enfurismada. «I a aquests, ¿quin mal els he fet?», em vaig preguntar.

Les dues preguntes convergien en una resposta. Els meus amics no podien entrar al cotxe perquè no era cap carrossa, sinó una caixa tancada pels costats. Com tots els cotxes fúnebres. L’havia confós amb un transport vulgar. Pel que fa als nostres perseguidors, era el seguici de familiars del mort. I per com cridaven, semblaven molt enfadats. No se’m va acudir res de millor que fugir. De totes maneres, tampoc podia fer una altra cosa, perquè els cavalls s’havien tornat bojos i no tenia ni idea de com dominar-los. Jo estirava les regnes a la babalà, i amb això només aconseguia que es desboquessin més. Em va passar la mona de cop quan vaig veure les espurnes que sortien projectades de les rodes cada vegada que trencàvem una cantonada. Ens vam ficar en una plaça a una velocitat esgarrifosa. Una de les cristalleries més famoses de Lió i de tot França era en aquella plaça. Amb la claror del matí els cavalls es devien pensar que l’aparador, tot ell de vidre, era un passatge obert.

Allò sí que va ser una bona trompada. Els cavalls, el cotxe, el taüt, el mort i jo ens vam encastar i escampar per l’interior de l’establiment. El cristall, quan es trenca, produeix un soroll molt peculiar. Vint mil gots, llums, ampolles, miralls, copes i gerros esclatant alhora, també. El que encara no entenc és com vaig sortir-ne viu i, poc o molt, sencer.

Em vaig posar de quatre grapes, contemplant aquella hecatombe de cristalls. Per l’embocadura del carrer ja apareixia la multitud exaltada. Les portes de darrere del cotxe eren obertes. El taüt, a terra, obert. I buit. Em vaig preguntar pel mort: ¿on devia haver anat a parar? Bé, tampoc era el moment d’esbrinar-ho. Encara estava atordit pel cop, de manera que només se’m va acudir amagar-me al taüt i tancar-lo.

El cap em feia un mal horrorós. Havíem begut tota la nit, de taverna en taverna. En una havíem acabat a cops de puny amb els alumnes de l’internat dels dominics, que encara eren més beats que els carmelites. Després, aquella correguda esbojarrada i la patacada al cap. Vaig pensar que a fer punyetes. Si m’estava quiet la cosa s’arreglaria tota sola. Vaig arrepenjar la galta al vellut del taüt i em vaig sumir en la inconsciència.

No sé quanta estona devia ser allà dintre, però una mica més i m’hi quedo per sempre. Em va despertar un moviment. El meu llit tancat feia batzegades. Vaig trigar uns quants segons a recordar on era.

—Ei, ei, obriu això! —vaig començar a cridar, picant a la tapa—. Obriu la porta, fills de puta!

El taüt es gronxava perquè l’estaven baixant al forat. Quan em van sentir van tornar a pujar-lo (em va semblar que molt a poc a poc). Unes quantes mans el van obrir i jo en vaig sortir com un gat escaldat de dintre una olla. Quina angúnia.

—Em volíeu enterrar viu! —vaig xisclar, justament indignat.

Era fàcil recompondre els fets. Els familiars havien vist el taüt i s’havien limitat a introduir-lo de nou al cotxe fúnebre i a reprendre el camí del cementiri, sense preocupar-se per comprovar si el qui hi havia a dintre era el seu parent o el bo d’en Zuvi. M’havia anat d’un pèl.

Però l’endemà vaig haver de fer-me càrrec de les conseqüències. Vuit dels meus condeixebles eren a l’hospital amb algun os trencat, i unes quantes dames que assistien a l’enterrament encara no s’havien refet de l’esglai. El propietari de la cristalleria amenaçava de portar l’orde a judici. A més a més, a l’hora de fer recompte de les destrosses del seu comerç, havia trobat el cadàver d’un ciutadà de bé: a dalt del sostre, penjant d’un llum d’aranya, que era on havia anat a parar després de la topada. Aquesta vegada n’havia fet un gra massa. El prior em va oferir dues alternatives: tornar a casa meva amb una nota d’infàmia o dirigir-me al castell de Bazoches. ¿A casa meva? Si tornava a Barcelona, expulsat, el meu pare em mataria. Vaig optar per Bazoches. Pel que vaig arribar a entendre, un tal marquès de Vauban s’oferia a tutelar alumnes.





2


Però ja n’hi ha prou de criaturades. Deia que aquell 5 de març del 1705 m’acostava al castell de Bazoches, a peu i amb un farcell a l’espatlla.

Era una construcció més senyorial que militar, més imponent que grandiloqüent. A les muralles s’alçaven tres torres rodones, coronades per agudes caputxes de llosa negra. Sí, Bazoches era un castell bonic tot i la seva sobrietat antiquada. En aquell paisatge pla atreia els ulls com un imant, fins al punt que no vaig sentir el carruatge que em va avançar i que per poc no m’aixafa.

El camí era tan estret que vaig tenir el temps just de saltar cap a un costat mentre les seves rodes aixecaven una onada de fang que em va cobrir de cap a peus. Allò va semblar divertir els dos brètols que treien el cap per les finestres del vehicle, un parell de nois de la meva edat. Mentre s’allunyaven en direcció al castell es van riure de la meva desgràcia.

Perquè era una gran desgràcia, ja que m’havia semblat oportú presentar-m’hi amb la millor roba que tenia. No disposava de més tricornis i casaques decents que els que portava posats. ¿Com podia comparèixer davant de tot un marquès empastifat de fang?

Ja us podeu imaginar amb quin ànim vaig arribar a Bazoches. Les portes encara eren obertes, perquè no feia ni dos minuts que hi havia entrat el carruatge dels dos brètols. Va aparèixer un lacai i em va increpar:

—¿Quantes vegades us haig de dir que el dia d’almoina és el dilluns? Fora!

La veritat és que no podia recriminar-li aquella actitud. ¿Què podia pensar de mi, sinó que era un captaire que venia a deshora?

—Vinc en qualitat d’aspirant a enginyer i porto credencials lacrades! —em vaig defensar mentre intentava obrir el sarró.

L’home no va voler ni escoltar-me. Devia estar-hi acostumat, perquè d’alguna banda va treure una porra.

—Fot el camp, bergant!

¿Tu creus en els àngels, búfala alemanya? Jo no, però a Bazoches n’hi havia tres. I el primer es va presentar just quan aquell garrot estava a punt de partir-me les costelles. Pel seu aspecte es devia tractar d’una minyona, però per l’autoritat que desprenia em vaig imaginar que devia posseir algun càrrec. I per més que diguin que els àngels no tenen sexe, us asseguro que aquell era una dona. I tant, si ho era.

No em resulta gens fàcil descriure l’encant d’aquell ésser. Com que no sóc poeta, i per fer-ho curt, diré que com a dona era tot el contrari del que ets tu, benvolguda i horrorosa Waltraud. No t’enfadis. Vull dir que tu tens més cul que una abella, i ella tenia una cintureta de pam i mig. Tu camines carregada d’espatlles com una mula; ella es bellugava amb la seguretat d’algunes dones escollides que, nobles o no, saben que són capaces d’esclafar imperis amb la sabata. Tu sempre sembla que t’hagis acabat de remullar els cabells en una bóta plena de greix, mentre que ella els tenia fins i llargs fins a les espatlles, d’un color vermell síndria. No t’he vist les metes, ni en tinc ganes, però segur que et pengen com un parell d’albergínies. Les seves encaixaven perfectament en una copa. No dic que fos perfecta. La mandíbula inferior, enèrgica i angulosa, li donava massa personalitat per ser una dona. Però posats a pecar, que sigui per excés: a tu et van robar la barbeta, cosa que et converteix en un model perfecte de cretinisme facial.

¿Què més? Ah, sí! Orelles menudes, celles de color de teula i primes com una pinzellada de dos pèls. Com la majoria de les pèl-roges, era pigada. Tenia exactament sis-centes quaranta-tres pigues. (Quan més endavant parlaré del règim acadèmic de Bazoches s’entendrà per què les vaig comptar). Si a tu et taquessin mil pigues, semblaries una bruixa leprosa. Ella, en canvi, tenia l’aire d’un ésser fantàstic. I, ara que hi penso, un dels pocs herois d’aquest segle a qui no he conegut és el calçasses del teu marit, que cada nit suporta un monstre com tu. ¿Per què plores? ¿Que he dit res que no sigui veritat? Va, arreplega la ploma.

La jove em va escoltar atentament. Devia convèncer-la, perquè em va demanar les credencials. Sabia llegir, cosa que confirmava que tenia un rang elevat en la jerarquia del servei. Li vaig explicar la bretolada que m’havien fet: podia ajudar-me o fer-me fora. I em va ajudar. Va anar a algun lloc. La vaig esperar durant una estona que em va semblar interminable. Va tornar carregada de roba.

—Agafa aquesta casaca —va dir— i corre. Ja estan reunits.

Vaig sortir corrent en la direcció que m’indicava i no vaig parar fins que vaig arribar a una habitació perfectament quadrada i de sostre no gaire alt. Tot el mobiliari es reduïa a un parell de cadires. A la paret oposada vaig veure una segona porta. I al costat d’aquesta porta hi havia els dos desaprensius que m’havien cobert de fang. Drets, esperant que s’obrís.

L’un era rabassut i amb el nas tan aixafat que els forats se li projectaven endavant més que no pas cap avall, com els porcs. L’altre era alt, esprimatxat i amb cames de flamenc. El vestit de nen ric que portava no aconseguia ocultar el seu aire desmanegat. Semblava que en comptes d’haver crescut de mica en mica l’haguessin allargat de cop amb unes estenalles. Els vaig batejar com a Porquet i Llargarut.

Que em dediquessin una salutació trivial i indiferent, com si em veiessin per primera vegada, és menys estrany del que sembla. Si vols un bon consell, orangutana meva, escolta bé: la gent mira malament i hi veu pitjor. El Porquet i el Llargarut no em van reconèixer. La seva primera visió de la meva persona havia sigut fugaç. Ara, amb aquella casaca fenomenal, semblava un altre. El Llargarut se’m va adreçar sense ocultar el seu ànim competitiu.

—¿Un altre aspirant? Li desitjo tota la sort del món, però sàpiga que fa anys que estudio els principis de l’enginyeria. Només s’admet un alumne, i aquest lloc serà meu.

Havia posat èmfasi en la paraula «meu».

—Benvolgut amic —va intervenir el Porquet—, oblides que fa tant temps com tu que vaig al darrere d’aquesta oportunitat.

El Llargarut va sospirar.

—No m’acabo de creure que en Vauban en persona estigui a punt d’entrar per aquesta porta —va dir—. L’home que ha construït o remodelat les fortificacions de tres-centes places. Tres-centes!

—Cert —va assentir el Porquet—. Per no parlar de les seves més de cent cinquanta accions de guerra, majors i menors.

—I la cosa més imponent i més gran —va recalcar el Llargarut—: expugnador de cinquanta-tres ciutats. Totes més ben defensades que Troia!

El Porquet va mussitar, totalment d’acord:

—Suprême, suprême, suprême…

«Doncs sí que anem bé», vaig pensar entre mi. El prior no m’havia parlat de cap selecció prèvia. I només hi havia una plaça. ¿Com se suposava que m’havien de triar a mi en lloc d’aquelles dues rates de biblioteca?

Amb la descripció que havien fet del marquès de Vauban jo m’esperava un individu bregat en mil batalles, herculi i cobert de cicatrius. Qui va entrar, en canvi, va ser un senyor granat, baixet i amb pinta de tenir molt males puces. Anava tocat amb una perruca de les cares, arrissada i amb la clenxa al mig. Tot i la seva edat avançada, com delataven les galtes flàccides i anguloses, tot el seu ésser emetia una energia impacient. A la galta esquerra s’apreciava una taca morada que, segons vaig saber més tard, era producte d’una bala que l’havia fregat al setge d’Ath.





Tots tres ens vam quadrar, l’un al costat de l’altre. El marquès ens va observar sense obrir la boca. Es va parar davant de cada un i ens va mirar tot just uns segons. I amb quins ulls! Ai, sí, aquella mirada de Bazoches podria reconèixer-la a qualsevol lloc. Quan en Vauban et mirava era com si et digués: «No pots amagar-me res, conec els teus defectes més bé que tu». I en cert sentit era veritat. Però només estic referint la part més dura de l’home.

En el marquès de Vauban també hi habitava un principi paternal. Tot i que el rigor apareixia com la faceta més visible del seu caràcter, qualsevol persona podia adonar-se que aquella severitat estava orientada cap a finalitats benignes i constructives. Era d’aquells individus de la rectitud dels quals no dubtaria ningú.

Per fi es va dignar parlar. Va començar per la part agradable de l’assumpte: els enginyers reials constituïen l’elit de l’elit, una minoria selecta. I eren tan escassos que tots els reis d’Europa i de l’Àsia estaven disposats a pagar el que fos per contractar-los. Allò ja m’agradava una mica més. Doblons francesos, lliures angleses, croats portuguesos. Guanyaria diners i veuria món!

Tot seguit l’exposició va donar un tomb. En Vauban es va posar encara més seriós i va comentar:

—Sàpiguen, senyors, que un enginyer arrisca més vegades la seva vida en un setge que un oficial d’infanteria durant tota una campanya. ¿Hi continuen interessats?

Aquell parell de babaus van assentir alhora amb un emfàtic «Oui monseigneur!». Jo no sabia ni cap on mirar. ¿La milícia? ¿Trets? ¿Canonades?

Però ¿de què collons parlava? Jo em pensava que un enginyer era un senyor que construïa ponts i canals. Encara que el Porquet i el Llargarut haguessin parlat de setges i de batalletes, se suposa que els capitostos sempre estan ben instal·lats, sobretot si es limiten a dissenyar plànols, a la rereguarda i amb una amant a cada braç.

Mireu, jo només volia tornar amb un títol, ni que fos de planificador de sèquies. Qualsevol cosa, mentre servís per justificar-me davant del meu pare. I aquell vell sonat no parava de dir bajanades, cada una més gran que l’anterior.

Perquè la cosa va empitjorar. I molt. Abans que me n’adonés ja estava parlant del «Misteri».

Fa quasi un segle que intento comprendre les llums parpellejants de «le Mystère» (escriu-ho així mateix) i encara em considero un aprenent. De manera que ja em direu què podia pensar aquell noi de catorze anys quan va sentir-ne parlar per primera vegada, en aquella saleta del castell de Bazoches.

Cada dos per tres en Vauban feia esment del Mystère, i ho feia d’una forma tan majestuosa que al final vaig entendre que es tractava d’una paraula mig críptica per parlar de Déu. Però ¿què dic Déu? Si s’havia de jutjar pel to, Déu devia ser una mena de fillastre curt de gambals d’aquell tal Mystère.

A aquelles altures ja havia perdut tota esperança de ser acollit a Bazoches. Com dic, no tenia ni la més remota idea de què anava tot allò, mentre que el Porquet i el Llargarut se’ls veia entusiasmats. Sabien a què venien, estaven tan preparats com els ho permetia la seva posició i els seus estudis, i la seva vida no tenia cap altre objecte que consagrar-se a la rara causa invocada pel marquès.

En Vauban va callar de sobte i va sortir de l’habitació. Va ser un mutis tan imprevist que vam quedar sense alè. El Porquet i el Llargarut es miraven sense entendre què passava. Al cap d’un moment va aparèixer algú en lloc d’en Vauban. Ella. La bellesa pèl-roja del pati d’armes. I es va presentar com la filla del marquès.

Ni tan sols se m’havia acudit aquella possibilitat. I s’havia de ser encantat, perquè cap criada s’hauria mogut amb el seu aplom. Ara vestia molt més elegantment que abans, amb unes faldilles tan llargues que li amagaven els peus. No em va dedicar ni el més petit senyal de reconeixement. Estava més seriosa que un mort i quasi feia por. Se’ns va plantar al davant i va dir:

—El meu pare m’ha demanat que els sotmeti a una brevíssima prova per jutjar les seves aptituds. Desitja que ho faci jo en lloc seu perquè li consta que la seva presència intimida els aspirants joves. —Va obrir una carpeta i en va treure una làmina—. La prova consisteix en una única pregunta. Un per un els ensenyaré cert disseny, i l’hauran de descriure. Els prego que siguin concisos en la resposta.

Jo vaig ser el primer a qui es va adreçar. Davant dels ulls em va posar un dibuix.

Conservo una rèplica de l’original. (Tu, insereix-la aquí, en aquesta pàgina, no en cap altra. ¿Ho has entès, cafre rossa? Aquí!).



Si m’hagués ensenyat un poema en arameu l’hauria entès més bé. Vaig arronsar les espatlles i vaig dir el primer que em va passar pel cap:

—Una estrella. Una estrella semblant a una flor, amb espines en lloc de pètals.

El Porquet i el Llargarut, que ja havien vist el dibuix d’esquitllada, van partir-se de riure. Ella no. Es va mantenir impassible, es va moure dues passes i va ensenyar la làmina a en Porquet, que va respondre:

—Una fortalesa amb vuit baluards i vuit revellins.

Quan li va arribar el torn, el Llargarut es va limitar a dir:

—Neuf-Brisach.

—És veritat! —va exclamar el Porquet—. ¿Com és que no l’he reconegut? L’obra culminant d’en Vauban!

El Llargarut, segur de la seva victòria, no podia evitar l’expressió de qui ha sigut escollit pels déus. Fins i tot es va dedicar a consolar el Porquet amb aquella amabilitat barata dels vencedors. La imatge de la làmina corresponia a la fortalesa de Neuf-Brisach, que vés a saber on coi era.

La filla d’en Vauban ens va demanar que ens esperéssim mentre anava a comunicar les respostes al seu pare. Quan ens vam quedar sols, vaig dir:

—La pròxima vegada que ens veiem més val que sàpiguen guardar les formes.

Em van mirar, estranyats pel meu to ofès.

—Ai, té raó. Però si tu ets el captaire —va acabar dient el Llargarut, que era el més llest dels dos—. ¿Es pot saber què fas aquí?

Només volia fotre’ls una mica abans d’anar-me’n, per allò del fang i perquè no he suportat mai els milhomes presumptuosos. Però els meus insults van ser tan selectes que van fer que els canviés el color de la cara. I se’m van tirar a sobre!

Ells eren dos, però no gran cosa, de manera que vaig començar a repartir coces a la canya de la cama i cops de puny als ulls. El Porquet se’m va posar al darrere, em va agafar pel coll i vam rodolar per terra. Li vaig mossegar l’avantbraç mentre em defensava a cops de peu del Llargarut, que aixecava una cadira disposat a trencar-me el cap. No sé què hauria passat si en Vauban i la seva filla no ens haguessin interromput.

—Senyors! —va exclamar ella, escandalitzada—. Això és el castell de Bazoches, no una taverna!

Ens vam posar drets i ens vam quadrar, amb el vestit rebregat. El Llargarut, amb un ull inflat; el Porquet, aguantant-se el braç per on l’havia mossegat. La severitat amb què ens mirava el marquès era, senzillament, indescriptible. Es va produir un silenci tan gran que es podien sentir els corcs rosegant les cadires, i no és una figura retòrica.

—Han portat la violència a casa meva. Fora —va sentenciar el marquès.

I no hi havia res més a dir. La filla es va adreçar a aquells dos.

—Vostè i vostè, vinguin amb mi. —Mentre els acompanyava a la sortida, va entregirar el cap per dir-me—: Vostè esperi’s aquí.

Vaig quedar-me sol amb el marquès, que no apartava de mi aquells ulls escrutadors. Vam poder sentir les protestes del Porquet i el Llargarut, a l’altra banda de la porta. Després es va fer el silenci i ella va tornar a reunir-se amb nosaltres.

Jo em pensava que la filla d’en Vauban també em faria fora, esglaonant la sortida de tots tres, perquè si ens havíem pegat, mossegat i esgarrapat, el més lògic era que ens en anéssim per separat per evitar que l’espectacle es repetís. Però el que va dir el marquès, encara que fos en to inflexible, no s’ajustava a un comiat:

—La nostra primera conversa té lloc després d’un acte de violència i a casa meva. ¿Li sembla un bon auguri?

Valia més no respondre. L’home va fer unes quantes passes per la sala. Va tornar cap on era jo, es va aturar i em va tocar la pitrera amb dos dits.

—Ara li faré una pregunta i vull que sigui sincer —va dir—. Si menteix, ho sabré. ¿Què va passar amb els carmelites?

—Aviam, és difícil d’explicar —vaig començar—. Els carmelites tenen una disciplina molt rígida.

Em vaig adonar que en Vauban era un home a qui no li agradaven les vacil·lacions ni els prolegòmens. Jo no tenia manera de saber el que contenia la carta del prior, i per això em vaig acontentar d’adornar els fets sense tergiversar-los gaire:

—Un dia vaig pujar a un cotxe per tornar a l’internat. Tenia tanta pressa que no vaig veure que era un cotxe, en efecte, però fúnebre. Els carmelites s’ho van agafar molt malament.

—¿Fúnebre?

—Als familiars els va molestar que canviés la ruta —vaig dir, eludint com vaig poder els aspectes més desagradables del cas.

Darrere meu vaig sentir una rialla entremaliada que es va anar fent cada vegada més franca; era la filla, que estava asseguda darrere meu. La cosa que menys em podia esperar era que el marquès l’acompanyés en la seva hilaritat. De cop, la seva cara pètria es va descompondre i va deixar anar una riallada. Pare i filla es miraven rient.

—Ara comprenc per què el prior l’ha enviat als meus dominis —va dir el marquès, i es va explicar—: Vaig estudiar amb ells, de jove vaig cometre un error idèntic. Encara se’n deuen recordar! —Es va tombar cap a la seva filla sense parar de riure—. ¿No t’ho he explicat mai, Jeanne estimada? Em vaig asseure al costat del cotxer i vaig dir: «A la residència dels carmelites!».

El volum de les riallades d’ella va anar en augment, mentre el marquès prosseguia:

—I el cotxer va respondre: «Jove, no tingui tanta pressa per arribar al lloc on condueix aquest vehicle». Llavors vaig entendre que anava al cementiri. Quina cara devia fer jo!

Es partien de riure. El marquès es va haver d’eixugar els ulls amb un mocador blanc tan gran que semblava mig llençol. Quan va tornar a parlar, el riure encara li estroncava les paraules.

—Valga’m Déu… ¿I per una cosa tan venial es van enfadar amb vostè? —rialles, ho, ho, ho—. Quan et trobes en un mal pas com aquest baixes de la carrossa avergonyit i s’ha acabat —rialles, he, he, he—. Però la veritat és que… és que… —ha, ha, ha d’en Vauban i hi, hi, hi de la Jeanne— que entre les virtuts dels carmelites —hi, hi, hi!— no hi ha hagut mai el sentit de l’humor —ha, ha, ha!

L’home íntim semblava molt diferent del públic. Del que jo encara no estava al corrent era que per a en Vauban el concepte «privat» es reduïa a la Jeanne, la petita de les seves dues filles, en qui tenia dipositada una confiança sense límits. El marquès em va mirar; la seva cara tornava a ser una pedra.

—Encara és a temps de donar mitja volta —va dir—. Si decideix quedar-se a Bazoches, la seva vida experimentarà un canvi radical.

Vaja, vaja, vaja! Quan la Jeanne va comunicar les nostres respostes a l’examen devia explicar al papa que qui l’havia encertat era el bo d’en Zuvi, i no el Llargarut. Alguna cosa devia haver vist en en Martí Zuviría.

—A la seva carta els carmelites també esmenten alguns petits defectes sobre la seva persona. Supèrbia, desacatament, blasfèmia. ¿Vol saber el que penso? Crec que el prior s’ha tret de sobre un alumne problemàtic.

Ha passat quasi un segle i encara veig la Jeanne Vauban asseguda davant meu, amb el cap decantat, acostant-se amb una mà un floc de cabells rojos a la boca mentre em mira amb uns ulls que podien suggerir-ho tot o res. Si haguéssim estat sols tots dos, crec que li hauria saltat al damunt.

En Vauban va tornar a donar-me uns copets al pit.

—¿Creu que és aquí per convertir-se en un simple «enginyer»? S’equivoca. Bazoches és la font d’uns secrets que estan a l’abast de molt pocs. Sàpiga-ho: quan acabem amb vostè ja no serà un vulgar ésser humà. És cert que tocarà les portes de la glòria amb dits de ferro. Però sense recompenses. I per convertir-lo en enginyer, Bazoches li extraurà tot l’ésser i tornarem a ficar-l’hi a dintre. Se sentirà com si s’empassés mil vegades el seu propi vòmit. Només llavors serà digne del Mystère. —Va fer una pausa per omplir els seus vells pulmons d’aire i va demanar—: ¿Se sent preparat per a una empresa així?

Una part de mi deia que toqués el dos d’allà. Que sortís escapat i no m’aturés fins que hagués travessat els Pirineus. Que deixés ben plantats el Mystère, l’Enginyer Gras i el Marquès Sonat perquè es coguessin en la seva pròpia salsa i no m’emboliquessin amb els seus deliris.

D’altra banda, també pensava: ¿per què no? Encara que no fos el que m’havia imaginat, tampoc tenia gaires alternatives. Mentre dubtava, vaig desviar uns quants graus la mirada, cap a la filla del gran Vauban. Quin tros de pèl-roja.

Em vaig quadrar i vaig respondre:

—Estic preparat i ansiós, Monseigneur!

L’home va assentir lleugerament. Però el seu plàcet contenia un no sé què d’inquietant, perquè va tombar la cara cap a la seva filla i va dir:

—No entén el que l’espera.

En el fons, les decisions més importants de la nostra vida no les prenem nosaltres, sinó que ens vénen donades. ¿Per l’olor invisible del Mystère? És possible. O per la cigala. També és possible.





3


¿Per què em va adoptar acadèmicament el gran Vauban? Encara ara no puc respondre amb certesa.

El seu únic fill mascle s’havia mort als dos mesos de néixer, de manera que havia hagut de conformar-se amb dues filles. ¿Necessitava sentir alguna forma de paternitat mai exercida? No em jutgeu tan important. I com vaig descobrir més tard, a un home amb les seves creences el sexe de la descendència no li importava gaire. Va tenir un bon nombre de fills bords amb un parell o tres de pageses dels voltants. Era una cosa sabuda de tothom, no es molestava a ocultar-ho, i al testament els va arribar a deixar un bon estipendi. Però en vida no els va dedicar mai gens d’interès.

Al març del 1705 faltaven dos anys exactes perquè es morís. Ell sabia que la fi era a prop. M’havien precedit uns quants privilegiats, jo seria l’últim alumne. Només puc dir que a vegades, poques, em va fer sentir com un full on un nàufrag escriu el seu missatge postrem abans d’introduir-lo a l’ampolla.

Naturalment, jo no el veia cada dia, ni de bon tros. Sempre era aquí o allà, a París o a qualsevol altra banda. Diguem que es va ocupar dels meus progressos com de la majoria de les seves obres fortificadores: en qualitat de supervisor general.

Em van adjudicar una habitació al capdamunt d’una torre a la qual s’arribava per una escala de cargol. Era petita però lluminosa, pulcra i amb olor d’espígol. L’endemà vaig esmorzar en un racó de la cuina, que era més gran que tota la meva casa de Barcelona. I ho vaig fer sol, perquè el servei es dedicava a altres ocupacions. Després esperava veure la Jeanne, o almenys això volia jo. En lloc d’ella va aparèixer un vellet venerable, somrient i amb ossos de vidre.

—Així, ¿vostè és el nou alumne?

Es va presentar com l’Armand Ducroix.

—¿S’ha familiaritzat amb Bazoches? —va demanar, i es va respondre a si mateix—: No, és clar que no, que sóc encantat, si tot just va arribar ahir. Tot arribarà, per això.

Encara no sabia que aquella manera de parlar era típica de l’Armand. Pensava en veu alta, com si li semblés la cosa més normal del món que el seu pensament fluís amb tota llibertat, sense escudar-se en mutismes o convencions.

—Bon mosso —va prosseguir—, amb nervi i figura de llebrer. Sí, pot ser que arribi lluny, no se sap mai. Però no ens fem il·lusions. Tot està en mans del Mystère. Això que aquest nas esmolat indica vivesa d’esperit, i les espatlles poden suportar càrregues feixugues. A partir d’avui li enfortirem els músculs i l’esperit.

Vam anar a la biblioteca. Quan vaig veure les prestatgeries esglaonades i plenes de lloms atapeïts vaig quedar amb la boca oberta.

—Bufa! —vaig exclamar—. Però si almenys tenen cinquanta llibres! ¿Hi ha ningú que n’hagi llegit tants?

L’Armand es va posar a riure mentre ocupava una cadira.

—Benvolgut aspirant —va dir—, vostè en llegirà molts més abans de poder convertir-se en un maganó.

—¿Un maganó?

—Així anomenaven els antics grecs els enginyers militars: maganó.

Quan l’Armand va inclinar el cap per escriure, el seu crani, nu i magnífic, se’m va aparèixer en tota la seva plenitud.

Tenia un cap curiosament esfèric. En la majoria dels calbos el crani està tacat de pigues, el recorren venes blaves o rogenques o l’adornen arrugues d’anou. No era el cas de l’Armand. Tenia la pell d’un sa color rosat i tibant com un timbal. Els cabells supervivents formaven una aureola blanca que envoltava la base del crani com una corona de llorer i s’unia a una petita barba punxeguda de boc. Tot en ell era menut, concentrat i dens. L’aparent fragilitat dels seus ossos en realitat ocultava una vivacitat d’esquirol. El seu cos prim no reflectia la consumpció de la senectut, sinó una rara tensió vital. No el vaig veure mai de mal humor i no desaprofitava cap excusa per riure. I tot i això, aquesta bonhomia no aconseguia ocultar uns ulls grisos, de llop, que sempre t’estaven observant. Encara que estigués d’esquena.

S’havia assegut per escriure una nota. Quan la va tenir feta em va demanar que m’acostés.

—Aquest serà el seu programa d’estudis —va anunciar—. Llegeixi’l en veu alta, sisplau.

No conservo la nota ni em fa falta. La recordo perfectament:

6.30-7h: Rentar-se. Pregària a la capella. Esmorzar

7-8h: Dibuix

8-9h: Matemàtiques. Geometria. Suc de llimona

9-10h: Sala esfèrica

10-12h: Castrometria. Topografia

12-12.30h: Dinar. Suc de llimona

12.30-14h: Camp

14-15h: Obeir i manar. Tàctica i estratègia

15-16h: Història. Física

16-17h: Agrimensura. Balística. Suc de llimona

17-19h: Mineralogia. Camp

19h: Sopar

19.30-21h: Arquitectura

21-23h: Camp. Pregària a la capella



Aquest era el pla d’estudis, encara que en realitat la pregària no me la van exigir mai, i la capella ni la vaig trepitjar.

—El diumenge descansarà. ¿Està d’acord amb el pla general? —va demanar amb aquell seu somriure perpetu.

¿Què havia de dir? ¿Que no?

—Perfecte, doncs —es va felicitar—. Comencem. Sisplau, vagi a la sala adjacent i porti’m La nouvelle fortification de Nicolaus Goldmann. I també el De Secretis Secretorum de Walter de Milmete.

La biblioteca s’estenia per una habitació contigua. No em sabia avenir que hi hagués algú tan excèntric per emmagatzemar aquella quantitat de paper imprès. Vaig entrar pel forat sense porta de la sala annexa. I hi vaig tornar a trobar l’Armand! Al capdamunt d’una escala, endreçant llibres, amb la seva calba esplèndida i la barba de boc. Els mateixos pantalons negres, la mateixa camisa blanca. Em va mirar. Els mateixos ulls grisos de llop, el mateix somriure d’astúcia gentil.

—¿El puc ajudar en res, jove?

—Ja ho sap vostè —vaig respondre, atònit—. Busco el De Secretis Secretorum de Walter de Milmete i La nouvelle fortification de Nicolaus Goldmann.

Va baixar de l’escala i em va posar els llibres a la mà.

—¿Com ho ha fet? —li vaig demanar.

—Buscant l’índex. Aquesta biblioteca es regeix per un principi anomenat «ordre».

Jo no entenia res. Vaig fer quatre passes enrere amb els llibres a la mà i vaig entrar a la sala gran. I l’Armand tornava a estar assegut al seu escriptori!

El misteri no es va aclarir fins que el meu bibliotecari ens va venir a trobar. Eren germans bessons, tan idèntics com ho poden ser dos crancs. Fins i tot les arrugues de les galtes havien seguit rastres paral·lels. Es van posar a riure. Més endavant vaig descobrir que confondre el servei de Bazoches era la seva diversió particular. Els feien tornar bojos amb tota la varietat de bromes que podia permetre aquella mena de fusió corporal.

—Però si són iguals! —vaig exclamar, una mica alterat.

—Li asseguro que serà capaç de diferenciar-nos d’aquí molt poc temps.

En aquell moment em va semblar que l’única diferència era que l’un es digués Armand i l’altre Zenon. O al revés, perquè em resultava impossible distingir-los. El primer em va fer seure en una taula. Em va posar en Goldmann i en Milmete sota els ulls i va ordenar, ara molt seriós:

—Llegeixi. I si entén res, digui-m’ho.

Curiosa directriu. Em van deixar una bona estona llegint sense interrompre’m. M’hi vaig dedicar amb tota la meva bona voluntat. Vaig començar pel Milmete perquè el títol prometia. Amb tant secretet jo m’esperava dracs, fonts de la vida eterna, plantes carnívores que s’empassen bous, coses així. I no: era un rotllo. L’única cosa que em va cridar l’atenció van ser les làmines d’una mena d’àmfora romana proveïda de quatre potes i que vomitava foc. Pel que fa a en Goldmann, el més interessant també eren els dibuixos. Em van semblar gargots d’algú que estava tan avorrit que no tenia res millor per fer que omplir pàgines i pàgines amb geometries de maniàtic rematat. Al cap d’una estona em van demanar:

—Et alors?

Vaig aixecar la mirada. Més valia ser sincer.

—No entenc res absolutament.

—Perfecte. Aquesta era la seva lliçó d’avui —va dir l’Armand—. Ara ja sap que no sap res.

* * *

L’endemà els Ducroix van continuar sent indulgents amb mi. Es van limitar a calibrar els meus coneixements per saber per on havien de començar. Jo pensava en la Jeanne i tenia la mirada una mica perduda.

—¿Hi ha res que el preocupi? —va demanar en Zenon.

—No, en absolut —vaig respondre, despertant-me del meu somieig—. Senzillament, acabo d’arribar i encara no sé gaire bé quina posició ocupo a Bazoches.

—Però, ¿com és? —va dir l’Armand—. ¿Encara no li han presentat els habitants del castell?

Ell mateix em va portar davant de tot el servei. Haig de dir que tant en Zenon com l’Armand eren la cortesia personificada. En ells no hi havia res de l’actitud distant que és d’esperar que hi hagi entre nobles i plebeus. Aquests últims sabien perfectament quin era el seu lloc, per descomptat, però els bessons es comportaven amb una cordialitat que ocultava qualsevol diferència.

Tenia al meu costat la mà dreta i la mà esquerra d’en Vauban. Estaven amb ell des de feia dècades, coneixien tots els secrets de la seva enginyeria i compartien la mateixa filosofia. Col·laboraven amb ell en el disseny de la fase prèvia dels seus projectes de fortificacions, i eren la frontissa entre el mariscal Vauban i els assumptes mundans. De fet, vaig tenir molta sort d’arribar a Bazoches a la tardor de la vida del gran Vauban. En un altre moment els Ducroix haurien estat massa enfeinats per dedicar-me unes atencions tan pròdigues.

—Ara, la filla del marquès.

Quan vaig sentir aquestes paraules vaig haver d’estirar-me els pantalons amunt perquè no se’m notés la tita dreta. Amb gran desengany, però, em van portar davant d’una persona del tot diferent: la Charlotte, la germana de la Jeanne i la filla gran d’en Vauban. Cara de préssec, els pòmuls vermells, una boqueta més curta que la cua d’una tortuga i un nas mal posat, com un cartabó que li comencés per sobre de les celles. Reia amb un cloc, cloc, cloc de papagaia, agitant una papada que semblava el sac d’una gaita. I es passava mitja vida rient.

I si us penseu que la descric en aquests termes perquè el bo d’en Zuvi és el mamarratxo més cridaner del segle, us equivoqueu de mig a mig. De fet, conèixer-la em va deixar tot moix. ¿Per què ha de ser tan injusta la naturalesa? Eren germanes, però totes les virtuts havien recaigut en la Jeanne. La Jeanne era intel·ligent, guapíssima, aguda, mentre que la Charlotte sempre havia sigut un ésser càndid, sense gens de malícia. I aquella rialla sobiranament tonta…

—La Jeanne crec que ja la coneix —va dir l’Armand—. En aquests moments és al poble de Bazoches, ocupada en algun assumpte de caritat.

Doncs vaja.

—El seu marit no apareix quasi mai per Bazoches —va comentar en Zenon—. Quan el conegui, faci el favor de comportar-se amb tanta amabilitat com delicadesa. Té una personalitat peculiar.

—El que en Zenon vol dir —va aclarir l’Armand— és que està tocat de l’ala.

El dia es va acabar i em vaig retirar a la meva bonica habitació amb olor d’espígol. ¿Es pensen que me’n vaig anar a dormir? Doncs és clar que no.

Mentre els germans Ducroix em passejaven per les dependències del castell m’havia assabentat de quina era l’habitació de la Jeanne. Només esperava que tothom se n’anés al llit per abordar-la. I de totes maneres no hauria pogut dormir. Vaig deixar passar una estona i vaig sortir de la meva habitació, descalç i amb una palmatòria. Vaig trucar fluix a la porta de la Jeanne.

No va passar res. Estava dubtant entre insistir o retirar-me, quan per fi va obrir.

Potser es va deure al fet que encara era un nen, però el cas és que no havia sofert mai una impressió com aquella. I dic «sofert» perquè l’amor pot provocar un dolor físic. Els pulmons se’m van arronsar; el pensament, habitualment àgil, se’m va enterbolir de sobte. Les espelmes tremolaven menys que jo.

La primera vegada l’havia vist vestida com una simple pagesa; la segona, com una reina, i ara, amb camisa de dormir i els cabells rojos deixats anar. I estàvem sols a les fosques. La claror tènue de les dues espelmes, la meva i la seva, feia que la camisa li transparentés. Havia assajat dues o tres frases, però vaig quedar bocabadat.

—¿I doncs? —va dir ella.

—Volia donar-te les gràcies —vaig reaccionar per fi—. Si no fos per tu no seria aquí.

—¿Et sembla correcte trucar a l’habitació d’una dama a aquestes hores de la nit?

—¿Per què em vas triar? Era el menys preparat dels tres. Qualsevol podia veure-ho.

—M’agrada portar roba còmoda quan no hi ha visita. Aquests dos em van passar pel costat i ni tan sols van veure una minyona; no van veure res. —Alguna cosa li va canviar a la cara—. Tu vas demanar ajuda. —Es va penedir d’haver parlat amb tanta franquesa i va voler canviar de tema. Va mirar a banda i banda del passadís, per si apareixia algú—. ¿Quants anys tens?

Em faltaven un parell de mesos per complir els quinze.

—Divuit.

—¿Tan jove? —es va sorprendre.

De petit sempre aparentava deu anys més, i quan em vaig convertir en un home madur, vint menys. La meva teoria és que el Mystère tenia pressa per fer-me créixer perquè estava planejat que em morís jove, al 1714. Més tard hi va haver uns quants imprevistos còsmics; durant unes quantes setmanes el Mystère es va oblidar de sumar-me anys i aquí em teniu.

—L’enginyeria m’importa molt poc. Des del moment que et vaig veure no penso en res més.

Va riure fent veure que estava sorpresa.

—Si sabessis el que t’espera invertiries l’ordre de les teves preocupacions.

Jo no acabava d’entendre-la.

—L’últim aspirant va durar tres setmanes —es va explicar—. Déu n’hi do; l’anterior se’n va tornar a casa el cinquè dia.

—Quan vaig entrar a Bazoches no estava segur del que venia a buscar —vaig dir—. Ara, sí.

No s’ho va empassar. Els meus sentiments eren sincers, però la meva representació va ser de teatre barat.

—Vés-te’n al llitet —va dir ella—. Creu-me, demà et farà falta estar descansat.

I em va tancar la porta als nassos.





4


De seguida em vaig adonar que la Jeanne tenia tota la raó del món.

Començàvem amb el dibuix perquè segons els Ducroix la tinta i el traç despertaven els sentits. Després la física i la geometria. Allà vaig descobrir el privilegi de tenir un tutor dedicat per complet a tu. I jo en tenia dos! No sóc pedagog, no sabria avaluar el seu mètode, i per tant només puc dir que combinaven d’una forma única la indulgència, la disciplina i l’agudesa d’esperit.

Després venia la pausa del suc de llimona.

—Begui.

Era una ordre. Fins que no m’hi vaig acostumar van haver de vigilar-me perquè no aboqués el got en algun test. Perquè això de «suc de llimona» era un dir. En Vauban, un erudit polifacètic, havia inventat un beuratge compost d’extractes d’arrels, cera d’abella, sucs diversos i no sé què més, fastigosament pastós i embafador de tan dolç. Segons el seu criteri, despertava el cervell i fortificava els músculs. Almenys, de matar-me no em va matar.

Potser la disciplina més curiosa de Bazoches era el que en deien la «sala esfèrica». El nom s’ajustava més a la realitat que el de «suc de llimona», perquè realment es tractava d’una habitació sense angles i amb forma d’ou, una bola gegantina amb les parets emblanquinades d’un blanc mat, puríssim. El terra i tot era còncau, de manera que quan la porta es tancava darrere teu quedaves reclòs a l’interior d’una esfera impol·luta. La sala esfèrica era a dalt de tot del castell. Al mig del sostre hi havia una claraboia, cosa que permetia que la llum solar inundés la cambra.

—Té exactament cinc minuts —van dir els Ducroix la primera vegada que m’hi van empènyer.

Aquella primera vegada va ser esbalaïdora. I no perquè m’hi esperés res malèfic, sinó perquè no sabia el que m’esperava. Des del moment que havia entrat a Bazoches tenia la sensació que m’envoltava un món de meravelles: llibres estranys, bessons savis, dones boniques. I ara aquella sala rodona, lluminosa, i jo a dintre, sol, atordit per aquell silenci majestàtic.

Vaig veure una cosa davant meu. Del sostre baixaven dotzenes i dotzenes de fils blancs, invisibles perquè es confonien amb les parets del fons. I dels fils, penjant a diferents alçades, objectes d’allò més diversos. Una ferradura, una màscara de teatre, un simple clau. Una perruca! Una ploma d’oca que es camuflava contra el fons de parets blanques. Un rellotge daurat, girant al voltant de la cadeneta que el sostenia.

Al cap de cinc minuts em van obrir.

—Parli —va dir l’Armand—. ¿Què ha vist?

—Coses que penjaven —va ser la meva atabalada resposta.

Tenia en Zenon darrere. Em va ventar un clatellot. Jo, rebel, em vaig tombar i vaig exclamar:

—M’ha pegat!

—La intenció no és estovar-lo, sinó que es desperti —es va justificar en Zenon.

—Aspirant Zuviría! —va clamar l’Armand—. És cec. Un enginyer que no hi sap veure no és un enginyer. Si hagués estat atent hauria donat una resposta més digna que aquest vague i miserable «coses que penjaven». ¿Quines coses? ¿Quantes? ¿En quin ordre, alçada i profunditat?

M’hi van fer tornar a entrar, encara que seria més exacte dir que m’hi van tirar a dintre. Vaig fixar tot el que vaig poder a les retines i a la memòria. Quan vaig sortir vaig haver de descriure els objectes amb tot detall i segons la seva posició. Vaig començar pel que tenia més a prop dels ulls i vaig detallar els següents amb el primer com a referència. Em van escoltar atentament i sense interrompre’m.

—Patètic —va ser el dictamen de l’Armand—. Hi havia vint-i-dos objectes. Vostè s’ha limitat a descriure’n quinze, i malament. Hi havia una ferradura, sí. ¿Amb quants forats? ¿De quin costat penjava? ¿A quina alçada?

Vaig obrir la boca sense parlar.

—¿Que no ho entén? —va intervenir en Zenon—. Quan ataqui un baluard o assaltin el que vostè defensa, i només tingui uns quants segons per fer-se un quadre de la situació, ¿com podrà responsabilitzar-se de les vides que tindrà al seu càrrec?

—Ha d’estar atent —va dir l’Armand—. Sempre, a totes hores i a qualsevol lloc. En cas contrari, no hi veurà, i si no hi veu, no serveix per a aquest ofici. A partir d’ara estarà sempre atent, tant si està despert com si està adormit. ¿Ho ha entès?

—Crec que sí.

—¿Segur?

—Sí.

—¿Segur que ho ha entès?

—Sí! —vaig cridar, més per frustració que per convicció.

Abans que el «sí» m’hagués acabat de sortir de la boca, en Zenon em va fer una pregunta fulminant:

—Descrigui les sivelles de les meves sabates.

Per instint, vaig abaixar el cap per mirar-les. El mateix Zenon em va alçar la barbeta amb un dit.

—Respongui.

No vaig poder.

—Des que està amb nosaltres he portat el mateix calçat. I en tot aquest temps no s’ha fixat que no tenen sivelles.

A Bazoches em vaig adonar de com d’increïblement cega és la gent. En l’humà corrent la mirada no passa de ser un cop d’ull ràpid i focal, que es deixa conquerir pels instints primaris: això m’agrada, això no, com els infants. Els germans Ducroix dividien el gènere humà en dues categories: talps i maganons. De cada cent humans, noranta-nou eren talps. Un bon maganó veia més coses en un dia que un ramat de talps en un any. (Tu mateixa, talpa grassa: ¿quants dits tinc? ¿Ho veus? Tant temps junts i no t’havies adonat que em falta la falange d’un dit petit. Se me la va emportar la metralla, a Gibraltar. Ho dono per ben perdut: el setge se’ls en va anar a la merda i jo vaig ser feliç fotent un Borbó).

Aquell dia hi van posar vint-i-dos objectes. D’altres, trenta, quaranta, cinquanta. A vegades només un: mera burla, perquè me’n demanaven tots els detalls. La meva millor marca va ser descriure cent noranta-vuit objectes que penjaven de les seves respectives cordetes blanques. I de cada objecte havia de recordar-ho tot: quants forats tenia la flauta, quantes perles el collaret o quantes dents el xerrac. ¿Ho heu intentat mai? Feu-ho, feu-ho i descobrireu en la trivialitat la immensa complexitat del món que ens envolta.

Tot allò no hauria passat de ser un conjunt d’exercicis més o menys pintorescos i estimulants, dintre de la seva excentricitat, si no arriba a ser per la disciplina anomenada «Camp». Jo em pensava que seria alguna forma d’exercici tonificant a l’aire lliure. I tant si ho era!

Em van portar a uns cinc-cents metres del castell. Quan vam ser al mig d’un camp rectangular, que no es llaurava des de feia anys, els Ducroix van començar a discursejar sobre les boniques vistes que hi havia. Molt típic d’ells. Les seves activitats acadèmiques eren un plaer inserit en les seves vides que no els desviava del fi principal: fruir de la visió del vol d’un ocell o d’una bella posta de sol.

—Aviam, aspirant Zuviría —va dir l’Armand tombant-se per fi cap a mi—. Suposem, i és molt suposar, que s’ha convertit en oficial d’enginyers. I suposem que necessita obrir una trinxera. ¿Què faria?

—Doncs suposo que ordenar als sapadors que comencessin a cavar —vaig respondre, una mica despistat.

—Molt bé! —va aplaudir irònicament en Zenon.

En aquell moment van arribar quatre servents procedents del castell. Carregaven estaques, cordes i saquets de calç que van deixar als nostres peus. També unes voluminoses cistelles cilíndriques de vímet que, com vaig saber més tard, es deien «feixines». A més a més, un casc de ferro que semblava que tingués dos segles d’antiguitat, una mena de plastró de cuiro i fins i tot un fusell. A part van deixar una pila de pales, maces i mil eines més per excavar. Aquell dia vaig descobrir que hi ha més varietats de pics que de papallones.



—¿Què espera? —va dir l’Armand.

—¿I aquell fusell? —vaig demanar, una mica preocupat.

—Ui, no pateixi pel fusell —va dir en Zenon, agafant-lo, allunyant-se i carregant-lo.

Les meves primeres lliçons havien sigut de castrometria. Vaig agafar una estaca i la vaig clavar profundament a terra. Tot seguit vaig agafar una corda, vaig lligar-ne un cap a la base de l’estaca, la vaig descargolar una vintena de metres i vaig tornar a lligar-la a una altra estaca. A continuació vaig escampar calç per sobre de la corda. La que caigués als costats serviria per marcar una línia recta d’excavació. De cop vaig sentir un esclat; una bala m’havia passat fregant el casc amb el brunzit d’un borinot.

Se’m va escapar un xisclet:

—Eeei!

No me’n sabia avenir. En Zenon m’havia disparat! El tenia a uns trenta metres i ja estava tornant a carregar l’arma.

—Al revés —va dir l’Armand—. Primer s’unta de calç la corda. Després es descargola. Si la corda està ben impregnada de calç, quan l’estengui deixarà caure un rastre visible. D’aquesta manera s’estalviarà de recórrer el camp per segona vegada i exposar-se a l’enemic.

»La cadència de tir d’en Zenon —va continuar— és de dos minuts. I té sort, perquè un tirador jove i hàbil pot reduir aquest lapse a menys de la meitat. Jo de vostè m’afanyaria a excavar.

Vaig agafar el mànec d’un pic que pesava com un mort i vaig atacar la línia de calç cavant com un boig.

—Per favor! —va dir l’Armand—. Ajusti’s la barbellera del casc i el plastró de sapador. Protegeixi’s!

—Però ¿per què em dispara el seu germà? —vaig cridar.

—Perquè és el seu torn. Ara em toca a mi. —I va anar a agafar el fusell carregat que en Zenon li allargava.

El casc que m’havien donat era més propi del segle XV, amb visera i dues orelleres llargues també de ferro, pesadíssim. Quan encara m’estava fent un embolic amb el plastró, vaig sentir una altra detonació. Vaig fer un bot.

—Diguin-me que només disparen amb fulminant!

Es van posar a riure.

—Fem un tracte! —vaig proposar amb les mans enlaire—. Jo deixo de cavar, vostès de disparar, i m’instrueixen sobre tot això del Mystère.

—¿I què es pensa vostè que és el Mystère? —va demanar l’Armand.

Em van disparar una altra vegada. Vaig cavar encara més de pressa. Si podia fer un clot prou fondo, almenys estaria una mica protegit de les bales. Quan vaig tenir el terra bastant picat, vaig agafar la pala.

—Al revés, aspirant! —em va cridar l’Armand—. Les palades es tiren cap a la banda de l’enemic. El munt de terra que es formi contribuirà a camuflar-lo més de pressa.

Vaig estar quiet un instant paint les instruccions. Un altre tret. Vaig cavar més frenèticament encara.

Un no s’adona de com és de difícil fer un sot on hi càpiga tot el cos fins que no ho intenta. Van aparèixer unes arrels gruixudes com braços.

—Arrels! —vaig cridar desesperat—. ¿Com les tallaré?

Tots els meus comentaris els semblaven d’allò més hilarants.

—Doncs és clar que hi ha arrels! Així és el curiós terra francès: les arrels creixen per sota, i no per sobre —va dir entre rialles l’Armand sense deixar de carregar el fusell amb la baqueta.

—¿No té unes estisoretes? —va cridar en Zenon, afegint-se a la festa—. ¿No? Quina pena! Doncs ja sap què li toca abans de ficar-se al llit: esmolar la pala per a aquest ús sagrat.

Jo continuava cavant, de genolls, per oferir un blanc menys visible. Més trets. Un va rebotar tan a prop que la terra em va saltar sobre el casc. Al final vaig aconseguir obrir un embut on hi cabia poc o molt. Esbufegava, ja no podia més. L’Armand es va acostar i va dir:

—Aspirant: canviï’s de roba, renti’s la cara i les aixelles, i a la sala d’estudi.

Estava rendit. I aquell primer dia després de Camp encara vaig haver de seguir amb les lliçons magistrals.

Allò de «Obeir i manar» girava al voltant d’una sentència clàssica d’Enni, Apià o algun romà o grec d’aquests: «Abans de manar, aprèn a obeir». La matèria venia a ser una extensió de Camp de Pràctiques. La idea era que quan tingués les mans llagades de tant cavar sabria el que es pot exigir a un home i el que no.

Classes d’Història. Per als Ducroix, la Història «Universal» era la història de França; de França i ¿què més? Ah, sí, de França. Després hi havia un raconet petitó més enllà de les fronteres del rei, una perifèria insignificant coneguda com a «món». Aquest apartat mereixia una desena part de l’assignatura i només tenia una mica d’interès quan els parts assetjaven Palmira, o quan Cató deia al senat romà que per tenir una bona collita de figues de moro s’hauria de sembrar Cartago amb sal. Al principi els vaig manifestar el meu escepticisme, però un dia, quan en Zenon asseverava que l’Arquimèdex (el pronunciaven i l’escrivien així, amb ics final) tenia orígens gals, ho vaig deixar córrer. En general els francesos són més oberts d’esperit del que la gent es pensa. Això sí, no intenteu convence’ls que potser, només potser, i segons l’opinió d’alguns cartògrafs entesos en la matèria, París no és el centre geogràfic del planeta Terra. No us ho discutiran; senzillament pensaran que sou uns pobres infeliços.

Com a bons francesos, van començar pel setge d’Alèsia. Cèsar va envoltar Alèsia amb una estacada de trenta quilòmetres d’extensió i una altra d’exterior, per impedir l’arribada de reforços, el doble d’extensa. ¿I a mi què coi m’importaven Alèsia, Cèsar i Vercingetòrix? Per més que ho intentava, a aquestes altures d’aquella jornada infinita se’m tancaven els ulls, i els braços eren dos pesos morts. Feliç moment quan va arribar el sopar! Abans de retirar-me al menjador els vaig demanar:

—¿M’estaven apuntant de debò?

—Aviam —va dir en Zenon—, intentem imaginar-nos que hi ha molta fumera i confusió, com a qualsevol teatre bèl·lic. No apuntem necessàriament al cos.

—Però haurien pogut matar-me! A trenta metres de distància un fusell no és gens precís.

Van arronsar-se d’espatlles i van seguir parlant entre ells. Els Ducroix! Quin parell.

Normalment sopava sol, a la cuina. Quan m’entaulava, el servei feia estona que se n’havia anat al llit. Al meu racó tenia fruita i una olla petita. Em servia jo mateix. Els dits encara em tremolaven de tant empunyar aquelles pales i aquells pics pesadíssims. Les vores del casc m’havien encetat el cap com si m’haguessin coronat amb espines. Cap a la mitjanit, mentre em menjava a queixalades una poma, es va presentar l’Armand.

—Aspirant, al camp.

—Deu ser una broma —vaig saltar—. Però si estic més mort que viu!

—Crec recordar que va donar vostè la seva aprovació al pla d’estudis —va dir l’Armand—. ¿Creu que a l’enemic el preocupa gaire el seu estat físic o mental? —Em va examinar el cap—. Li suggereixo que abans de posar-se el casc es lligui un mocador de gassa sobre el crani. Per a això es van inventar les gasses. Allez.

I vam tornar al camp.

Un cop al pou, vaig haver de picar seguint la línia de calç. No crec que avancés ni un metre per hora. El pic, la pala, el casc. Les cistelles cilíndriques de vímet, que havia d’anomenar «feixines» o em castigaven sense sopar. Feixina, feixina, més feixines. I el fusell dels Ducroix. Cada vegada que una feixina treia el cap, carregada de terra i formant un parapet davant de la trinxera, l’Armand disparava. I en aquelles condicions havia de col·locar-les! Vaig aprendre molt de pressa a amagar les mans, sostenint la feixina per la base i per darrere, perquè el tirador no tingués blanc.

L’endemà, el mateix. Dibuix, estudis, camp, estudis, camp, retreta. I sant tornem-hi. Fixeu-vos si estava destrossat que les primeres setmanes el bo d’en Zuvi ni tan sols va tenir ànim per importunar la Jeanne. Queia a plom sobre el llit i només em despertaven les campanes del castell, d’allò més sonores, perquè la meva habitació estava premeditadament sota els seus dominis. I això només va ser el principi.

Com a tutors, els germans Ducroix eren dels millors; els seus mètodes, dels més exigents. Atent! Sala esfèrica. Sempre atent tant si s’hi és a dintre com a fora! Geometria. Balística. Mineralogia. Camp. Allez!

Passades dues setmanes vaig estar a punt de caure en la rebel·lia. Havia plogut tot el dia, cosa que, evidentment, no havia sigut cap obstacle perquè les pràctiques de Camp es mantinguessin inalterables. El pic s’enfonsava a la paret de la trinxera sense fer saltar terra, compacta per la pluja. Un fang espès m’empastifava el cos. Amb cada moviment arrossegava un llast de quilos i més quilos de terra enganxosa. La pluja va refermar, i per les vores del casc queien cascades torrencials. El terra estava cobert d’un pam d’aigua que se’m filtrava per les sabates. Per rematar-ho, l’exercici va durar mitja hora més que de costum. Recordo que vaig mirar enlaire, cap a aquells núvols fastigosament ploraners. El cel francès, ai sí, aquell gris tan dolç i tan cruel. Un tret que es va incrustar al cilindre d’una feixina em va fer tornar a la realitat.

Al final estava tan baldat que ni tan sols podia hissar-me del sot, cada dia més fondo, més ample i, sobretot, més llarg. L’Armand ni es va dignar ajudar-me a sortir. Jo només en treia els braços i el cap, proveït d’aquell casc feixuc contra el qual rebotaven gruixudes gotes de pluja:

—¿I vostès volen que estigui sempre atent? —vaig protestar—. Però home de Déu! ¿Que no veu que si em moro no podré estar atent?

L’Armand es va arrupir a la vora de la trinxera, amb el nas molt a prop de la meva visera de ferro. En ell no hi havia res d’aquell homenet fràgil que m’havia semblat conèixer el primer dia. La pluja i tot el respectava. Li relliscava per l’esfera calba del cap i quan li arribava a la galta se li escolava per la barba de boc.

Va dir:

—Mentre sigui viu ha d’estar atent. I mentre estigui atent seguirà viu. Surti de la trinxera.

—No puc. —Li vaig allargar una mà oberta—. Ajudi’m, que no puc.

—Mentida. Sí que pot. Surti.

—No puc! —vaig protestar infantilment.

Es va arronsar d’espatlles i es va posar dret mentre es penjava el fusell a l’espatlla.

—Com que persisteix en la seva ganduleria, deixo en suspens els meus poders acadèmics. Jo puc donar ordres a un cervell pensant, però no a un estómac o a una esquena. I ja que la seva panxa s’estima més dejunar que sopar, i la seva esquena s’estima més el fang que un jaç com Déu mana, doncs bona nit tingui, benvolgut aspirant.

Espetegaven trons i llamps. Va tocar el dos i allà em vaig quedar, sota la pluja i dormitant enmig del fang del meu sot. Estava tan rebentat que no vaig tenir forces ni per treure’m el casc.

L’endemà al matí em va despertar la punta d’un peu i vam començar una altra jornada, exactament igual que si hagués gaudit d’un son reparador.

Dibuix. ¿Què és aquesta taqueta de tinta!? Calbot. Atent, sempre atent, ma petite taupe! Física, Matemàtiques, això, allò altre. Idiomes, assignatura odiosa als ulls dels Ducroix, però imprescindible, ja que alguns desgraciats d’Anglaterra, Espanya, Àustria i en general els pallussos de mig món, per estrany que semblés, encara no sabien francès. Com tot a Bazoches, el nom de les disciplines camuflava matisos ocults, perquè a part d’anglès i d’alemany em van ensenyar l’idioma dels enginyers.

Existia un codi gestual per mitjà del qual els maganons es podien comunicar secretament fins i tot en públic. Es parlaven amb senyes, i era un llenguatge tan elaborat que no hi havia aspecte tècnic o mundà que no pogués expressar. M’hi vaig iniciar amb mandra per no dir disgust, però més tard vaig reconèixer el seu sentit pràctic.

Enmig del fragor de la batalla, eixordador, és molt útil poder comunicar-se amb les mans. «Retrocedeixi», «Munició!», «Ajupi’s, franctirador a la seva esquerra». Els Ducroix em van explicar que el que va començar amb uns senyals de mínims es va anar fent cada vegada més sofisticat fins a atènyer l’hermetisme propi dels maganons.

Ara, penseu en un enginyer incorporat al servei. El seu enginyer superior el presenta al comandant militar de la fortalesa. En públic, l’enginyer en cap proclama al nouvingut: «El general Tal, a qui ni Corbuló faria ombra assetjant les places fortes d’Armènia!». Però mentrestant, puja i baixa mans i dits, dient: «Aquest que veus a la meva dreta és un setciències, pobre de tu que li facis cas. Quan ordeni qualsevol estupidesa, assenteix però no obeeixis; ja et diré jo el què».

Havia d’aprendre’m els signes d’aquell idioma mut a un ritme de vint per dia. Això al principi. Més tard van ser trenta, quaranta i fins i tot cinquanta. Però ¿com? ¿Encara no era capaç de dictar per signes un missatge de-ta-lla-dís-sim al polvorí? ¿Com proveirem l’artilleria, just quan la munició escasseja? Ventallot! Desperti’s! Al camp! Sala esfèrica!

No crec que hi hagi res més destructor que aquesta combinació sistemàtica, i ininterrompuda, d’esforços físics i mentals. I encara que se’m tanquessin els ulls havia d’estar igual d’atent a totes hores. Té clatellot! «Torni a entrar a la sala esfèrica, que està fet un talp!». «Aspirant Zuviría, quan aprendrà una cosa tan senzilla com mirar!». «Al camp! Allez! Allez!». I així un dia darrere l’altre, i l’altre, i l’altre.





5


Els primers mesos a Bazoches van ser com un malson en el qual em sumia amb cada despertar, no tinc una altra forma de definir-ho. Pot ser que us pregunteu: ¿i com va aconseguir aguantar-ho? La meva resposta és que la fórmula ideal per suportar l’insuportable és una combinació a parts iguals d’amor i de terror.

El terror, no cal que ho digui, hi era present per part del meu pare. Va exercir com a tal, però jo no vaig tenir mai el sentiment que em tractés com un fill. De petit només sentia aversió per la seva presència. Quan se n’havia d’anar per algun encàrrec comercial, Mediterrani enllà, me n’alegrava infinitament. També és veritat que més tard vaig poder comprendre els motius d’un caràcter tan agre, i el record que en tenia es va endolcir.

En Peret (més endavant en parlaré) em va explicar que no havia vist mai un home tan enamorat d’una dona com el pare de la meva mare. Costava de creure, perquè jo només li vaig conèixer dos estats d’ànim: enfadat i molt enfadat. Sempre aquella cara sorruda, muda i barbuda, pensant en coses estranyes al seu entorn, sobretot mentre sopàvem tots dos sols a la trista claror d’una espelma. Era tan garrepa que estalviava fins i tot en la cera.

La seva vida es va enfonsar amb la meva arribada al món. No per mi, sinó perquè la meva mare es va morir durant el part. No la va oblidar mai. En ell l’amargura constituïa un llast interior, un tumor visible, sempre present. Per seguir endavant es va refugiar en els negocis.

Barcelona era un port molt actiu que comerciava amb tot el Mediterrani occidental. El meu pare, un petit accionista d’una companyia marítima en què participaven vint o trenta socis, viudo i amb menys càrregues familiars que la resta d’associats, sovint s’embarcava per ultimar contractes i afermar vincles amb les contraparts de les illes Balears, les illes italianes i Itàlia mateix. En un negoci com el seu, en què clients i proveïdors es veuen tan poc les cares, era vital que les relacions d’amistat i comerç es mantinguessin i renovessin constantment. (Ja se sap com són els italians, sempre parlant pels descosits amb els seus petonets, abraçades i febles promeses d’amistat eterna).

Diguem que es va fer càrrec de la meva persona en termes legals, sense involucrar-se en l’ésser humà que havia arribat al món. Almenys així ho vaig viure jo. Em pegava sovint, encara que això no l’hi vaig recriminar mai: em mereixia aquelles tundes i moltes més. És curiós, però un nen no es queixa tant de les pallisses que li han donat com de les abraçades que no ha rebut. Només m’abraçava pel meu aniversari. Però jo sabia molt bé que no m’abraçava a mi, sinó a la meva mare. Aquell dia s’emborratxava bestialment, plorava i m’estrenyia com un ós mussitant el nom d’ella, mai el meu.

En favor seu diré que en un món d’analfabets no va estalviar ni una lliura en la meva educació. I això que les escoles de Barcelona, fins i tot les millors, eren una calamitat. Per professors, uns capellans rancis que ens tractaven, en les seves pròpies paraules, de «sacs de carn pecadora destinada a la putrefacció».

El meu pare es passava mitja vida al port o de viatge, de manera que per atendre’m va contractar els serveis d’en Peret. El més lògic hauria sigut buscar una criada pituda i, ja que era l’amo, fer-li una repassada de tant en tant. Es va quedar amb en Peret perquè va ser el criat més barat que va poder trobar.

Fins i tot els italians tenen dites sobre com de rates poden arribar a ser els catalans. Però si el meu pare fos la mesura de l’avarícia pàtria, us asseguro que queden curtes. Un dia em va clavar una pallissa perquè vaig llençar a les escombraries una espelma que era més curta que mig dit gros. Ah, i una vegada va descobrir que per problemes d’estibatge un vaixell llevava àncores amb un sisè de la bodega buida i es va posar més blau que un ou d’ànec.

En Peret era un desgraciat mig mort de gana. Abans del meu naixement treballava de descarregador al port, al servei del meu pare i els seus socis. S’ho gastava tot en beguda. Quan es va fer massa vell per carregar bales, el van despatxar a coces de la companyia naviliera per inútil i borratxo. Tenia un coll llarg i arrugat, i un cap pelat de voltor. Després que el fessin fora va estar voltant per la Rambla de Barcelona venent quinquilleria, amb l’esquena tan encorbada que sempre semblava que busqués bolets. A canvi d’allotjar-lo en una habitació buida i un sou de misèria, el meu pare el va agafar perquè s’ocupés de mi i de la casa.

Pobre Peret. No crec que hagi existit un ésser humà més torturat per un nen. Quan se n’anava a dormir li omplia les sabates de fems. Ho descobria l’endemà al matí, a l’hora de posar-se-les. Del que no s’adonava fins que no sortia al carrer era que també li havia pintat de vermell el nassarrot de ganxo que tenia. Si m’amenaçava de pegar-me, jo l’amenaçava d’explicar-li al meu pare que cisava part de l’assignació domèstica.

I tot i això, en Peret va ser l’únic succedani de mare que vaig conèixer. Em resultava impossible no sentir afecte per qui em pentinava, cordava i acariciava molt més que el meu pare. En Peret plorava molt sovint. La seva única defensa contra els meus abusos i xantatges era el plor.

Quan vaig complir dotze anys el meu pare es va plantejar què fer amb mi. La cosa més normal hauria sigut ingressar-me en un col·legi barceloní dels carmelites, però ells mateixos el van convèncer perquè m’enviés a la seu que tenien a França, molt més preparada. Hi va accedir perquè realment era una bona escola per al fill d’un comerciant, i per no tenir-me a prop. No l’hi vaig recriminar. La llunyania mútua va ser un alleujament per a tots dos. Als dotze anys jo n’aparentava cinc més, i qualsevol dia hauríem acabat a pinyes.

Ja he explicat el que va passar amb els carmelites francesos. Com que ja feia dos anys que la nostra relació era estrictament epistolar, quan vaig entrar a Bazoches li vaig escriure explicant les novetats i la meva nova adreça. (El detall de l’expulsió me’l vaig estalviar, només faltaria, li vaig dir que era una decisió pròpia pel meu profit futur i bla, bla, bla).

La seva resposta no va trigar a arribar:

¿De quin collons de castell i marqueset em parles? ¿I tu per què vols ser enginyer? Els ponts del mar són els vaixells, i d’això ja en tenim a la companyia. Figurava que estaves aprenent de comptes. Si m’enganyes t’arrencaré la pell a tires.

A continuació afegia el comentari més amorós de la carta:

Precoç com has sigut sempre, ja se’t deu posar dura. Vigila. Si t’encolomen un fill bord no penso afluixar ni una lliura. ¿Entesos, cap de lluç?

La part bona era que en el to s’apreciava una benevolència sorprenent. Sent com era, si hagués estat enfadat de veritat m’hauria manat que tornés immediatament a Barcelona, on m’esperaria amb el cinturó a la mà per clavar-me una santa pallissa. En canvi, adjuntava el pagament dels meus estudis per a uns quants mesos. Li havia escrit que a Bazoches cobraven el doble que els carmelites, en principi per sondejar-lo, i per a sorpresa meva va afluixar sense dir ni piu.

Bé, sospitava que l’enganyava, i la veritat és que l’encertava de ple. El primer dia vaig demanar als germans Ducroix quin pagament s’esperava pels meus estudis. Va ser l’única vegada que els vaig veure ofesos.

—Aspirant! Però ¿vostè es pensa que el marquès té necessitat dels seus ingressos? És ell qui el retribuirà a vostè mentre duri la seva estada. D’aquesta manera, molt vil serà el seu comportament als ulls del món si un cop fora d’aquesta casa es dedica a criticar-la.

Em vaig mostrar totalment d’acord amb aquella actitud tan noble. Si l’honor dels aristòcrates pot ser lucratiu, ¿per què queixar-se? Mentre vaig estar a Bazoches vaig cobrar d’en Vauban i del meu pare, el doble del que pagava als fantasmes dels carmelites. Fins i tot vaig poder fer un raconet. (De ben poc em va servir, per això, tal com van anar les coses!).

Estic compadint-me de mi mateix, i us asseguro que no vull semblar un ploramiques. Perquè Bazoches era l’Arca de Noè, amb pensaments racionals en comptes d’animals. I jo vaig ser prou llest per adonar-me’n.

Sota el sol de la Borgonya em vaig convertir en un jove ben plantat i musculós. Les meves forces es trempaven al so del pic i la pala (i del suc de llimona, ecs!). Al cap d’uns quants mesos d’estar ficat al meu fossat feia servir les eines de sapa com si fossin culleres. I més important encara: al cervell se m’acumulava un saber únic.

Potser hi havia cent, dues-centes persones a tot el món capaces de superar-me en les particulars matèries de Bazoches. Els Ducroix tenien el mèrit d’implicar l’alumne en la seva pròpia educació, i al cap de no gaire era jo qui els atabalava perquè m’ho expliquessin tot, tot. El cansament se’m va convertir en fam. Com més esgotat estava, més ganes tenia d’arribar a la lliçó següent. Una vegada els rudiments de l’enginyeria se’m van haver ancorat a dintre, jo mateix buscava alternatives per millorar-los. Encara us diré més: un dels mèrits poc reconeguts de l’amor és que ens esperona les ganes d’aprendre.

Perquè la Jeanne era el segon motiu que em mantenia viu i despert. Pel que fa al valor instructiu del desig, vet-ne aquí un exemple.

Un dia passejava amb l’Armand per un rodal de bosc dels voltants. A Bazoches el conreu de l’«atenció» no es limitava a la vista. A vegades, mentre caminava pel camp havia d’enumerar tots els sons que sentia. Fins que un no es concentra no s’adona de la quantitat de dades que poden oferir-nos les orelles. L’aire, la remor de fonts amagades, la fressa d’insectes invisibles, el repic d’eines de llaurança llunyanes…

L’Armand em va clavar un copet al clatell.

—L’ocell! No l’ha relacionat. ¿Que és sord?

—Però si li he enumerat sis cants d’ocell diferents!

—Es deixa el setè!

—¿On?

—Darrere i a la seva esquerra, a uns quaranta-quatre metres.

A vegades les seves exigències m’alteraven.

—¿Com vol que senti un so de no res que m’arriba per darrere i a aquesta distància?

—Enfocant-lo. Per a això li van donar unes orelles. —De cop l’Armand va dirigir les seves cap a aquell ocellet invisible que era a «uns quaranta-quatre metres»… i les va bellugar amb la mateixa facilitat amb què ho faria un gos!

—Aprengui a fer servir els músculs —va dir davant de la meva cara de sorpresa—. Que els tingui atrofiats no significa que no pugui recuperar-ne l’ús. Vinga.

Em va obligar a fer-ho. Durant una bona estona vam estar en aquell bosc en silenci. Jo intentant fer anar les orelles, l’Armand observant-me. No era gens fàcil. Proveu-ho si no em creieu! El que bellugava eren les galtes, o arronsava el front. Res. Només ganyotes ridícules. Em vaig donar per vençut.

Em vaig asseure al peu d’un arbre amb les mans al cap. A dos pams del meu peu dret vaig veure un bolet. Va ser l’única vegada que vaig estar a punt de deixar-ho. El que no havien aconseguit els més durs exercicis disciplinaris quasi ho aconsegueix aquell exercici infantil.

¿Què feia jo allà, en un racó de França, a les ordres d’un parell de vells llunàtics? M’esllomava en una trinxera inútil, tenia el cervell ple d’angles i geometries de tinta, ¿i tot per a què? Per fer el poca-solta, enmig d’un bosc, esforçant-me en el sublim art de bellugar les orelles com un mussol.

—No seré mai enginyer, mai —vaig pensar en veu alta, com els Ducroix. L’Armand va dir:

—Martí, noi. Has avançat moltíssim.

Es va arrupir al meu costat. Era insòlit que em tractés pel meu nom en comptes del descarnat i habitual «aspirant» o «talpó». Els Ducroix sabien quan vorejava el límit i en aquells moments, només en aquells, sabien mostrar-se molt afectuosos.

—No és veritat —vaig protestar com una criatura—. Ni hi veig ni hi sento. ¿Com podré construir o defensar fortaleses?

—Et dic que has progressat. —I amb un sobtat to casernari em va ordenar—: Aspirant, posi’s dret!

Respectava prou els Ducroix per fer un bot, per més desolat que em sentís.

—¿Què té a l’esquena, immediatament darrere l’arbre sota el qual estava assegut?

Vaig descriure la vegetació, amb totes les branques. Les que penjaven partides i les erectes, amb el nombre de fulles que hi havia a cada una i el color que tenien. No em va semblar un gran mèrit.

—Molt bé —va dir l’Armand—. A dos-cents cinquanta metres en línia recta darrere seu, ¿què més hi ha?

La meva resposta va ser immediata.

—Una dona. Passeja, cull flors. A la mà té un ram de poncelles vermelles i grogues. Quaranta-tres flors, em fa l’efecte. Pel ritme a què s’ajupia, ara deuen ser quaranta-cinc —vaig sospirar, mussitant—. És pèl-roja.

A la clariana on érem s’hi arribava per un passadís natural del bosc. Dos-cents cinquanta metres enrere desembocava en un prat verd on, mig minut abans, acabava de veure la Jeanne passejant.

—¿Se n’adona? —va dir l’Armand—. Quan volem, estem atents. El seu problema és que si en comptes de ser una dona espaterrant hagués sigut una geperuda, coixa, vella i desdentada, no s’hi hauria fixat gens. Però em reconeixerà que seria tan visible com aquesta. I per portar missatges entre línies l’enemic s’estima més les geperudes que les belleses. Ningú s’hi fixa.

Els germans Ducroix s’havien adonat dels meus sentiments per la Jeanne des del primer dia, per descomptat. L’Armand va sospirar i em va donar dos copets a la galta amb la palma de la mà, no vaig saber ben bé si de consol o de recriminació:

—Si vols ser enginyer —va dir— has d’estar sempre atent, i per estar sempre atent t’has d’enamorar de la realitat.

Aquella nit vaig baixar a l’habitació de la Jeanne. Vaig fer dos trucs suaus amb els nusos dels dits. No em va obrir. Vaig tornar la nit de l’endemà. Vaig fer tres trucs. No em va obrir. Una nit més: vaig fer tres trucs i tot seguit, més espaiat, un altre. No em va obrir. La nit següent no hi vaig anar. Però l’altra vaig fer cinc trucs.

Ara ve quan haig d’explicar que la Jeanne i jo vam caure l’un als braços de l’altre. Com la vaig seduir, o ella em va seduir a mi, o com vaig creure que la seduïa quan en realitat era ella qui em seduïa, o al revés, o a la vegada. Ja sabeu què vull dir, l’amor i tot plegat. El que passa és que la lírica no ha sigut mai el meu fort i no tinc ni idea de com dictar-ho bonic.

Mireu, entre el camp de pràctiques i el castell hi havia un paller. Imagineu-vos en Zuvi i la Jeanne al terrabastall, en un jaç de palla, despullats i l’un sobre l’altre, i al revés.

Ja està explicat.

* * *

Els membres de la família Vauban es reunien tots plegats a Bazoches en molt poques ocasions. Curiosament, aquells dies eren els que jo més fruïa de la companyia del marquès. I és que amb l’excusa d’instruir-me podia deslliurar-se una estona de tots aquells pesats, dels quals només suportava el seu cosí, en Dupuy-Vauban. A vegades em permetien acompanyar-los en llargues passejades pel camp.

En Dupuy-Vauban va ser un dels cinc millors enginyers del segle. Si a alguna cosa es deu el seu oblit, injust, és al seu parentiu de sang amb el marquès, que forçosament l’eclipsava. Era un home excepcional, fidel, modest i discret, virtuts que no són útils per propiciar la glòria terrenal. Va acabar la seva carrera militar amb setze ferides al cos.

Sempre m’alegrava de veure’l. Per a mi en Dupuy-Vauban era exemple, inspiració i baula intermèdia entre el gran marquès i en Martí l’alumne. Tot i ser molt més jove que el seu cosí, aquest el tractava d’igual a igual. Quan era amb ells em sentia com un nen, un nen que creix entre genis. De la mateixa manera que els nounats no entenen res dels diàlegs dels seus progenitors, al principi el seu llenguatge d’enginyer em semblava un autèntic galimaties. Però quan els meus estudis van avançar, em vaig incorporar als seus debats. Una de les satisfaccions més grans de Bazoches me la va donar en Dupuy-Vauban, durant una d’aquelles passejades campestres. Es va parar i va dir al marquès:

—Déu meu, Sébastien! Espero que al contracte d’estudis d’aquest noi hi figuri la clàusula.

—¿La clàusula? —vaig demanar—. ¿Quina clàusula?

—Una que et prohibeixi participar a cap setge on en Dupuy serveixi l’altre bàndol.

Van riure. Jo també. ¿Com podria disparar mai contra homes com aquells?

En una ocasió, en Dupuy no va poder acudir a una d’aquestes reunions familiars. Era en un setge, a Alemanya. En Vauban ja devia considerar-me prou format perquè l’acompanyés, perquè vam fer la passejada tots dos sols.

—¿I bé? —em va dir—. ¿Progressen adequadament els seus estudis, aspirant Zuviría?

—Fabulosament, monseigneur —vaig respondre, i era sincer—. Els germans Ducroix són uns professors excepcionals. En uns quants mesos he après més coses que en tota la meva vida.

—Ara ve el «però» —va apuntar en Vauban.

—No és una queixa —vaig dir, i tornava a ser sincer—. Passa que no acabo de veure l’aplicació de les meves lliçons de llatí, alemany o anglès. I fins i tot la física i l’agrimensura em semblen estranyes a l’enginyeria. Monseigneur!, durant hores, amb els ulls embenats, haig d’endevinar el tipus de sorra i la classe de pedres que em posen a les mans només per la textura. Encara que quasi m’han sortit ulls als dits, em resulta impossible veure una utilitat al conjunt dels meus aprenentatges…

—El conjunt és vostè —em va interrompre—. Anem a fer un volt.

Segons en Sébastien Le Prestre de Vauban, tota la història de l’art militar podia resumir-se com una disputa eterna entre atacant i defensor. A l’invent de la porra va seguir el del plastró. Al de l’espasa, el de l’escut, i al de la llança, el de la cuirassa. Com més poderosos eren els projectils, més gruixudes es dissenyaven les armadures.

Si hi ha alguna cosa que els homes sempre han buscat protegir amb més ànsia que el seu cos, és casa seva. Si ho mirem amb deteniment, les grans batalles no han sigut res més que un intent d’allunyar el combat de les llars. En Caín va esclafar el cap de l’Abel amb un roc, sí. El que la Bíblia no explica és que l’endemà en Caín va assaltar la casa del seu germà, li va robar els porcs, li va violar la dona i li va esclavitzar els fills.

Foc contra coves. Escales contra estacades de fusta. Torres de setge contra parets de pedra. I amb tot, un dia aquest equilibri inestable es va desfer.

Hi va haver un moment en què la defensa es va imposar a l’atac. Les tècniques d’emmurallament havien avançat més de pressa que les d’expugnació. Per més grans que fossin les pedres llançades per les catapultes, els onagres i els trabuquets, una ciutat els enginyers de la qual tinguessin recursos per erigir murs prou poderosos seria invulnerable. Aquesta ciutat va existir: es deia Constantinoble i va ser l’últim, esplendorós reducte de l’Imperi romà d’Orient. Durant segles, cada emperador llegava al següent una ampliació de les muralles.

Des del punt de vista d’un enginyer militar com en Vauban, la Constantinoble clàssica era la cúspide de la civilització antiga. Els seus murs de pedra megalítica s’elevaven fins a cent metres i estaven recorreguts a la part interior per torres i dipòsits.

Per més invasions que sofrís el decadent Imperi bizantí, ningú era capaç de traspassar aquelles parets ciclòpies. Tots els pobles de l’Orient i l’Occident ho van intentar sense èxit. Al llarg dels segles va aconseguir resistir vint-i-cinc setges! Germànics, huns, àvars, russos. Fins i tot els catalans medievals, per no deixar-nos ningú. Però al 1453 va passar una cosa que va canviar el curs de l’enginyeria, les guerres, la història i, posats a dir, tota la humanitat.

Per Turquia o per allà a la vora hi havia un xeic mustafà a qui se li va ficar entre cella i cella conquerir Constantinoble. En Vauban en tenia un retrat penjat en un pany de paret de Bazoches. Deia que era per no oblidar que l’enemic se l’ha de respectar sempre, encara que no s’ho mereixi, i se l’ha d’admirar sempre que s’ho mereixi. Al retrat, el Solimà en qüestió apareixia amb turbant i ensumant una flor. I amb una mirada de sàdic que feia venir feredat.

Pel que sembla, quan encara era un noi es va enamorar d’una presonera grega. Durant tres dies i tres nits no va sortir de la seva tenda de campanya. Els soldats van començar a murmurar que si era un calçasses i un fluix, aquestes coses que es diuen. Quan ja tenia la tita ben munyida, el mustafà es va assabentar del que passava. Va treure la pobra bizantina de la tenda i, zas!, li va tallar el coll d’un cop de simitarra. Tot seguit va cridar davant de tot l’exèrcit format: «¿Qui de vosaltres seguirà la meva espasa, tan poderosa que talla fins els llaços de l’amor?».

Al principi les envestides del mustafà van acabar com de costum: amb milers de geníssers cosits a fletxes, escaldats amb quitrà bullent i poc o molt fets miques al peu de les muralles.

Però llavors un grupet d’enginyers hongaresos i, sobretot, italians (aquests italians sempre embolicant la troca!) van oferir els seus serveis al rei moro. I el mustafà en qüestió els va encomanar el disseny del canó més gran que s’hagi pogut imaginar mai.

En aquells temps l’ús de la pólvora en l’artilleria ja era conegut, però en batalla no passava de ser focs d’artifici. Espantava els soldats menys bregats i donava moral als propis. Poca cosa més. Però aquell turc es va agafar allò dels canons molt i molt de debò. El resultat va ser la Gran Bombarda, un canó de deu metres de longitud. Un cop fos, per portar-lo fins a Constantinoble van necessitar un tir compost per tres-cents bous. Pesava tant que en un dia de marxa no recorria ni dos quilòmetres. Però va arribar.

La Gran Bombarda disparava boles de pedra de cinc-cents quilos. Per més que els bizantins intentessin tapar les bretxes, ¿què es podia fer contra allò? Després d’una descàrrega en venia una altra, i una altra, i una altra. I per poc precisa que fos, contra unes muralles tan altes i verticals era impossible errar el tret.

La resta és cosa sabuda. Els turcs van entrar en massa pels esvorancs. L’emperador bizantí va morir combatent a primera línia. Els enginyers de tot Europa van tenir una esgarrifança. Perquè a partir d’aquell moment ¿de què servien les muralles? Fortificar una gran ciutat era una cosa molt costosa, i els reis no estaven disposats a gastar-se una fortuna en obres inútils. La gran pregunta era: i ara ¿com protegirem les nostres ciutats? (I en privat: i ara ¿com conservarem el nostre sou d’enginyers reials?).

Hi va haver fórmules, propostes, la majoria erràtiques, confuses, vacil·lants. L’únic cap que va resoldre el problema en tota la seva dimensió era el del senyor que passejava al meu costat: Sébastien Le Prestre de Vauban.

Ja que la pirobalística s’havia convertit en l’enemic principal de les muralles, per protegir les ciutats del seu poder s’havia de reinventar tot. En Vauban em va dedicar una mirada inquisidora.

—¿I bé? ¿Què faria vostè, aspirant Zuviría?

Quina pregunta, jo no en tenia ni la més remota idea.

—Doncs no ho sé, monseigneur —vaig reflexionar en veu alta—. ¿Com es pot evitar un atac artiller? Només se m’acuden dues fórmules: atacant els canons o ocultant-se del seu poder. L’atac sembla un suïcidi. Si els canons són capaços de destrossar les muralles més sòlides, ¿què no faran amb la carn d’homes al descobert? Pel que fa a sortir fugint, això salvaria la guarnició però condemnaria la ciutat. I les muralles no es poden ocultar.

En Vauban va fer esclafir dos dits.

—La seva última opció. No anava desencaminada.

Vaig haver de reprimir una rialleta.

—Però monseigneur, ¿com pot ocultar una ciutat tot el seu perímetre emmurallat?

—Enterrant-lo.





6


Les muralles de l’edat mitjana eren altes i verticals. Com més gruixuts fossin els murs i més alts fossin els merlets, per més fortes es tenien les seves defenses. I per reforçar-les encara més, hi havia les torres afegides al seu perímetre.

Tota la puixança de les muralles medievals estava a la vista, i encara avui dia evoquen tanta fortalesa que si demanem a un infant que dibuixi una muralla en triarà una d’estil antic, encara que no n’hagi vist mai cap, abans que aquelles de modernes sota les quals juga cada dia.



En Vauban va invertir els principis tradicionals de l’emmurallament, fent que fos més i més inclinat, una escarpadura que a vegades arribava als setanta graus. Gràcies a l’angle de les parets, els projectils dels canons rebotaven en comptes de penetrar-hi. I com que els canons tendeixen al tir oblic, era dificilíssim encertar-hi amb un mínim de precisió. Encara més: l’altura medieval de les muralles s’havia convertit en un desavantatge, de manera que el sistema vaubanià les va construir darrere d’un fossat molt profund, ocultant-les. En alguns projectes d’en Vauban les fortificacions mantenien un perfil fins i tot més baix que els edificis de la plaça. Això produïa un efecte curiós. Un exèrcit que s’acostés a la ciutat amb prou feines en distingiria les defenses, i en canvi se li apareixerien clarament els edificis civils que hi havia darrere seu.

Us afegeixo un gràfic perquè ho entengueu més bé. (Aquesta làmina, alemanya tarada. Aquí! Ni abans ni després. Aquí!).



Les torres medievals que puntejaven els recintes emmurallats es van substituir per baluards. Un baluard era una mena de fortí incrustat a les muralles, que normalment adoptava una forma pentagonal. A la làmina següent, ¿veieu aquesta construcció en forma de punta de llança que sobresurt a la muralla? Això és un baluard.



El que acabeu de veure és un baluard elemental, més que modest pel que fa a dimensions, de fet. Les grans fortaleses disposaven de baluards gegantins, moles immenses que a dintre contenien una guarnició de fins a mil homes, dotzenes de canons i dipòsits subterranis de munició. A les fortificacions dissenyades pels maganons moderns, doncs, les muralles estan protegides per baluards, i al seu torn els baluards es donen suport entre ells.

Suposem que una tropa invasora es decideix per l’assalt. La forma pentagonal no està triada perquè sí. Els atacants, forçosament, hauran de decidir-se a escalar algun dels costats del baluard que es projecten enfora. Sigui quin sigui, els baluards adjacents cobriran els seus companys amb un foc sostingut. Mentre els assaltants avancen, des de les muralles i els baluards els dispararan i bombardejaran, i els abocaran milers de litres de líquids inflamables.

Si en comptes d’un baluard s’ataca un pany de muralla, encara és pitjor. Els pobres idiotes que baixen al fossat ja no tornen a pujar-lo mai més. Els disparen per tres bandes: des de la muralla i des dels baluards que la cobreixen, a dreta i esquerra.

Foc encreuat. Dues paraules unides que, sobre el paper dels enginyers, són simples models de traç i disseny. Però quan la tinta es converteix en pedra, aquestes dues paraules il·luminen l’infern.

Foc encreuat! Centenars, milers d’individus d’uniforme baixant i pujant un fossat inacabable, tirotejats, bombardejats, assassinats per una tropa invisible. Potser el fons del fossat ha sigut inundat o, en el millor dels casos, reforçat amb estaques punxegudes que sobresurten metre i mig de terra. Els qui hi quedin empalats impediran l’avanç dels qui vénen darrere. Finalment, resultarà impossible avançar. Si l’atac ha sigut conduït per una tropa reduïda, no en quedarà ni un de viu. Si han sigut milers, el fossat s’omplirà de cossos que es retorcen.

Aquesta meravella cruel anomenada disseny vaubanià pot multiplicar-se fins a l’infinit. Per protegir encara més les muralles, davant d’un pany es pot crear una «lluna» o «mitja lluna». Abans d’atacar la línia principal de la muralla, l’invasor haurà de gastar milers de projectils per derruir la mitja lluna. I en el cas dubtós que sigui conquerida, els defensors es retiraran a la muralla següent volant les passarel·les que deixen enrere. I el joc torna a començar. La defensa segueix intacta. Els assaltants només han conquerit un illot a costa de centenars de baixes. ¿Amb quines energies poden reprendre l’atac? Llunes, mitges llunes, revellins, tenalles… Una infinitat d’arquitectures que no val la pena detallar als no iniciats. De totes maneres, vegeu els detalls tècnics d’una armadura completa.

No em negareu que l’arquitectura fortificadora del nostre segle té el seu encant. El nostre art fa que la utilitat es revesteixi de bellesa. Traços geomètrics, clars, nets. Formes ascètiques, perquè no oculten res. Són el que són: defenses. I tots els éssers d’aquest nostre diminut univers busquen seguretat davant de les hostilitats del món. En temps de pau els habitants poden passejar per baix, feliços i lliures de perill, amb la sensació de seguretat que ofereixen aquests baluards de caiguda angular, aquests colossos arraulits com sentinelles immutables. No és que la fortificació vaubaniana tendeixi a la bellesa; més aviat és la bellesa la que s’acosta a les seves formes, sotmetent-s’hi. Perquè a l’hora de contemplar-la, davant dels ulls se’ns apareix aquest principi dubtós, aquest fet sense fonament real: que al món hi ha l’ordre, un ordre bo.



I a la làmina següent, si aquesta cotorra negligent sap posar-la al seu lloc, permeteu-me un detall poètic.



¿Veieu aquesta petita garita a l’angle superior del baluard, com un mascaró de proa? En francès es diu échauguette. Serveix perquè un sentinella s’hi aposti a dintre, a recer dels elements. Més enllà de la pura funcionalitat, els enginyers militars no desconeixen el valor estètic de les seves obres. I l’échauguette és una cosa així com la cirereta del pastís. L’únic detall en què el dissenyador pot permetre’s alguna expansió banal. A vegades teulades delicadament còniques de llosa negra o vermella; d’altres, parets decorades amb fins gravats a la pedra. Vaig conèixer un enginyer hongarès, molt bon dibuixant, que tenia com a afició col·leccionar esbossos d’échauguettes que ell mateix prenia. I feia ben fet.

¿Quina és la primera mesura de defensa quan l’enemic s’acosta? Volar l’échauguette amb una càrrega de pólvora, perquè aquest punt vertical no serveixi de referència a l’artilleria.

Aquest acte sempre m’ha causat un dolor únic, inexpressable i ambivalent. Una ciutat es disposa a defensar les seves llars, ¿i quin és el prolegomen?: el sacrifici de la bellesa més exposada.

Una ciutat a punt de ser assetjada s’assembla a un formiguer trepitjat. Annibal ad portas! Els campanars de les esglésies fan el toc d’avís. Els pagesos dels voltants acuden a resguardar-se darrere de les muralles, amb les famílies i menant el bestiar. A pas viu, la guarnició ocupa les seves posicions. Es distribueix la munició, es descobreixen les boques dels canons i se salvaguarden els dipòsits de pólvora.

Però fins i tot enmig d’aquest tumult frenètic, quan l’oficial de torn crida els qui hi ha a prop que s’enretirin, que l’échauguette està a punt de saltar enlaire, sempre, i dic sempre, passa el mateix: la gent es para en sec. Mira l’échauguette amb ulls vidriosos. El silenci és tan absolut que es pot sentir la metxa consumint-se. I de cop, bum! Un trànsit instantani de l’estat de pau a l’estat de guerra. Aquest «bum» és respecte a un setge el que el Gènesi és respecte a la Bíblia. Els Puntuats (i gràcies a la pesada de la Waltraud de seguida sabreu a què em refereixo amb el terme «Puntuat») no podíem ser persones normals. Odiava la voladura de les échauguettes i al mateix temps experimentava la felicitat, el delit del dolor que havia de venir.

El gran error de Bazoches va consistir a creure que podia dignificar la tasca dels maganons guerrers; elevar-la, fins i tot, a la santedat d’un art civil. En Vauban va creure que tecnificant la guerra estalviaria vides. Ara, tant temps després, tantes massacres després, aquesta idea pueril ens pot semblar sòrdida. Però el marquès hi tenia fe. En tenia. L’eximeixo de tot.

Al final d’aquella passejada en què va relatar la història de Bizanci, em va fer una pregunta. Recorríem prats verds, solitaris i humits de pluja als afores de Bazoches. Els corbs grallaven sobre els nostres caps. En Vauban es va deturar.

—I vostè —em va demanar—, en aquesta guerra sense final, ¿a quin costat estarà? ¿Al del canó o al del bastió?

—No ho sé, monseigneur —vaig respondre, sorprès. I després de dubtar per un instant, vaig afegir—: Suposo que al costat de qui tingui la justícia a favor seu.

Em va agafar la mà dreta, me la va girar com si volgués llegir-me’n la palma, i em va arremangar la màniga.

—Digui als Ducroix que li tatuïn el seu primer Punt.

* * *

He resumit una bona part dels ensenyaments d’en Vauban, però no us penseu que es van limitar a una passejada. En realitat, van ser una suma de trobades, visites a la sala d’estudi i crides perquè acudís al seu despatx quan tenia una estona lliure o li venia de gust esplaiar-se sobre això, allò o allò altre. Tot i així, el pes del meu aprenentatge va continuar recaient en els germans Ducroix. Ells componien el text; en Vauban polia l’esborrany.

Reculem. Això dels punts mereix una explicació. (En tot cas la meva mastodonta alemanya hi insisteix: m’interromp com una cacatua xerraire i demana que torni a l’escena en què he esmentat això del primer Punt).

Els bessons m’anunciaven la concessió d’un Punt quan havia fet un progrés substancial. Jo allargava el braç dret sobre una taula, amb la palma cap amunt, i em tatuaven amb uns ferros que semblaven en part bisturí i en part instrument de tortura. El primer Punt me’l van gravar al puny, just a la unió entre la mà i l’avantbraç. «Punt» és una definició molt succinta. El primer va ser això, un simple cercle de tinta indeleble de color violeta fosc que a l’hora de tatuar-me’l em va fer un mal horrorós. El següent, més sofisticat, seguia el primer, avantbraç amunt i separat per un parell de centímetres. Era com el símbol de sumar, +, però amb les puntes unides per línies, com una rosa dels vents. El tercer, un pentàgon. Cada Punt era més elaborat que l’anterior. A partir del cinquè es definien les formes d’una fortalesa baluardada. Figura que l’enginyer perfecte té deu Punts, que li recorren l’avantbraç fins al plec del colze.

M’anticiparé a la curiositat lectora: en aquest món ningú té deu Punts tatuats. És a dir, no hi ha ningú que sigui un Deu Punts. Almenys que jo sàpiga. I no estic dient que en alguna banda no hi hagi algú que ho mereixi. Senzillament es dóna el cas que el cercle dels maganons era tan reduït, en tant que especialitzat i selecte, que els qui podien concedir atributs fa dècades que crien malves. Bé, quedo jo, un Nou Punts. ¿I què? Ja sóc massa vell per tenir alumnes. I per acabar-ho d’adobar, aquests revolucionaris de París que la meva insofrible i horrorosa Waltraud tant admira, estan alterant fins i tot la forma tradicional de fer la guerra. Aquí, uns mots.

A principis del meu segle els exèrcits estaven constituïts per soldats de carrera (o mercenaris, tant se val la paraula que fem servir). Com que cap rei era infinitament ric, els exèrcits tenien un nombre relativament reduït d’homes. Per això les fortaleses baluardades eren tan importants, perquè bloquejaven les rutes d’invasió. Si, en comptes d’assaltar-les, l’exèrcit atacant les eludia i les deixava enrere, podia trobar-se amb les comunicacions tallades i entre dos focs: l’exèrcit enemic i la guarnició de la fortalesa, que l’atacaria per l’esquena.

Avui dia els poca-soltes robespierrians de París han inventat la levée en masse, que pròpiament hauríem d’anomenar assassinat en massa. Actualment els exèrcits són deu, cent vegades superiors en nombre als de la meva època. Poden deixar uns quants regiments bloquejant una fortalesa i fer anar la resta endavant, sense molestar-se a prendre-la. Per això a la meva època hi havia vint setges per cada batalla campal, i fins i tot la majoria tenien com a objectiu aixecar un setge o impedir-lo. Ara les batalles es redueixen a empènyer files i files d’homes contra els fusells i els canons enemics, com fusta consumida pel foc. Guanya qui té més llenya. A això es redueix la ciència moderna de la guerra. Visca el progrés!

Pel que fa a la mística dels Punts, per al món de Bazoches venien a ser un protocol de reconeixement.

En un moment en què la salutació cortesa encara es basava en la inclinació de cap, els enginyers van ser els primers que van tornar a l’encaixada de mans romana. A l’hora de donar-se la mà giraven imperceptiblement el puny. Cada un observava els Punts de l’altre, i d’aquesta manera s’establien les jerarquies naturals i s’estalviaven una pila de circumloquis, disputes i malentesos. I creieu-me si us dic que en un setge, o en la defensa d’una ciutat assetjada, això era molt important. Per més que l’exèrcit hagués concedit graus militars, un Tres Punts sempre se subordinaria a un Quatre Punts. I així successivament. Els oficials de carrera notaven alguna cosa estranya, però en general els Punts eren tan pràctics i hermètics, i els militars tan idiotes, que no s’adonaven de res. O tant se’ls en donava.

En la jerarquia dels Puntuats hi havia un nucli de fraternitat universal. Quina experiència tan bella, tan galvanitzadora de l’esperit, coincidir amb un perfecte desconegut a Berlín o a París, a les dilatades valls hongareses o en un pic dels Andes fuetejat pel torb, i de sobte, per més llunyans que fossin els nostres orígens, sentir que pel simple fet de girar el puny aquestes distàncies es fonien com per art d’encantament; érem dos homes units pel reconeixement mutu. No hi ha res en aquest món que pugui suplir aquesta mirada única de complicitat.

¿Entens de què et parlo, benvolguda i horrorosa Waltraud? No, és clar que no. I tot i així és molt fàcil. Darrere teu, el meu gat, embadalit a la vora del foc. ¿Veus com em mira? És això.

* * *

I tot i així jo no era conscient del valor dels meus tatuatges. Els germans Ducroix em van concedir el meu segon Punt per haver comptat cigrons. No us en rigueu. Estava fart de la sala esfèrica. Fartíssim! Tant que ni jo mateix m’havia adonat dels progressos que feia.

Només aconseguireu ser una persona atenta quan estigueu atents fins i tot estant distrets. ¿Ho enteneu? Doncs és clar que no. Jo, en el seu moment, tampoc. Hem d’interioritzar-ho. Arribats a cert punt, creieu que la vostra ment vagareja, però els mecanismes d’alerta es mantenen actius i segueixen rastrejant la realitat.

Durant un dinar em van posar al davant un plat de cigrons. Aquell dia els Ducroix menjaven amb mi i de seguida es van adonar que tenia el cap en un altre lloc. (La van encertar: estava pensant que els pèls del cony de la Jeanne tenien exactament el color dels cigrons).

L’Armand em va picar el front amb el cullerot.

—Aspirant Zuviría! ¿Quants cigrons té al plat? Contesti sense dilació!

Me’n vaig empassar ràpidament una cullerada plena i vaig respondre:

—N’hi havia noranta-un. Ara en queden vuitanta-un.

Els va encantar. I no mentia. Ni jo mateix vaig saber que coneixia la resposta fins que no em van haver fet la pregunta. Allò d’empassar-me la cullerada va ser per deixar-los fotuts, i per demostrar que controlava l’observació no com un instant, sinó com un procés.

Quan sortia de la sala esfèrica la pregunta de rigor sempre era la mateixa:

—Aspirant Zuviría, ¿què hi havia a la sala?

Per més que descrivís amb tot detall els objectes que hi penjaven, a quina distància eren de terra i els uns dels altres, el més corrent era que el seu dictamen fos:

—Suficient, però imperfecte.

Un dia, per fi, al final de la meva relació vaig fer una pausa i vaig afegir.

—I, a més a més, jo.

M’havien repetit mil vegades que l’observador forma part del que s’observa. I per a vergonya meva havia trigat mesos a assumir que jo també era a dintre de la sala. Potser us semblarà una simple lliçó d’humilitat, o fins i tot un joc de paraules poc enginyós. Però no.

Quan l’enemic es preparava per assaltar el meu baluard, havia de veure-ho tot i enumerar-ho tot. Els nostres fusells, els seus. L’estat de les defenses, el nombre de canons, la distància i l’amplària de les seves paral·leles. També la meva por. Al món no hi ha res que distorsioni tant la realitat com el pànic. Si no era conscient de la meva por, la por hi veuria en lloc meu. O, com dirien els Ducroix: «La por li pujarà fins als ulls i hi veurà en lloc seu». El món s’assassina, els homes moren assaltant o defensant muralles. Però, de fet, el conjunt no passa de ser una minúscula esfera blanca, perduda en un racó de l’univers, indiferent a les nostres ànsies i els nostres dolors. Això és el Mystère.

Em vaig convertir en un Tres Punts pel fet d’acabar la meva llarga trinxera.

—Se’l felicita, aspirant Zuviría. S’ha guanyat el seu tercer Punt —em va notificar l’Armand—. Permeti, no obstant, que matisem el valor del seu exercici. Un cop ha arribat al límit del nostre camp sense llaurar, ha seguit endavant amb el pic, la pala i les feixines. Ha fet ben fet, encara que destrossés la tanca de bardissa limítrofa. No li havíem donat instruccions d’aturar-se, i d’un enginyer s’espera obediència i constància. Tot i així, ¿no s’ha adonat que el camp adjacent estava sembrat de blat?

—Sí.

—Correcte, no se li recrimina que hagi obert en canal una propietat privada que no pertany al senyoriu. En temps de guerra tota terra està en disputa. Però quan el solc de la seva trinxera ha topat amb el burro que empenyia l’arada i el bon home que hi anava darrere, que per cert protestava enèrgicament per la invasió, ¿no se li ha acudit que l’exercici superava els objectius pedagògics?

—No.

—Correcte. La seva feina no és valorar les ordres. Ara bé, quan el noble llaurador l’ha insultat, ¿creu que ha sigut adequat clavar-li un cop de pala i arrossegar-lo a l’interior de la trinxera?

—Sí. El cop de pala només l’ha deixat inconscient. He considerat que discutir seria una pèrdua de temps. Ho he fet per posar-lo a cobert dels trets. Se suposa que per a un enginyer l’únic sentit de la seva tasca consisteix a protegir els súbdits del rei. —Vaig sospirar—. Amb el burro no m’hi he atrevit. Hauria pogut tombar-lo d’un bon cop de pala a la testa, per descomptat. Però fent-ho m’hauria exposat al foc. I a més a més no estava segur de poder introduir-lo a la trinxera, perquè era molt feixuc i la trinxera era estreta. La meva avaluació ha sigut que la vida d’un enginyer és més preciosa que la d’un burro, de manera que l’he abandonat a la seva sort.

L’Armand i en Zenon es van mirar com si dubtessin. Vaig afegir:

—El burro semblava indiferent a la qüestió.

El quart Punt va venir abans d’una sessió al paller, un dels millors moments de la meva llarga vida de semental oportunista.

Un diumenge a la tarda érem al paller amb la Jeanne després d’haver fet l’amor, despullats, mentre a fora queia una pluja lànguida i pertinaç. La Jeanne, amb els ulls tancats, dormitava. Allò era la bellesa. La seva carn rosada, els cabells rojos, ajaguda en un matalàs de palla groga… I tota aquella visió sota la claror tènue, dolça i grisa de la Borgonya. D’entre la meva roba amuntegada vaig treure una carpeta.

—T’he escrit uns poemes —vaig dir, i li vaig posar al davant un conjunt de làmines.

Va obrir els ulls i se li va il·luminar la cara. Tant li fa que les dones siguin nobles d’alt llinatge o pageses pudentes com la meva benvolguda i horrorosa Waltraud. Quan algú diu que els ha escrit un poema, s’entusiasmen.

Va agafar les làmines.

—¿Què és això? —va demanar, tan enriolada com sorpresa.

—Un poemari. Però només n’hi ha un que valgui, el que vaig acabar ahir i que m’ha valgut el quart Punt.

—¿Poemes? Però si són dibuixos.

—Bé, ¿i què? —em vaig ofendre—. Els Ducroix em donen classes de disseny, no de versificació. Però són poemes. —Em vaig acostar encara més a ella—. Són dissenys de fortaleses. ¿T’agraden?

No s’atrevia a manifestar la seva incomprensió, evident de totes maneres. Vaig estendre les làmines sobre la palla i vaig continuar:

—L’últim plànol que vaig dibuixar és el millor. ¿Endevines quin és? Si t’hi fixes bé veuràs que és diferent dels altres.

Els ulls li ballaven d’una làmina a una altra.

—Mira amb atenció! —vaig dir—. Ets filla d’en Vauban. Si tu no pots entendre-ho, ¿qui ho entendrà?

Durant uns moments va sostenir una làmina. La va deixar de banda. Una altra, i una altra. Seguia plovent. Mentre ella triava, la meva ment mirava la pluja. Se’m va acudir que als països humits es podria fer servir la pluja com a arma contra els assetjadors.

—Aquesta —va dir finalment—. Sí, aquesta és la bona. —L’havia encertat. Feia una cara com la d’un infant que acaba d’aprendre a llegir—. Aquesta és diferent de les altres. Semblen dibuixos iguals però no ho són. Hi ha alguna cosa més. —Em va mirar—. ¿Per què és tan diferent?

—Perquè en aquesta —vaig dir tocant el paper amb un dit— vaig crear una fortalesa pensant que tu dormies al centre de la ciutat. I jo et defensava.

* * *

De l’extensa família Vauban, qui menys visitava el castell era el marit de la Jeanne. Crec que es van casar per compromís, i la veritat és que la seva presència no em generava una incomoditat particular.

Si es mantenia lluny de Bazoches no era per cap disgust. Simplement vivia d’esquena a la seva dona, a qui no feia cas, però sense animadversió ni mals tractes. Quan menjaven a la taula gran, per raons de protocol s’havien d’asseure l’un al costat de l’altre. Ell prestava molta més atenció al saler que a la seva dona (sempre tenia por de quedar-se sense sal, era una de les seves moltes obsessions). Quan em passava pel davant quasi podia veure-li les idees escampant-se-li com serradures.

No es rentava si no era amb supervisió familiar. Quan estava massa temps a París sense que el controlessin, es deixava les ungles més llargues que un llop. I la roba, caríssima, sempre la tenia esparracada. Així que arribava a Bazoches havien d’amagar-lo, rentar-lo i vestir-lo, perquè si el marquès el veia en aquell estat era capaç d’expulsar-lo. Això sí, era felicíssim, potser l’ésser humà més feliç que he conegut mai. El seu deliri particular era la pedra filosofal. Sempre estava a punt de descobrir el secret últim. ¿I existeix ningú més feliç que un geni que està a un tomb de dau de revolucionar la ciència? Fracassava, és clar, i durant dos dies queia en pous de melancolia. Però el tercer dia ja estava com si res, engrescat i content perquè havia trobat una altra fórmula secreta en algun llibre atrotinat.

Com acostuma a passar, el cornut es va fer molt amic de l’amant (a desgrat meu, però què hi vols fer). Jo crec que no es va arribar a assabentar de la meva relació amb la Jeanne, i si ho va saber li importava un rave. Per més que intentava eludir-lo, era inevitable que tard o d’hora m’enxampés en algun racó de Bazoches.

—Benvolgut Zuviría! —va exclamar un dia, abraçant-me.

Aquella vegada feia tota una setmana que era al castell, un espai de temps extraordinàriament dilatat si tenim en compte les seves arribades i partides sobtades. La causa era una vella amb fama de comunicar-se amb els esperits descarnats que vivia al poble de Bazoches i a qui visitava a diari.

—Crec que per fi he trobat la pista definitiva que ens portarà a la pedra filosofal —va prosseguir—. La pista no era en aquest món, sinó a l’altre! Gràcies a aquesta vella bruixa puc parlar amb ànimes superiors, que m’orientaran. Ahir vaig conversar amb Michel de Nostradamus i amb el mateix Carlemany.

No és del tot il·lògic que sentís aquesta afició per la meva companyia. La seva família li tenia presa la mida i se’l treien del davant, mentre que els servents no estaven al seu nivell. Amb mi, en canvi, podia permetre’s donar-me la tabarra per la meva qualitat d’alumne únic, a mig camí entre aquelles dues capes socials tan extremes. Per la meva banda, hauria sigut altament indecorós que engegués a fer punyetes un membre de la família Vauban. De manera que havia de suportar els seus entusiasmes i les seves diarrees mentals sobre la pedra filosofal. Si som indulgents, tampoc era una càrrega tan pesada. Les meves obligacions se circumscrivien a obrir molt els ulls, i de tant en tant deixar anar un «¿De debò?», un «Interessantíssim!» o fins i tot un «El món tremolarà de joia!», quan el que pensava era: «Acaba d’una vegada, guillat, que vull anar al paller a cardar amb la teva dona».

L’autèntica pedra filosofal era Bazoches. Bazoches, i tant, el Bazoches plaent. Van ser els millors dies de la meva vida; els més tendres i esperançats. Feliços. I penseu que us parla una vida de noranta-vuit anys, noranta-vuit voltes al sol. Tot i que també va ser en aquella època que va passar una cosa lleugerament ominosa.

La Jeanne i jo no sempre ens lliuràvem a l’amor secret. A vegades ens visitava un capità d’infanteria, el cavaller Antoine Bardonenche. No recordo quina estima li devia el marquès, però la seva entrada a Bazoches era franca. Un home jove i corpulent, espadatxí suprem, de mandíbula forta, increïblement càndid. El seu ideal era el dels cavallers errants, tot i que en Bardonenche reemplaçava la part tràgica per un riure alegre. Era un dels individus més ben plantats que he conegut, de port viril perfecte. La Charlotte, la germana gran de la Jeanne, n’estava bojament enamorada. Alguns diumenges anàvem tots quatre junts, la Jeanne i jo, en Bardonenche i la Charlotte, de pícnic a un dels prats que envoltaven Bazoches. Ells es dedicaven a una esgrima fictícia, armats de bastons, rebolcant-se innocentment i entre rialles inacabables. Jo examinava en Bardonenche amb els ulls de Bazoches per saber què s’ocultava sota aquella pell guerrera i al mateix temps d’una voluptuositat pueril. Res, no hi havia res. La seva vida es limitava a la passió per les armes i el servei a Lluís XIV de França, a qui els seus lacais anomenaven el «Rei Sol» i els seus enemics el «Monstre d’Europa» o, de forma més planera, el «Monstre».

Un dia en què el marquès no hi era i, gran novetat!, els germans Ducroix tampoc, les dues parelles vam convertir el castell en una festa. Encara érem criatures, tot i els meus estudis, tot i que la Jeanne fos casada, tot i l’uniforme d’infanteria d’en Bardonenche. Vam jugar a la gallina cega. Quan em van embenar els ulls els vaig empaitar sense dificultat. Gràcies a la sala esfèrica em resultava tan fàcil trobar-los que quasi no necessitava ulls. N’ensumava les rialles, n’escoltava les olors. Vaig recórrer a la dissimulació, permetent que fugissin de mi una estona. De cop les meves mans van empènyer una porta oculta darrere d’una cortina. Jo desconeixia els motius d’aquell camuflatge, però amb els ulls embenats no semblava tan anòmal entrar-hi.

Darrere la porta va aparèixer un corredor estret. Les meves mans van detectar uns suports que recorrien les parets. I a sobre, unes curioses figures. Em vaig treure la bena: eren reproduccions a escala de les fortificacions de totes les ciutats i ciutadelles d’Europa.

Déu meu, de sobte vaig saber on era. A Versalles el Monstre atresorava dissenys en miniatura de les fortaleses del continent, toutes en relief. Si un dia els seus generals necessitaven assaltar-les, hi havia una rèplica perquè els enginyers planifiquessin més bé l’atac. En Vauban, sense que ho sabés el Monstre, havia construït una sala semblant. Naturalment, el marquès no tenia la intenció d’ensenyar aquell secret a un simple aspirant a enginyer com jo, però encara que la meva lleialtat cap a ell m’impel·lia a sortir d’allà, una cosa me’n va retenir.

Em vaig fixar en la maqueta que tenia més a la vora, una figura estrellada de dotze baluards. Els artesans havien fet una feina excepcional. Amb guix, fustetes i porcellana, es reproduïen les fortaleses edificades a tots els confins d’Europa. Les escales eren exactes, com també l’angle d’inclinació dels baluards, la fondària dels fossats… Rius, costes i aiguamolls estaven indicats amb color blau més clar o més tèrbol, segons la profunditat i la distància de les muralles. S’hi reflectien les elevacions i els barrancs, de color marró, més o menys fosc segons l’altura. Unes taules numèriques als marges complementaven la informació per als tècnics.

Vaig tancar els ulls com si seguís jugant a la gallina cega. Les reproduccions eren tan bones que podia identificar-les amb el tou dels dits. Ath. Namur. Dunkerque. Lilla. Perpinyà. La majoria fortaleses bastides per en Vauban o reedificades per ell. Besançon. Tournai. També Bourtange, Copertino, places enemigues estudiades pels espies del Monstre. Cada fortalesa adoptava la forma d’estrella, els contorns de la qual els meus dits resseguien, una vegada i una altra, com una Via Làctia continguda en aquella habitació màgica. Vaig sentir veus. Allà fora, la Jeanne i en Bardonenche em cridaven. Una última maquette, vaig pensar entre mi, una més abans de tornar amb ells.

Amb els ulls novament tancats, doncs, vaig recórrer muralles medievals, baluards antics. Tot indicava que es tractava d’una vella ciutat, amb mil anys a l’esquena. Interessant. Més detalls: era un port, perquè les muralles no cobrien el mar. Vaig parar en sec. Una esgarrifança. Em vaig empassar la saliva: jo coneixia aquells perfils.

Per primera vegada des que havia ingressat a Bazoches vaig tenir un pressentiment funest. Perquè a Bazoches tot es regia per la utilitat, i si aquells dissenys eren allà era perquè potser, algun dia, podrien fer-se servir per concebre un assalt. Vaig obrir els ulls, vaig mirar aquella última maquette. Era Barcelona.





7


¿Han odiat mai algú només de veure’l? Al llarg de la meva vida he conegut tants canalles, bergants i malparits que si el diable els aplegués en una malèfica reunió omplirien el Mediterrani. Però només un ha merescut la constància del meu odi: en Joris Prosperus van Verboom. Vegeu, vegeu una còpia del seu retrat oficial. Un xicot encantador, ¿oi?



Quan el vaig conèixer, en Verboom devia tenir una mica menys de quaranta anys. La seva fesomia grollera i les seves galtes de gos et feien pensar en un carnisser d’escorxador. No exagero. Tenia un rictus intolerant, una cara amb les faccions contretes com si no hagués purgat el ventre des de feia anys. La mirada severa del marquès de Vauban estava reglada per l’ordre i la justícia. Estricta, però justícia al capdavall. La d’en Verboom, per la seva animadversió als inferiors.

Considerant el que va passar, el món seria un lloc millor si aquell home s’hagués conformat a viure com el que en el fons era: un salsitxer d’Anvers que no hauria hagut de sortir mai de casa. Però en va sortir, perquè per sobre de totes les coses a en Verboom el definia la seva ambició servil, un instint que s’ajustava a la seva conducta com una clau al pany. Per això el volien tant els poderosos i en va obtenir prebendes, perquè els reis sabien que els voltors volen alt, però sempre per sota de les àguiles.

Algú s’havia descuidat d’ensenyar-li a riure. Un aspecte que en el tracte amb els subordinats li va ser molt útil, perquè els intimidava, però que davant de les dones esdevenia catastròfic. Veure’l exercir de galant era un espectacle penós, per no dir grotesc. La seva falta de sintonia amb l’element femení, amb tota aquesta esfera del món que no es regeix pel simplisme de l’obeir o el manar, generava en ell una inseguretat cerval. El resultat eren uns despropòsits deplorables, abufonats i graciosíssims per al comú dels espectadors. Matisem-ho. Es comportava com un pallasso sempre que ell i l’espectador no fessin la cort a la mateixa dona. Perquè allà tenia en Verboom, al centre exacte del pati d’armes de Bazoches, intentant seduir la meva Jeanne amb la seva lletja cara de carnisser.

Jo tornava del camp, fet una calamitat i carregant pales i pics, quan em vaig encreuar amb ells. Les tècniques d’observació de Bazoches poden dirigir-se a moltíssims altres aspectes que els relacionats purament amb l’enginyeria. Jo ja era un Quatre Punts i en vaig tenir prou amb una mirada, mitja mirada, per endevinar què volia aquell individu. O més ben dit: qui.

Anys enrere en Verboom, el salsitxer d’Anvers, havia servit a les ordres d’en Vauban en un parell de setges. Això justificava una visita, en aparença, de pura cortesia. Bona excusa per exhibir-se amb el seu uniforme d’enginyer reial. Ha! En realitat venia de caça major. La Jeanne era guapa, rica, filla d’en Vauban i casada amb un individu a qui qualsevol dia tancarien a les golfes d’alguna institució piadosa. Quan m’hi vaig acostar, aquell xarcuter demanava a la Jeanne pel seu pare. Quan ella li va comunicar que no era a Bazoches, va dir:

—Llàstima, m’havia desviat de la meva ruta per presentar-li els meus respectes.

Mentider podrit! Tot França sabia que en aquells moments en Vauban era a París, conferenciant amb els ministres del monstruós Rei Sol. Si en Verboom s’havia acostat a Bazoches era, precisament, perquè el marquès no hi era i així poder fer la cort a la Jeanne amb més llibertat.

Em vaig parar a només mitja passa de la parella, mirant en Verboom amb una descaradura pròpia d’un boig. Ell es va estranyar que un criat galdós fos tan impertinent, però com que estava de visita, i davant d’una dama, es va estimar més no fer cas d’aquell ximple. La Jeanne es va adonar de seguida del que podia passar.

—Martí, vés a rentar-te —va dir. I tot seguit va demanar a en Verboom si li vindria de gust prendre un refrigeri. Jo continuava observant-lo sense parpellejar. I llavors vaig dir:

—No li donis res. Ho vol tot.

En descàrrec meu diré que parlava així per influència dels Ducroix. Si exceptuem la Jeanne i les breus converses amb el servei, passava el dia sotmès a la seva influència directa. A aquelles altures ja m’havien encomanat la seva manera de pensar en veu alta. Com no es cansaven de repetir els Ducroix: «Els nens no parlen perquè sàpiguen pensar; saben pensar perquè parlen». Quan a algú l’ensinistren en la conquesta de la realitat no té por de parlar francament. Però el que estava oblidant és que la vida de l’alta societat es regeix per falsedats i censures.

La cara d’en Verboom es va inflamar. I em refereixo a un fenomen físic tan cert com notable. Hi ha persones a qui la ira afecta de manera que els músculs facials se’ls dilaten fins a extrems inaudits. Les gruixudes capes de carn de la cara d’en Verboom es van inflar com bombolles vermelles. Jo hauria hagut de sentir por. En comptes d’això, havia de fer esforços per contenir-me. La Jeanne va comprendre que ens sobrevolava el desastre.

—Martí!

Jo carregava el pic i la pala a l’espatlla dreta, cosa que feia que tingués l’avantbraç a la vista, amb la màniga bruta arremangada fins al colze. En Verboom va comptar els quatre Punts, i la incredulitat va fer que la fúria se li dupliqués. Em va agafar el puny amb una de les seves manasses, se’l va acostar als ulls i va dir:

—Això deu ser un error.

El pic i la pala van caure a terra. La fusta i el ferro van ressonar quan van picar contra la pedra. Al meu torn, vaig fer un moviment de cua de sargantana i amb la mà esquerra li vaig arremangar la màniga dreta. En Verboom només tenia tres Punts. Vaig fer un esclafit de burla amb la llengua:

—En el seu cas segur que no ho és.

—Com goses tocar-me, jardiner de femer! —va cridar—. Deixa’m anar!

—Amb molt de gust. Quan vostè em deixi anar a mi.

L’orgull li impedia desistir. En comptes de deixar-me anar, va voler doblegar-me. Tenia una força rocosa, pròpia d’aquells homes que han nascut amb un cos naturalment pesant i robust. Jo tenia els músculs treballats i felins, sense greix. De la manera més absurda, ens vam trobar ficats en un pols corporal que recordava la lluita turca. O no tan absurda, perquè en realitat els homes es baten molt més sovint per les dones que pels diners, la glòria o qualsevol altra cosa.

Devia ser la vegada que vaig ser físicament més a prop del xarcuter d’Anvers. Quasi ens tocàvem un nas amb l’altre. Vist de tan a la vora, les tosques faccions de la seva cara eren un mapa de cobejança golafre. Els porus dilatats i profunds, la suor espessa com bava de cargol.

Lluitar contra algú com en Verboom és com pujar una muntanya. Penses que no arribaràs mai a dalt, que el vessant no té final. Estàs a punt de rendir-te però persisteixes. Fins que, de cop i volta, hi ets: trepitjant el cim.

En Verboom va deixar anar un xisclet sord abans d’ensorrar-se. Va posar un genoll a terra i va llegir-me la cara amb horror. Em disposava a rebentar-li aquell cap gros que tenia amb les meves dures botes de sapador quan una tropa de criats em va separar d’ell. En Verboom esbufegava, humiliat. La Jeanne va intentar arreglar-ho com va poder. Presentava les seves excuses, jurant que jo només era un guardià massa zelós. I una mica boig, va haver d’afegir, perquè fins i tot retingut per quatre homes no deixava de cridar i forcejar.

—Martí! Demana perdó al senyor Joris van Verboom. Vinga!

La demanda de la Jeanne va fer que els criats que em subjectaven afluixessin una mica la pressió, cosa que vaig aprofitar per abalançar-me de nou contra ell. Aquesta vegada en Verboom ja no es va mostrar tan gall. Va fer mitja volta, amb tan mala fortuna que va caure de panxa a l’empedrat. El vaig agafar per un turmell i em vaig arrossegar, perquè els criats intentaven retenir-me per les cames. Abans que se m’emportessin vaig aconseguir clavar-li totes les dents a la galta esquerra del cul. Hauríeu hagut de sentir l’udol que va fúmer.

* * *

Forma part de l’ímpetu juvenil no preveure les conseqüències dels propis actes. Però si ets un alumne mantingut per la gràcia del senyor de Bazoches, sota la seva tutela i retribuït, i quan apareix un convidat li estripes els pantalons a queixalades, bé, noi, és lògic que el cap de la casa s’irriti.

Per acabar-ho d’adobar, havia triat el pitjor moment per a la meva batussa amb en Verboom. Després d’aquelles reunions amb els ministres d’en Lluís XIV, en Vauban va veure molt clar que l’havien condemnat a l’ostracisme. L’havien cridat per pur formulisme, però havien rebutjat tots i cada un dels seus suggeriments sobre com dirigir la guerra o fer la pau. Va tornar a Bazoches de molt mala lluna, i la primera notícia que li van donar va ser que el seu renom com a amfitrió s’havia desintegrat.

Els Ducroix em van avisar en to fúnebre:

—Martí, el marquès et vol veure.

Abans que a mi, li tocava el torn a la Jeanne. En absència del marquès era ella qui dirigia el castell, i el seu pare la feia responsable del que havia passat. Quan vaig entrar al despatx encara estaven en plena discussió. Vaig agafar al vol una frase de la Jeanne:

—…I tu mateix m’has dit mil vegades l’opinió que et mereix en Verboom.

—No és d’ell, de qui parlem! —va cridar el marquès—. Havia travessat el llindar de casa meva, li devia el pa i la sal! I en comptes d’això l’ataquem a queixalades! —Quan em va veure, va exclamar—: Ah, vet aquí la fera!

Va venir de dret cap a mi. Per un moment vaig pensar que em clavaria una bufetada.

—¿La seva imaginació malalta es pot inventar cap excusa? —em va increpar—. Contesti! ¿Per què va agredir un convidat a casa meva?

—Perquè és un mal home —vaig respondre.

La veritat és tan poderosa que fa vacil·lar el més excels dels homes. El marquès va abaixar el to, encara que no gaire.

—¿I no li han ensenyat que entre la bondat i la maldat hi ha uns coixins que es diuen maneres? Ha fet parracs els pantalons d’un enginyer del rei, a queixalades!

Vaig voler dir alguna cosa, però no em va deixar; tornava a estar ben encès.

—Silenci! No vull tornar-lo a veure mai més! Jamais!!! —va bramar—. Es tancarà a la seva habitació i no en sortirà fins demà, quan arribi la diligència que el portarà a casa seva, o allà on li plagui. En tot cas, molt lluny de Bazoches. Fugi de la meva vista!

Ja a la meva habitació, vaig posar-me a picar de cap contra la paret. A casa! Sense títol, sense credencials. El meu pare em mataria. I el que era pitjor encara: a aquelles altures ja sabia que jo era un privilegiat. La vida m’havia regalat una cosa que cap fortuna podia pagar: ser l’alumne, l’únic alumne, del geni més gran en poliorcètica que havia existit mai. I, alhora, m’adonava que encara no havia acabat els meus estudis, de fet, ni la meitat del que Bazoches em podia oferir. I, amb tot i això, el més insuportable era que em separessin de la Jeanne.

M’havia comportat com un idiota, un idiota acabat. En el fons, havia comès un error propi d’un mal alumne. Perquè si hagués estat atent, si no m’hagués encegat la passió, com havien intentat ensenyar-me els Ducroix, hauria comprès que en Verboom no seria estimat per la Jeanne mai de la vida. Però no, el mal caràcter dels Zuviría havia hagut d’esguerrar-ho tot.

La qüestió és que des d’aquell dia vaig odiar en Verboom fins al final de la seva existència. Més endavant, per culpa del salsitxer d’Anvers vaig haver de sofrir grillons, tortura, exili i coses encara pitjors. Però no em va fer mai tan mal com aquella primera vegada! Li vaig dedicar un odi sense límits ni màcules, pur com el cristall. Un odi que, si és que encara cal dir-ho, va ser mutu i no es va acabar fins que el molt porc no va tenir la fi que es mereixia. Llàstima que l’episodi ja no pertany a aquesta història, perquè em moro de ganes d’explicar com vaig aconseguir que la dinyés. I després d’un sofriment tan espantós que quan va arribar a l’infern devia semblar-li un balneari turc.

Mira, si et portes bé t’ho explicaré més endavant, benvolguda i horrorosa Waltraud, en algun forat entre capítol i capítol. Però si vomites d’horror enretira aquest cap gros que tens! Ja sé que a Viena teniu un vell refrany que si fa no fa diu: «Després d’un bon amic, el millor que es pot tenir en aquesta vida és un bon enemic». I un colló! Si ho són de veritat, no hi ha enemics bons; només hi ha enemics vius i enemics morts, i mentre siguin vius no deixaran de fotre’t.

Melindros, porta’m melindros.

* * *

La cosa bona que tenen els àngels és que no dormen mai. Mentre estava tancat, els bessons van presentar a en Vauban els plànols d’un projecte per fortificar Arràs. Li anaven passant les làmines i les comentaven mentre el marquès les examinava atentament, molt inclinat sobre el paper perquè ja li fallava la vista. Feia servir una mena de lupa sense mànec, un enorme cristall còncau encaixat en una circumferència de ferro que s’arrepenjava en tres rodetes i lliscava sobre el paper a la recerca de l’error més petit. En aquells moments semblava un simple joier.

Arràs era un projecte molt entranyable per al maréchal. Per un motiu o altre sempre havia hagut de diferir-lo, però tot i així havia ordenat als Ducroix que dissenyessin les bases de la fortalesa més completa, poderosa i ben proveïda que poguessin concebre. Quan en Vauban escrutava uns plànols, no parlava mai. Al seu voltant podia haver-hi congregats deu, quinze, fins vint experts comentant sense parar els seus meravellosos projectes. Com dic, però, en Vauban era molt auster en els seus comentaris. Només se li sentia la respiració, perquè, com a molts homes que quan pensen respiren fort, el seu nas malalt s’elevava i se superposava al xerroteig general.

De totes maneres, els qui el coneixien podien endevinar la seva opinió pels sons que se li escapaven. El silenci era mal senyal, molt mal senyal. En canvi, quan una idea l’entusiasmava, deixava anar uns guturals «hung!», «hang!», i fins i tot uns «heeeengggggg!» d’allò més estranys, que per a la gent estranya al seu cercle semblaven indicar disgust, encara que es tractava de tot el contrari.

Mentre els Ducroix li anaven passant làmines, els «hang, hung!» anaven a més. En cert moment, la lupa es va deturar sobre un baluard.

—Et ça? —va demanar sense aixecar el cap de la lupa—. ¿Què signifiquen aquestes tres gepes petites a cada angle?

—Cúpules, monseigneur —van respondre—. Cúpules fortificades.

—No ho entenc.

—Perquè el morter és el pitjor enemic del baluard —va dir en Zenon—. La idea consisteix a combatre l’artilleria enemiga amb les seves mateixes armes.

»Es tracta de destruir els morters de fora plaça amb morters propis. Amb l’avantatge que els morters del baluard estaran protegits per una sòlida estructura de pedra.

»L’enemic necessitarà instal·lar els seus al descobert, moment en què seran vulnerables al bombardeig. I mentrestant els de la plaça no rebran cap dany gràcies a la seva cuirassa de ferro.

—Heeeennnnngg…

—Com pot veure, les cúpules només tenen una petita obertura superior amb forma de mitja lluna. Però la base està proveïda d’un engranatge giratori, una plataforma que permet un angle de tir de cent vuitanta graus, cosa que fa que els tres morters es puguin concentrar en qualsevol objectiu exterior.

—Heennnnnnnnnnnnng!

No era donat als elogis, però aquesta vegada, a contracor, va haver de reconèixer que els Ducroix havien fet una bona feina. Llavors l’Armand va acostar el nas a l’última làmina, es va posar enravenat de sobte i va dir al seu germà amb un xiscle:

—Mais tu es idiot! ¿Què has portat a la taula del marquès?

En Vauban no ho va entendre fins que en Zenon no es va disculpar humilment:

—Li prego que em perdoni, marquès. M’he confós: aquestes làmines només són un dels exercicis de l’execrable aspirant a enginyer Martí Zuviría.

I van seguir amb el tema com si no hagués passat res, deixant en Vauban de pedra i enutjat alhora, perquè era prou llest per adonar-se que tot allò havia sigut una astúcia per fer-li canviar de parer.

Aquella mateixa nit la Jeanne el va abordar durant les postres. Va fer sortir els servents i fins i tot la Charlotte, la seva germana, i es van quedar tots dos sols davant de la llarga taula, cada un al seu extrem.

—Sé molt bé què pretens! —va clamar en Vauban assenyalant-la amb una llarga forquilla—. I la resposta és no! Sóc mariscal de França, he sofert la trista obligació de decidir sobre la vida i la mort de milers d’homes. I ara tot el meu entorn conspira contra meu perquè envio un jove violent a casa seva. Ni en campanya he trobat mai tanta oposició entre els generals!

—No m’oposaria mai de la vida a allò que el meu pare decideixi en un assumpte tan menor —va dir la Jeanne—. Jo et volia parlar d’un altre tema.

—No et crec. Feu servir fintes. Tots! Et faig saber que tinc el dret d’enviar-lo a galeres, si així em plau. Sense disciplina no hi ha exèrcit, honor ni civilització. ¿Com puc perdre el temps amb un individu que es dedica a mossegar els meus convidats al cul? —Finalment va abaixar la forquilla—. No l’hauria hagut d’admetre de cap manera!

—I jo et dic —va continuar la Jeanne, impertorbable— que et vull parlar d’un altre assumpte. —Es va aixecar i, tan encantadora com podia ser, es va asseure a la falda del marquès—. Papà —va continuar, tirant-li els braços al coll—, és una bona idea.

—¿De què em parles?

—De casar-me amb en Prosperus van Verboom.

—Però què dimoni…

La Jeanne no el va deixar seguir. Li va posar un dit als llavis i va dir amb el seu millor somriure:

—Em fa la cort, i tu ho saps. No és la primera vegada que es deixa caure aquí a Bazoches. ¿Vols que t’ensenyi les seves cartes? —Va sospirar—. El meu matrimoni és una farsa. Al principi no vam ser infeliços, però es va tornar boig. Almenys aquesta desgràcia em permet demanar la nul·litat matrimonial. Amb les teves influències el Vaticà es rendirà en menys d’un any. Ai, papà! Pensa en aquesta ocasió. En Verboom és un dels enginyers més dotats. Si es casés amb mi entraria a la cort. I jo seria la dona més afortunada del món!

En Vauban va agafar la seva filla pels malucs i se la va treure de sobre. A continuació es va aixecar de la cadira com si el dimoni li punxés el darrere amb un trident. Es va posar a caminar pel menjador amunt i avall, amb una mà a l’esquena i l’altra fent escarafalls.

—En Verboom té l’ànima més negra que un gos! ¿Sents? Se’l menja la lepra del poder, els diners i la vanaglòria. És clar que es vol casar amb una filla d’en Vauban! L’endemà de la meva mort em prendrà el nom, la casa, la fortuna, el mèrit i la glòria. I la meva pròpia filla! Ell, un desaprensiu, un mercenari sense principis que dedica la seva vil existència a servir tots els dimonis!

La Jeanne es va mostrar indignada, amb la barbeta molt enlaire i uns colèrics ulls mig aclucats.

—¿Un servent del dimoni, has dit?

—Sí! Això he dit.

—Un mercenari sense escrúpols, un traïdor a qualsevol causa digna…

—Exacte! Ho has entès molt bé.

—Un home que utilitza les dones com si fossin sacs de fems, i que quan les ha buidat les llença a qualsevol revolt del camí.

En Vauban va aplaudir agrament.

—Molt bé. Crec que entens a què em refereixo.

—Un ésser amb l’ànima més negra que un gos, si els gossos tinguessin ànima.

—Bravo! —va exclamar el marquès, i encara li va dedicar dos aplaudiments sarcàstics i cansats.

La Jeanne va inspirar i va afirmar en un to sobtadament neutre:

—T’admira amb bogeria.

—Tant se me’n dóna l’admiració d’aquest monstre! Jo només li he dedicat la cortesia habitual entre senyors. No li he donat mai ni una engruna més de confiança, perquè no la mereix i no la tindrà mai.

La Jeanne va tallar les paraules del marquès com una dalla:

—Em refereixo a en Martí.

El marquès, el mariscal, l’home, van callar. De cop s’havia adonat de la trampa en què s’havia ficat tot solet.

—T’adora, i t’asseguro que la seva reverència no respon als títols que ostentes, sinó a tot el que has construït. —Es va acostar al seu pare, amb la barbeta encara més enlaire, i va afegir amb molta calma—: I tu l’enfonsaràs perquè va mossegar el cul a un desaprensiu amb l’ànima més negra que un gos.

Va fer mitja volta i va sortir del menjador.

* * *

Tot això tenia lloc mentre jo somicava, renegava i picava les parets de la meva habitació, de manera que no podia tenir ni idea del que estava passant tres pisos més avall. No vaig aconseguir dormir en tota la nit.

S’entendrà que al matí baixés l’escala amb l’ànim ensorrat. Tenia l’equipatge preparat, una cosa molt senzilla perquè no posseïa quasi res. I, en efecte, hi havia un carruatge esperant al pati d’armes. No recordo si va ser l’Armand o en Zenon, però un dels dos em va dir:

—Abans que se’n vagi, el marquès li vol adreçar unes paraules.

Quan vaig entrar al seu despatx, va fer com si jo no hi fos. Tenia un llibre a les mans i mussitava com si no hagués après mai a llegir amb la boca tancada. Darrere seu la llum del dia entrava per unes finestres que ocupaven quasi tota la paret. Una tàctica rudimentària, però efectiva: a contraclaror, el visitant quedava enlluernat i a l’acte se sentia inferior davant d’aquella presència augusta i lluminosa.

Va aixecar la vista i va dir de mala manera:

—Segui!

Vaig obeir, és clar.

—¿I bé? ¿Quins plans té per al futur?

—Encara no he projectat res, excel·lència —va ser tot el que se’m va acudir.

—Ah, però —va dir amb una acritud que em semblava innecessària— ¿és que n’ha tingut mai?

El seu to, i la meva situació agònica, em van impulsar a escopir:

—Doncs sí, excel·lència! Fins no fa gaire les meves esperances se centraven a convertir-me en enginyer. Però suposo que a monseigneur no li consta.

—Impertinent! —va bramar—. ¿O és que el que acaba de dir no és una definició perfecta de la paraula «impertinència»? Respongui!

Vaig arrencar a plorar. Tenia quinze anys, ¿sabeu? Davant meu tenia en Sébastien Le Prestre de Vauban, marquès de Vauban, mariscal de França i no sé quantes coses més. Un mite vivent, l’expugnador de seixanta-vuit fortaleses, el gran fortificador. Tot això. I jo només era un nen a mig camí de deixar de ser-ho.

—Està plorant!

Em vaig posar dret. Vaig inclinar el cap.

—Ja que sa excel·lència, tot i la meva insubordinació, ha sigut tan amable de rebre’m, li prego que atengui un últim desig.

No va dir res i jo vaig interpretar el seu silenci com una llicència per seguir.

—Permeti’m que m’acomiadi de la Jeanne.

Va trigar una eternitat a respondre. Jo no sabia què fer, clavat a terra com un espantaocells.

—Prendrem una resolució —va dir finalment—. Com que torna a casa seva tacat d’ignomínia, li faig una proposta alternativa: seguirà els seus estudis d’enginyer a la Reial Escola de Dijon. Recomanat per mi, naturalment. A canvi només li demano que no s’acosti mai més a la localitat de Bazoches ni a casa meva, i encara menys a la meva filla, en un radi de cinquanta quilòmetres. Fins al final dels seus estudis totes les despeses acadèmiques i de manutenció aniran a càrrec meu, només faltaria. Accepti.

—¿Puc veure la Jeanne? Només seran uns minuts.

Es va aixecar de la taula com una fera:

—Però si ni tan sols s’ha preocupat per ocultar que és català, i del sud! Conec molt bé la seva gent perquè he treballat més d’una dècada en aquella frontera, fortificant els emplaçaments contra l’ardor dels naturals per la insurgència. La meva posició m’atorga el dret de fer-li una pregunta, altrament elemental: el seu cor ¿a quin rei deu obediència? ¿Al d’Espanya o al de França?

—Monseigneur —vaig dir—, fins fa dos dies només servia el regne de l’enginyeria.

—Si pretén afalagar-me, sàpiga que sóc tan immune a les fartaneres de servilisme com a les de vi, i les persones mesurades no caiem mai en empatxos.

Jo no sabia què més dir, si és que el marquès esperava que digués alguna cosa. Tot allò era més aviat superflu. No em costava gens insistir, i ho vaig fer.

—¿Tan insòlita i perillosa pretensió li sembla que m’acomiadi d’ella?

—Acomiadi’s de mi —va insistir amb una rara expressió d’intriga—, i a més del seu ingrés a Dijon, i de la manutenció, obtindrà la xifra de mil lliures per gastar a discreció.

Els ulls se’m van omplir novament de llàgrimes, però abans de perdre l’aplom, encara vaig aconseguir dir:

—Je l’aime.

Alguna cosa va cedir a dintre del marquès. Ara m’adono que m’havia citat per judicar si era tan diferent d’en Verboom. El salsitxer d’Anvers sempre havia sigut un rèptil ambiciós que veia el matrimoni com un passaport per triomfar. I el qui ara parlava estava renunciant a tot per un adéu.

Si tot estava perdut, volia veure la Jeanne per última vegada. Encara que fos el marquès de Vauban en persona qui s’hi oposés. Però de cop ell es va relaxar i, amb una veu tan pacífica com resignada, va dir.

—Segui, babau.

Durant uns quants segons va estar jugant amb una figureta de bronze. La movia entre els dits. Era una estrella de vint-i-quatre puntes que imitava, a escala diminuta, les fortificacions de Neuf-Brisach que ell havia creat. Mirava per la finestra el pati de Bazoches, els camps que s’estenien més enllà. Sense tombar-se cap a mi, va comentar:

—I, malgrat tot, segueix sent cert que va mossegar en Verboom.

—Sí senyor.

—Al cul.

—A la galta esquerra.

—M’han arribat notícies d’ell: els seus ullals el van ferir tan profundament que encara no pot anar a cavall.

—Em sap molt greu.

—Mentider.

—Em referia als problemes que li he creat a vostè i a tot Bazoches, monseigneur.

Va fer una llarga pausa abans de reprendre la paraula.

—Digui’m: ¿em pren per un ximple?

—No! —vaig exclamar, inclinant-me endavant—. No senyor!

—Sovint —va continuar com si no m’hagués sentit— l’he vist arribar a sopar amb l’esquena coberta de brins de palla. Uns brins de palla que, casualment, també estaven enganxats a l’esquena del vestit de la Jeanne.

M’esperava una acusació en tota regla, però el que va seguir va ser un sospir.

—El matrimoni… sí… aquesta ciutadella assetjada on els qui són fora volen entrar, i els qui hi són a dintre en volen sortir… —Em va mirar als ulls—. Però sàpiga, aspirant Zuviría, que de totes les fortaleses creades per l’home, el sant matrimoni és la més inexpugnable. ¿Ho ha entès?

—¿Puc veure-la?

—El que farà vostè és dirigir-se a l’aula i aplicar-se a una sessió doble d’estratègia. Com els fets recents demostren, està molt fluix en tàctica: si ataca per l’esquena, que sigui al coll, no al cul.





8


Dels germans Ducroix es pot dir que eren dos mestres extraordinaris. D’en Vauban, que era únic. La matinada següent al meu indult em va agafar pel colze i vam anar a passejar pels voltants del castell.

Caminava arrepenjant-se al bastó, però sense perdre l’altivesa. De tant en tant s’aturava davant d’una pomera, n’arrencava un fruit amb la mà lliure i hi clavava un parell o tres de queixalades abans de llençar-lo. (S’ho podia permetre; al capdavall, els arbres eren seus). Encara més sovint s’havia de parar per tossir, escopir i eixugar-se els llavis amb un dels enormes mocadors blancs de vora daurada que sempre li omplien les butxaques de les casaques.

—Fins ara ha après a fortificar ciutats —va dir—. Amb cert profit, segons els germans Ducroix. A partir d’aquest moment es dedicarà a convertir-se en un expert en l’art d’expugnar-les.

—Però monseigneur —vaig somriure—; el que justament he après és que, gràcies al seu mètode de fortificació, és del tot impossible trencar unes defenses ben dissenyades.

Es va deturar i em va dedicar una rialleta condescendent.

He tingut la immerescuda fortuna de conèixer bona part dels genis del meu segle, com en Mozart en el camp de l’art (pobre noi, el vaig arruïnar dues vegades jugant al billar), en Washington en rectitud (però més sec que un bacallà) i, sobretot, en Rousseau. En Voltaire no!!! Aquell era un pelacanyes infame i oportunista. Fins i tot en Franklin i en Danton mereixen entrar a la galeria de genis universals. Si hi pensem bé, però, tots aquests individus es distingeixen perquè han aportat una idea al gènere humà; una gran idea, però només una. En Vauban va tenir l’immens mèrit de crear-ne dues. Primer, va dissenyar un sistema perfecte per cuirassar ciutats. I tot seguit, superant-se a si mateix, negant-se, si voleu dir-ho així, un mètode per expugnar-les.

Jo portava la carpeta sota l’aixella i en Vauban va bellugar quatre dits amb impaciència.

—Algun disseny seu. Vinga, tregui’l!

Vaig sostenir una làmina davant dels seus ulls, la va contemplar uns instants i va dir:

—Heeeennnggg, sí, catorze, quinze dies. Quinze com a molt.

—¿Perdó?

Em va mirar a la cara.

—Resistiria quinze dies de setge. Ni un més.

—Però excel·lència —vaig protestar, enriolat—, això és impossible.

Va aixecar el dit índex davant del meu nas i va dir:

—No pronunciï mai aquesta paraula en presència meva.

Tot seguit em va demanar, a mi, el dissenyador del projecte, com desbordaria aquella quantitat fabulosa de baluards, llunes, mitges llunes i contraforts superposats. Vaig negar amb el cap.

—No ho sé, monseigneur —vaig respondre—. L’única cosa que se m’acut és concentrar una quantitat portentosa d’artilleria, cinc-centes peces de gran calibre dirigides contra un únic punt, castigat durant mesos de bombardeig. Però ¿quin regne podria permetre’s el luxe de mantenir un parc artiller així? I tot això sense tenir en compte el malson logístic del transport i el manteniment, com també les despeses, astronòmiques, en pólvora, munició i tota la resta.

Com que estàvem sols, es va permetre un acte d’intimitat que únicament realitzava en solitari o davant de la Jeanne: es va treure la perruca. Per la Jeanne jo ja sabia que havia perdut els cabells de molt jove, però estava tan acostumat a aquells tirabuixons artificials que em va costar contenir la sorpresa quan vaig veure un home amb el cap més pelat que un meló.

—¿Logística? ¿Despeses astronòmiques? —Va sospirar i va afegir—: Tot el que es necessita són pics i pales. I bons homes.

* * *

I en efecte, la méthode d’assetjament d’en Vauban es basava en una cosa tan vulgar i tan comuna com el pic i la pala.

Un cop establert el setge de la plaça, els enginyers decidien el punt d’atac. Les obres s’iniciaven a una distància prudencial, fora de l’abast de les armes dels defensors. A aquest acte se l’anomenava, de forma molt apropiada, «obrir trinxera», i marcava l’inici de la construcció de la Trinxera d’Atac.

Com peces d’un trencaclosques que comencessin a encaixar, ara cobraven sentit els tropells que m’havien fet passar els Ducroix. Perquè el mètode Vauban no era res més que una feina de sapa perfectament coordinada. Vegeu aquí, en tota la seva esplendor, el seu méthode d’expugnació.



L’objectiu consistia a excavar una immensa obra, anomenada «Trinxera d’Atac», que s’acostés als baluards. Per impedir que els sapadors fossin víctima del foc enemic, la trinxera havia de ser prou profunda per ocultar-los. I per evitar el foc d’enfilada, s’havien d’estendre en paral·lel a les muralles. Per aquest motiu les trinxeres principals rebien el nom de «paral·leles». Amb tres grans paral·leles, unides per conductes d’enllaç en zig-zag, n’hi havia prou per arribar a les muralles. Les obres adquirien un dibuix molt característic. Davant d’una fortalesa de disseny perfecte, així seria la trinxera perfecta.

Mai obres tan immortals han sigut tan efímeres. Una gran trinxera pot atènyer dimensions pròpies de titans. I un cop acabada, simplement desapareix, engolida pel desús. En el terme de pocs mesos, la pluja, el llot i l’abandó la sepulten en el fang de l’oblit. En un dels setges d’en Vauban, en Racine en persona hi va ser enviat com a cronista. «A la nostra gran Trinxera d’Atac —escrivia admirat— hi havia més cantonades que a tot París». I en l’instant mateix en què capitulava la ciutat, la trinxera moria.

Com es pot comprendre, una Trinxera d’Atac exigia un domini perfecte de totes les ciències que m’havien impartit a Bazoches. En conjunt implicava la feina coordinada de milers d’homes. La trinxera havia de ser prou ampla perquè hi circulés un exèrcit sencer, i això significava remoure milions de metres cúbics de terra, amb ordre i precisió mil·limètrics. Terra i parets es revestien amb fustes per impedir els esllavissaments de terra i que les pluges enfonsessin el sòl. Cada setge significava un bosc sencer talat! Als ramals secundaris s’emmagatzemaven municions. En algunes seccions s’obrien grans reductes amb l’única finalitat de construir-hi refugis, on s’instal·laven canons i morters que castigaven el punt d’atac i els canons de la defensa. I, arribat el moment, la tercera paral·lela es convertia en el trampolí d’assalt.

Ara imagineu-vos que una trinxera no avançava segons la ruta exacta i es desviava uns quants graus. ¿Què passava en aquests casos? Res greu si deixem de banda el fet que els sapadors, com que no excavaven en paral·lel a les muralles, quedaven al descobert; és a dir, els de la fortalesa podien veure els sapadors de l’avantguarda, que, per descomptat, eren rostits pel foc defensiu.

Això podia arribar a ser bastant desagradable, ¿sabeu? En dotzenes d’ocasions he hagut d’estar en una banda o a l’altra, i si al baluard els defensors tenen algun oficial competent, no perdonaran ni un sol error en el progrés de les obres. El més normal és que un franctirador faci saltar el cervell del pobre incaut que està fent servir el pic al descobert. Però, com us dic, un oficial atent i observador, eficient i espavilat (com ho era jo), esperarà un dia sencer sense actuar, contenint el foc, mentre la trinxera mal cavada s’acosta, imprudent, i cada vegada s’exposen més i més homes al solc obert.

És possible que els sapadors d’avantguarda ja hagin percebut que la paral·lela avança en una direcció incorrecta. En comptes de paral·lela, s’ha convertit en perpendicular, cosa que fa que des del baluard es pugui veure un tram sencer de la trinxera i totes aquelles formiguetes brutes traginant terra en cistelles de vímet. Però per més avisos que rebi, l’enginyer de guàrdia, tan tranquil a la seva cabanya de la rereguarda, es negarà a admetre-ho. Els plànols són els plànols, i, al capdavall, encara que els francesos acaben de tallar el coll al rei, vivim en una societat de classes. ¿És o no és?

Excepte els educats per un bon maganó, els enginyers eren uns senyorets altius i de casa bona, molt poc disposats a admetre suggeriments de la plebs. Aviam, heu d’entendre que a mi em va educar el millor dels millors, i per tant és natural que judiqui la majoria d’enginyers militars com el que són: un grapat de cafres tan inútils que no sabrien trobar-se el cul ni amb totes dues mans.

Quan des del nostre baluard el llargavista ens permet veure els peons fent anar el pic i la pala en aquella trinxera desviada, ha arribat el moment d’actuar. ¿Fuselleria? Doncs és clar que no. Mentre l’enemic comet l’error d’ampliar cada vegada més el seu error, vosaltres traslladeu tres canons de gran calibre a la posició adequada, sobre la muralla del baluard.





Un es carrega amb una bola de cinc quilos; els altres dos, amb pots de metralla. I reguleu el tret. Primer cau una bomba cinc metres a l’esquerra del solc, després una altra cinc metres a la dreta. Ja està tot a punt. Però els sapadors no s’adonen de res. En primer lloc perquè procuren mantenir el cap molt ajupit darrere el parapet de feixines, i en segon lloc perquè entre l’hostilització general, la fuselleria de tots dos bàndols, l’intercanvi continu de coets i granades, els brams dels qui agonitzen i la pantalla de fum que s’instal·la a la terra sense amo, als pobres idiotes no se’ls acut que aquelles dues explosions tinguin res a veure amb ells. I llavors, quan hi ha molta gent allà apilotada, en aquella perpendicular que no hauria hagut d’existir mai, ordeneu que tots tres canons disparin alhora.

El que passa és que els deu sapadors es desintegren en deu mil bocins. La trinxera és acanalada, i l’impuls és tan poderós, que les restes humanes no s’incrusten contra la paret del fons, sinó que giren i segueixen recorrent la trinxera. Amb una mica de sort, els fragments d’ossos, carn i vísceres s’escamparan per un tram de més de cent metres de llarg.

Això és molt rendible, perquè ara imagineu-vos la moral dels supervivents quan aquell enginyer incompetent de la cabanyeta els digui: «Valga’m Déu, quina desgràcia», i els ordeni que segueixin endavant, que ja van tres dies endarrerits respecte al pla previst. Potser hi haurà desercions, fins i tot motins; en tot cas, el setge es dilatarà. I com a defensor tu només tens un objectiu: guanyar temps.

Mentrestant, els pobres desgraciats de la sapa han de tornar a la feina, avançant de quatre grapes. I el bonic espectacle que els acompanya és el de parets arrebossades amb trossos dels seus amiguets morts, fragments de cranis, costelles i fèmurs partits com canyes. Els intestins humans, per cert, tendeixen a adherir-se a les fustes laterals de les trinxeres com fideus cuits en una paret.

I tu, deixa de ploriquejar i escriu! ¿No deies que t’agradava el to èpic i bla, bla, bla? Doncs ja tens to èpic.

Però aquest exemple que us acabo d’exposar no és digne del geni d’en Vauban. Si el seu mètode se seguia amb rigor, els defensors no tenien mai oportunitats així. Ell no va cometre mai cap error. Sota el seu comandament les paral·leles avançaven implacables, a un ritme descomunal, com si dirigís un exèrcit de tèrmits. En una setmana, dues com a molt, podia acostar-se a vint metres de qualsevol muralla. I a aquesta distància mínima, amb la trinxera assaltant tan a prop, totes les opcions estaven a favor de l’assetjador.

Una de les opcions consistia a crear un túnel que s’introduís per sota del baluard. Un cop allà, es farcia amb una càrrega tremebunda d’explosius. Bum! El baluard s’ensorrava amb els defensors a dintre, les mateixes ruïnes del baluard obturaven el fossat i creaven una forma piramidal, apta perquè l’escalessin els assaltants. Els defensors, és clar, sempre podien replicar amb contramines, però amb l’enemic a només vint metres, ¿qui els assegurava que no s’havien obert dues, tres o fins i tot quatre galeries subterrànies diferents? De totes maneres, la cosa més habitual era que un setge es resolgués amb un atac de granaders.

Granaders! Déu meu, només de pensar en aquesta paraula em ve una suor freda. Els millors eren els granaders francesos, uns autòmats assassins.

Per als granaders francesos vint metres no significaven res. Es tractava d’homes selectes, triats pel fet de ser els més forts i, sobretot, els més alts del regne. En alguns exèrcits, en comptes d’un tricorni normal portaven el típic barret acabat en punta. L’uniforme era d’un blanc impol·lut. La guerra de trinxeres converteix els soldats en un exèrcit d’esparracats, però ells no es permetien mai ni una taca en aquell uniforme de color blanc borbònic.

I ara penseu en l’efecte que produïen. Els dos bàndols s’han convertit en una colla d’arreplegats sense cap resta de pulcritud militar, amb les cares ennegrides pel fum i el sutge. I tu, que ets a dalt del baluard, amb les mans llagades de tant carregar i disparar, i fart de pixar-te al canó del fusell per refredar-lo, mig mort de gana perquè tot el que et porten és una nauseabunda escudella de col, amb els ulls enrogits pel cansament i la pólvora, mig sord per les detonacions, tu, dic, de sobte veus un centenar de gegants vestits d’un blanc enlluernador que emergeix de la trinxera enemiga amb una sang freda impressionant i formats espatlla contra espatlla. És possible que, per més que el teu oficial quedi afònic de tant cridar, tu, en comptes de prémer el gallet, obris la boca. Almenys durant mig minut vital, aquest mig minut que els granaders triguen a formar sobre la trinxera.

Naturalment, en queien un o dos, cinc o sis, o fins i tot vint o trenta pel foc concentrat i desesperat dels soldats del baluard. Però aquells gats vells es mantenien immòbils com estàtues, i només reaccionaven a la veu del seu capitaine. Ell donava les ordres:

U: Attention! I es posaven encara més rígids, per més que les bales els xiulessin a les orelles. Zip, zip, zip!

Dos: Grenade! Agafaven una de les granades que portaven al sarró, una mena de bola de ferro i bronze increïblement pesant en relació amb la seva mida i proveïda d’una metxa curta.

Tres: Au feu! Encenien la metxa i movien el braç amb què sostenien la granada per darrere el cap, preparats per llançar-la. Aquesta visió resultava particularment espantosa, sobretot si la contemplaves des de dalt d’un baluard mig derruït. Totes aquelles espurnetes titil·lants, suspeses a l’aire i en aparença tan inofensives… Et ve la temptació de quedar-te mirant, com el conill mira la serp, per aviam què passa. Però arribats a aquest extrem, feu-me cas: oblideu-vos de l’Honor, la Pàtria, el Rei i totes aquestes bajanades, i correu com un pollastre degollat!

Quarta i última ordre: Lancez! I veies un centenar o més de boletes negres traçant una paràbola a l’aire i caient just al cap dels defensors.

Bé, el que seguia era un bon festival de crits i de membres humans voladors. I una càrrega amb baioneta que escombrava els ferits i els que imploraven quarter. ¿O és que us penseu que una tropa que ha estat servint de tir al blanc perdonarà els individus que els disparaven fins a aquell moment, i només perquè aixequen les manetes? No. Els travessen el fetge amb la baioneta, els parteixen els ossos de la cara amb un cop de culata i segueixen endavant. Com que són els primers d’entrar en una ciutat ara indefensa, que ha tingut l’ocasió de rendir-se i s’hi ha negat obstinadament, els assisteix tot el dret del món a saquejar cases, esglésies i magatzems, degollar els civils i divertir-se amb això que hi ha a sota de totes les faldilles.

Vet aquí el gran problema que afronta qualsevol perímetre defensiu; una cadena de fortificacions sempre serà tan forta com la seva baula més feble. Una força assaltant no necessita conquerir tot el perímetre de la muralla. En té prou posant un peu en un baluard, només un. Si domina un baluard, tindrà la ciutat als seus peus. La ciutat està perduda. Per això, arribats a la tercera paral·lela el més normal era que els defensors claudiquessin. Apareixia un trompeta per demanar condicions i es negociava la rendició. Amb una muralla derruïda i la trinxera enemiga a dues passes, qualsevol guarnició sensata optava per negociar una sortida honorable. Jo he vist rendicions majestuoses en la seva escenificació.

Un trompeta dels assetjats demana treva. Callen les armes. El tumult de la guerra es converteix en un silenci expectant. Uns minuts després es presenta el comandant de la guarnició amb les seves millors gales i l’espasa a la cintura al centre exacte de la bretxa que els canons han convertit en un teatre. No corre cap risc: disparar-li seria la més infame de les descortesies. Els dos exèrcits el contemplen: l’assetjador a la trinxera i l’altre en el que queda de les fortificacions. Si és un home amb talent per a la declamació, es redreçarà orgullosament abans de proclamar amb un digne gest de la mà:

—Monseigneur l’ennemi! Parlons.

I es pactaven els capítols de rendició.

Això no és un manual militar, de manera que no referiré aquí tots els aspectes tècnics (que a Bazoches me’n van donar fins a afartar-me’n), mesures, contramesures, recursos, estratagemes o imponderables que podien tenir lloc en un setge. Però, en resum, aquestes eren les regles del joc.

En Vauban no va ser l’únic a propugnar un mètode general d’assetjament. El seu gran rival de joventut havia sigut en Menno van Coehoorn, un holandès amb la cara més allargada que un cogombre.

En Vauban i en Coehoorn van dirimir les seves disputes molts anys abans que en Zuvi el Camallarg ni tan sols hagués nascut. De fet, quan vaig entrar a Bazoches ja eren història, amb totes dues vides consumades. Però els seus noms es van convertir en dues escoles diferents, en dues formes totalment oposades de concebre un setge militar.

Pot afirmar-se que en Coehoorn concebia el seu sistema com una inversió del d’en Vauban. Per a en Vauban, l’expugnació era una obra racional on intervenien quasi totes les disciplines amb què el gènere humà modela el món. Per a en Coehoorn, un acte fulgurant de violència extrema.

Es diu que en Coehoorn comparava un assalt amb el procediment d’arrencar un queixal: dolorós però breu; i com més aviat, millor. Segons l’holandès, l’assetjador havia de concentrar-se en el punt més fràgil o menys defensat de les fortificacions. I un cop localitzat, llançar-se a l’assalt amb totes les seves forces i trencar-lo en un atac salvatge. Si podia ser, de nit, per sorpresa o aprofitant qualsevol debilitat que sobrevingués a l’assetjat. Qualsevol altra cosa eren ximpleries.

Els teòrics de tot Europa es van dividir en dos bàndols que van protagonitzar debats apassionats: els partidaris de l’atac «a la Vauban» i els que s’estimaven més l’estil «a la Coehoorn». No cal dir que jo era dels d’en Vauban. Pel fet, indefugible, que ens convertim en fills intel·lectuals dels nostres mestres. I sempre he tingut l’opinió que, en el fons, no hi havia gaire a aprendre de l’escola d’en Coehoorn. Que a l’enemic se li ha de donar una bona patacada al cap és un principi a l’abast de qualsevol perdonavides. En defensa seva, els irreductibles d’en Coehoorn al·legaven que la guerra és un fenomen radicalment simple. En la contrarèplica, jo diria que això significava negar dos mil anys del desenvolupament de la ciència de la guerra. Sobre les espatlles d’en Vauban s’erigia un edifici humanista; a en Coehoorn només l’esperonaven presses.

Els coehornians tenien un altre argument, més científic i, per tant, de més pes. Al·legaven, amb raons però sense raó, que el mètode d’en Vauban per força dilatava el setge. «D’acord —venien a dir—, una ciutat assetjada segons el model d’en Vauban caurà inexorablement en deu, vint o trenta dies. Però en aquest temps poden passar moltes coses: que es declarin epidèmies al recinte assetjat o al campament assetjador; que aparegui un exèrcit enemic de reforç; que l’adversari assetgi una de les nostres ciutats, amb la qual cosa la jugada es converteix en un intercanvi de reines, o qualsevol imponderable diplomàtic que ens obligui a suspendre el setge».

Els detractors d’en Coehoorn, al seu torn, incidien en el que d’aposta a cara o creu tenia aquell embat prematur. Si culminava amb èxit, el setge es resolia abans i tot que arribés a formalitzar-se, en efecte. Però ¿i si fallava? El resultat era una catifa de cadàvers, amb la ciutat intacta i la moral dels defensors a dalt de tot.

Com es pot veure, el debat girava al voltant d’uns principis irreconciliables que alimentaven la polèmica en espiral i fins a l’infinit. Vaubanians i coehornians, dues escoles enfrontades fins a la fi dels temps. Si un maganó era coehornià, ho seria per sempre, i al revés. El debat no es va arribar a resoldre mai. Perquè les teories racionals es barrejaven amb els interessos personals.

Els generals joves i ambiciosos, per exemple, tendien a ser coehornians. ¿Què els importava sacrificar la vida de cinc-cents, mil, dos mil soldats en un atac temerari? Buscaven la glòria, i al capdavall no eren ells els qui havien de travessar aquells laberints de pedra, els seus cruels fossats i els seus murs abruptes. En contrast, i per poc doctes que fossin en la matèria, els soldats de peu eren uns vaubanians radicals. Per interès propi! I és que en Vauban, en realitat, no era un militar. No ho va ser mai. L’enginyer sempre va regir el soldat. Al primer setge que va poder dirigir va apartar els generals per adreçar-se a la tropa amb aquestes paraules: «Doneu-me la vostra suor i us estalviaré la vostra sang». Suor a canvi de sang. Era això.

En Coehoorn acusava en Vauban de poruc. En Vauban titllava en Coehoorn de brutal. En privat, i per les referències de l’holandès al queixal arrencat, es referia a ell com «el dentista». I quan dic que eren rivals, em refereixo a alguna cosa més que a una mera disputa d’intel·lectes poderosos. En Vauban va arribar a dirigir un setge contra una fortalesa defensada per en Coehoorn en persona! Va ser al 1692, a Namur.

El que va fer especialment famós el duel va ser que va tenir lloc sota els ulls del Monstre: en Lluís XIV hi era, i, com a rei, era el general en cap del seu exèrcit. Va presenciar l’espectacle amb les seves reials natges aposentades en un sofà portàtil, sota una vela i prenent refrescos, ja que havia delegat el comandament a en Vauban. Així, si la cosa anava malament la culpa seria del seu subordinat. (Tots els reis són uns porcs egoistes i malentranyats. Ara i sempre!).

Doncs bé, encara que en Coehoorn disposava d’una guarnició nombrosa i bregada, la ciutat va caure exactament en vint-i-dos dies. Ni un més. Per rematar el seu triomf, en Vauban havia sofert vint vegades menys baixes entre els seus homes que en Coehoorn. Una vegada en Vauban va aconseguir prendre una ciutat només amb vint-i-set baixes entre morts i ferits! La tropa l’adorava. A la rendició de Namur el Monstre no va poder evitar fer cara de mussol quan la carn de pólvora, que gràcies a en Vauban seguia viva, va victorejar molt més l’enginyer que el mateix rei. (Els soldats són simples, però no són curts).

Namurcum captum. ¿Pot existir una victòria més total, una derrota més humiliant encara? Doncs sí, sí que pot existir. En Vauban es va acarnissar amb en Coehoorn de l’única manera que coneixen els rectes d’esperit: exercint una indulgència sense límits que elevava el generós i reduïa a qui la va obtenir. Les claus de la ciutat li van ser concedides per les mateixes mans d’en Coehoorn, la cara de cogombre del qual semblava més llarga i més encerada que mai. En Vauban es va abstenir d’humiliacions innecessàries, la guarnició va abandonar Namur amb tots els honors. El francès va arribar al límit cortès de rebatejar la ciutadella on el seu enemic havia intentat l’última resistència com a «Fort Coehoorn». Un monument a la cavallerositat. (És clar que, posats a ser insidiosos, també es pot convenir que d’aquesta manera el convertia en un recordatori de la derrota infligida al seu gran rival, ¿no trobeu?).

Minúcies al marge, ¿no heu advertit un detall summament curiós? Fixeu-vos que en Vauban no va posar a aquest baluard interior el nom de «Fort Lluís XIV». I això tot i que el seu rei era al cim d’un serrat, presidint el setge.

Eren molt amics. Em refereixo a en Vauban i en Coehoorn. Compartien els mateixos principis d’esperit, encara que fos des d’angles diferents. La seva pugna tenia alguna cosa de competició de l’intel·lecte. Una pugna insana, si pensem en la sang que es vessava. Però com que tots dos, amb idees tècniques divergents, creien sincerament que els seus principis servien per estalviar sang, resulta difícil emetre un judici moral.

Per sobre de banderes, reis i pàtries, la devoció al Mystère els unia en una germandat secreta que superava tots els conflictes i totes les jerarquies. Va quedar clar a la sortida de la guarnició. Els protocols habituals d’una ciutat rendida es van elevar fins a límits absurds. Dues files de soldats francesos van presentar armes a la sortida de Namur.

L’holandès amb cara de cogombre va desfilar el primer. Darrere, tots els seus homes amb les banderes al vent. A l’hora d’encreuar-se, en Vauban i en Coehoorn es van saludar amb els sabres a l’altura del nas, dividint-se les cares en meitats simètriques. Dos dies enrere els haurien fet servir per obrir-se la panxa.

—À la prochaine! —va aventurar en Coehoorn. (Fins un altre dia).

—On verra —va dir calmadament en Vauban. (No se sap mai).

Esplèndid. I la justa es va acabar aquí. Perquè si hem de ser imparcials, no puc callar que l’avís del cara de cogombre va resultar profètic. Com tots els combats eterns, la balança es va inclinar una vegada més.

Anys després, un exèrcit a les ordres d’en Coehoorn va atacar Namur mateix! La va assaltar segons el seu propi méthode. És a dir, a la brava; i va vèncer. Per a desgràcia seva, en aquesta ocasió no era en Vauban qui estava al capdavant de la defensa, de manera que el veredicte final del duel entre aquests dos titans seguirà pendent fins a la fi dels temps.

El fet irrefutable, però, és que, per desgràcia, els qui dirigien els setges no sempre eren vaubanians racionals. Molt sovint es tractava de generals coehornians, durs i sense escrúpols. Un d’ells, un jove ambiciós, va tenir la gosadia d’enviar al marquès una carta d’allò més feridora.

Es deia James Fitz-James Stuart, duc de Berwick. (Sisplau, recordeu aquest nom. Desgraciadament reapareixerà al nostre relat. I molt! Sense ell la tragèdia de Barcelona, i la meva, no s’haurien consumat de cap manera).

Al 1705 jo encara no havia sentit parlar d’en Berwick, que el mateix any capitanejava, com a general en cap de les tropes franceses, l’atac a la fortalesa de Niça. Pel que vaig arribar a saber, mantenia certes discrepàncies amb en Vauban sobre l’atac a Niça, que el marquès considerava un malbaratament de temps, de diners i, sobretot, de bons homes. Mentre en Berwick, el més ambiciós dels coehornians, continuava amb el setge de la ciutat, en Vauban no es va cansar d’escriure-li perquè desistís de l’intent.

En Berwick devia agafar-s’ho molt malament, perquè un dia va arribar a Bazoches una carta seva des del front de batalla, insidiosa i presumptuosa:

Com veieu, senyor, Niça ha sigut presa. Per l’angle que consideràveu inatacable i en molt pocs dies. D’això espero que conclogueu que els qui dirigeixen les operacions sobre el terreny han de ser creguts amb preferència sobre els qui es permeten opinar des de dues-centes llegües de distància.

Tot un retret impregnat de desdeny victoriós. Recordo que el marquès s’enfilava per les parets de Bazoches.

—Però ¿qui s’ha cregut que és? Escriure’m en aquest to a mi! Un jovenet bastard i impertinent, que com a mèrit més gran té el de rentar-se les mans en palanganes de sang.

Durant dos dies va estar intractable; estava de tan mal humor que ni tan sols apareixia pel menjador.

En en Vauban es donava una paradoxa impossible. Perquè si abans m’he referit, amb fàstic, als qui neguen l’art de la guerra, això s’ha d’entendre en termes vaubanians. ¿Què és la guerra? Ventres esbudellats, saqueig i destrucció. La paradoxa és que, en la concepció de Bazoches, l’art de la guerra desenvolupat fins a l’últim extrem aniquilava la guerra. Una disciplina que com a finalitat tendia a desintegrar-se a si mateixa!

A diferència del Monstre a qui servia, en Vauban odiava qualsevol afany expansionista. Per mesquinesa, per un concepte ridículament elevat del terrer, si voleu. Per a en Vauban França no era un país bo. Era perfecte. Així doncs, ¿per a què ambicionar res? Totes les seves energies es van dirigir a conservar el llegat geogràfic dels avantpassats. A fortificar les fronteres fins a un grau tan superlatiu que qualsevol atac fos avortat abans i tot de deixar de ser un projecte. Seva va ser la idea del pré carré, el «prat quadrat», que és com els menjagranotes anomenen la seva finca dels collons: França com un monòlit perfectament definit, etern, compacte i en pau. Per sota del constructor, del geni, imperava la mentalitat d’un burgès conformista i, si em deixeu dir-ho, una mica curt de mires. En Vauban perfeccionava en Vegeci: Si vis pacem para castrum (Si vols pau erigeix fortaleses). Si la dissuasió s’exercia a un nivell òptim, ¿qui atacaria qui? Fi dels conflictes.

En Vauban va acabar malament. En molts aspectes era un conservador a ultrança en un país regit pel deliri modern del poder universal. En d’altres, un reformista massa audaç. Als seus escrits propugnava la llibertat de credo i de pensament, i això en una tirania que volia reduir l’individu a una dimensió plana: l’entrega total a l’autòcrata. Va voler substituir l’aristocràcia hereditària per una de nou encuny, basada en els mèrits de l’individu. I ho va pretendre en la monarquia més absoluta que s’havia conegut des dels temps de Darius el persa! Els ministres del Monstre el consideraven innocu. No criticava el rei, sinó la cort. No el guiava la revolució, sinó la raó: segons els seus càlculs, de cada vint-i-quatre francesos només un conreava la terra; en conseqüència, els altres vint-i-tres menjaven del seu esforç.

El van arraconar com un vell tocat de l’ala, i si no el van perseguir va ser perquè era massa gran i un arcaisme decadent. La seva rància concepció de la fidelitat li impediria alçar una mà contra el seu rei. Al contrari. Moriria mil vegades per ell encara que detestés els seus mètodes, els seus errors i les seves pretensions. Era un home tan ingenu que creia que la política és el que sembla que és. La seva lògica era geomètrica, i per això mateix massa simplista. No va arribar a entendre del tot que en la realitat humana operen una infinitat de vectors juxtaposats, imprevisibles, ocults i, quasi sempre, malignes.

El final de les guerres! Quin sarcasme. Ja ho deia en Plató: els únics que veuen el final de la guerra són els caiguts en combat.





9


Si la nostra vida es divideix en etapes, la meva estava a punt d’arribar al final de la més profitosa i bonica. I de la forma més abrupta i desesperant. Encara que no seria exacte dir que tot es va ensorrar en una sola jornada. La desfeta va començar a gestar-se el mateix dia en què el marit de la Jeanne es va curar miraculosament de la seva malaltia mental.

Quan una persona sucumbeix a la bogeria, el seu entorn reacciona amb una barreja d’incredulitat i indignació, com si el mal que pateix l’altre es convertís en una ofensa personal. En certa manera, associem el dement amb la figura del desertor. Com els batallons, afrontem les crueses de la vida apinyats, i no suportem les baixes voluntàries a les nostres files. I, curiosament, quan algú recobra la raó aquesta incredulitat és encara més gran. Perquè un boig curat és tan estrany com un desertor reincorporat.

M’havien arribat notícies d’aquell guariment. Però París era molt lluny de Bazoches, i jo estava del tot immers en els meus progressos acadèmics. Quan ens va visitar, no me’n sabia avenir. Anava net, tenia un caminar ferm, i la mirada, que abans se li perdia durant hores darrere el vol de borinots invisibles, ara era normal. Amb mi seguia sent tan afectuós com sempre.

—Benvolgut amic Zuviría! —va exclamar quan em va veure, agafant-me per les espatlles—. Quant de temps sense veure’ns, i que canviat està. Ha crescut un pam, i això que semblava que ja havia tocat el sostre de totes les edats. I quin caràcter revelen les seves faccions! —va afegir donant-me un suau i afectuós copet de puny a la mandíbula—. Ha crescut encara més per dintre que per fora.

—Permeti’m que sigui jo qui s’alegra —vaig dir al meu torn—, perquè no sóc l’únic en qui es reflecteixen canvis notables.

Se li van enterbolir els ulls, com penedit de pensar en el seu passat recent.

—Té tota la raó, mon ami.

No vaig poder abstenir-me de demanar per la medicina, o el tractament, que havia obrat una recuperació tan extraordinària.

—¿Tractament? Cap en absolut. Senzillament, un dia era al meu cau, cremant-me les ungles mentre exercia de Paracels, quan em vaig fer una pregunta tan elemental que no se m’havia acudit mai. —Va acostar-se’m una mica més, com si tingués por que algú pogués sentir-nos, i va afegir amb els ulls molt oberts—: Si sóc milionari i sóc casat amb una milionària, ¿per què coi haig de perdre el temps intentant convertir la sal en or?

Vaig notar que la Jeanne es distanciava de mi. No hi vaig donar gaire importància fins que el diumenge següent ens vam trobar al paller, com sempre. Hi acudíem per separat i normalment m’esperava despullada, ajaguda al primer pis. Aquella vegada estava vestida i dreta.

Fins i tot la meva Waltraud, que és més curta que una màniga d’armilla, ha endevinat el que la Jeanne volia dir-me, o sigui que m’estalvio d’explicar-ho perquè encara em fa mal.

—Que el teu marit ja no estigui com un llum no significa que els nostres sentiments hagin canviat —vaig dir.

—Els meus cap a tu, no; les meves obligacions cap a ell, sí.

Estic convençut que els grans amants, els amants de veritat, no tenen mai les escenes que surten al teatre. ¿I sabeu per què? Doncs perquè, diguin el que diguin els dramaturgs, la cosa més racional que existeix en aquest món és l’amor.

Hauria pogut dir moltes coses, però en sabia la resposta per endavant. Era una dona rica, ara feliçment casada (o no tan infeliçment) i la filla d’un marquès. No ho deixaria tot per un noi sense credencials, un simple aspirant de províncies. Va canviar de tema:

—Els Ducroix diuen que només falta llimar-te les puntes perquè et converteixis en un gran enginyer. De fet, estan entusiasmats amb tu.

No vaig parlar; la vaig mirar. Va advertir el meu desànim, la meva recriminació muda, el meu dolor sense paraules.

—Digue’m una cosa, Martí —em va demanar llavors—: si haguessis de triar entre ser enginyer reial o quedar-te al meu costat per sempre, ¿què faries?

Vaig obrir la boca dues o tres vegades, però no vaig dir res. Havia entrat a Bazoches perquè desitjava una dona, i me n’aniria enamorat de l’enginyeria.

Aquest va ser el començament del final. La desfeta, la meva gran desfeta del març del 1707. «El matrimoni, aquella fortalesa en què els assetjadors volen entrar i els assetjats sortir», havia dit en Vauban. Fins i tot els rígids Ducroix em van donar un parell de copets a l’esquena. No va caldre que els expliqués res, per descomptat. Un dia em van dir:

—Contra aquest dolor no hi ha enginyeria que valgui. Respiri fondo, res més.

Crec que em van tatuar el meu cinquè Punt només per animar-me. I també perquè estava passant una cosa més, que jo encara desconeixia i que era molt més transcendent per a mi, per a Bazoches i per a mig món: en Sébastien Le Prestre de Vauban es moria.

Els pulmons no li donaven per a més. El tram final de la malaltia l’havia sorprès a París. Els Ducroix m’ho van callar fins a l’últim moment. Quan es van decidir a parlar, l’Armand ho va fer en el seu estil inimitablement estoic:

—Aspirant, el marquès de Vauban es mor.

Ja no tornaria a Bazoches. Això semblava més definitiu que la mort mateixa. Vaig quedar glaçat. Per a mi en Vauban s’havia convertit en una figura que estava més enllà de les contingències humanes. Era com si m’anunciessin que ja no seria possible encendre foc, o que la lluna cauria d’un moment a l’altre.

En Zenon ja era amb el marquès, assistint-lo en el seu últim acte. L’Armand i jo vam pujar en una calessa i vam partir cap a París. Va ser un viatge estrany. Jo no havia estat mai a París, el cap d’aquesta religió que adora la guerra i porta per nom França. Intentava mantenir-me atent i alhora no podia treure’m la Jeanne del cap. Sí, era com si una conjunció astral hagués previst aquelles dues ruptures en un lapse tan curt. També em rondava un dubte que, per humanitat, no em vaig atrevir a plantejar. L’Armand va respondre a la meva pregunta sense que necessités formular-la:

—El marquès no es morirà sense haver-se acomiadat de tot el seu cercle més pròxim.

Un dels inconvenients de ser un patrici de primer ordre és que al teu llit de mort acuden tota mena d’individus. El costum exigeix que en plena agonia t’atabalin en tal i en tal altre, secretari primer i segon del comanador de l’Hel·lespont, o el cosí del sogre del teu gendre alcohòlic. Que l’agonitzant hagi de suportar una multitud xerraire sempre m’ha semblat una crueltat innecessària. Però ¿podia criticar-ho? Jo mateix formava part d’aquella tropa d’indesitjables. En el meu cas, per un assumpte vital.

Perquè en Vauban havia de validar, o no, el meu cinquè Punt. Segons l’Armand el marquès havia manifestat el seu interès a examinar-me personalment. Un gran honor, i més tenint en compte la irregularitat de les circumstàncies. Si entre maganons la perfecció es quantificava sobre una base de deu, es pot entendre l’autoritat moral que desprenia un Cinc Punts.

La casa d’en Vauban a París era un palauet retirat. A l’avantcambra de la seva habitació hi devia haver cinquanta o seixanta individus esperant audiència amb el moribund. El protocol exigia que s’hi accedís per rigorosa jerarquia, i com que el visitant més modest aparentava ser propietari de cinc fàbriques de canons, per quan em toqués ja s’hauria fet de nit.

—Si jo fos el marquès —vaig dir amb un sospir de tristesa—, m’afanyaria a morir-me per no haver d’aguantar tots aquests besamans. Merde!

—Calla i segueix-me —va dir l’Armand.

I va avançar entre la gent. Quan vam arribar a la porta, com era previsible, ens va deturar un criat tot empolainat.

—Ei, escolti! Esperi que li toqui el torn.

—¿Què s’ha cregut? —es va indignar l’Armand—. Sóc el secretari personal del marquès i el meu lloc és al capçal del seu llit. ¿O és que no em reconeix?

—Ai, sí, li prego que em perdoni —es va disculpar el criat, que, per descomptat, no sabia que en Zenon tingués un germà bessó—. Però ¿que no era a dintre? Dispensi, no l’havia vist sortir.

Vam travessar el llindar. L’Armand remugava:

—Talps… Quin món de talps… Tots són talps…

El gran Vauban reposava en un llit amb columnes a cada angle que es projectaven fins al sostre. Tenia el tors mig incorporat gràcies a un coixí voluminós. Es moria, en efecte. Però fins i tot en aquella última hora la seva presència imposava. La seva respiració, ofegada, era el ronc d’un lleó. La Jeanne també hi era.

Segons el protocol hauria hagut d’acostar-me als peus del llit i saludar el gran home amb una inclinació de cap. No vaig poder. Li devia els dos anys més fructífers de la meva vida, la formació del meu caràcter i el meu destí. Em vaig abalançar sobre la seva mà i me la vaig acostar a la galta, plorant com una criatura petita. En favor de la família Vauban, diré que ningú m’ho va impedir ni m’ho va recriminar. És més, quan vaig aixecar el cap el marquès m’observava, i si un pare diu a un fill amb la mirada «jo t’he fet», aquella va ser la mirada més paternal que m’han dedicat mai.

El marquès va dir:

—Ha entrat en aquesta habitació com a aspirant. Desitjo que en surti com a enginyer reial.

Va demanar a les seves filles i als seus secretaris que ens deixessin sols. A l’Armand i a en Zenon els va ordenar que s’apostessin davant de la porta. M’hauria agradat veure la cara de l’individu que ens va tallar el pas: el secretari tornava a aparèixer davant seu, ara per duplicat.

—Per motius obvis —va xiuxiuejar el marquès—, haurà de ser un examen breu. Li faré una sola pregunta. —Durant uns instants va contemplar el sostre amb la boca oberta, pensatiu. Finalment, sense apartar els ulls del cel, va dir—: Resumeixi el següent tema: bases de la defensa òptima d’una plaça assetjada.

No podia imaginar-me una pregunta més senzilla que aquella. Així doncs, es tractava d’un simple tràmit. Abans de morir-se en Vauban volia projectar al món el seu últim enginyer, vet aquí. Per més que dissimulés, jo sabia que estava orgullosíssim d’aquell alumne rebel i replicaire i alhora tan ben dotat per a l’ofici. Vaig començar esbossant les columnes vertebrals en què se sostenia una bona fortalesa bastionada. El glacis, el camí cobert, les distàncies correctes entre bastions perquè les àrees batudes no oferissin punts cecs. Fins i tot em vaig permetre fer una anàlisi de la gola, és a dir, l’entrada als bastions, que, al meu parer, en general es dissenyava massa estreta. Però llavors va passar una cosa imprevista.

En Vauban em va interrompre. Encara va tenir forces per alçar la veu.

—En síntesi, per favor!

I el que em va espantar va ser que també va dir:

—No, no és això.

Així doncs, ¿anava desencaminat? Em vaig posar nerviós. Vaig parlar del gruix dels murs, dels graus d’inclinació. De l’aprofitament del terreny per erigir defenses. Del fossat i de les diverses formes d’obturar bretxes obertes. La seva mirada de disgust em deia que no, que no era allò el que volia sentir. Es va arribar a passar una mà pel front, senyal inconfusible de disgust en el marquès. Vaig parlar de les guarnicions, del nombre d’homes adequat segons les dimensions de la fortificació, de les armes, les municions i les provisions necessàries. Vaig citar Heró de Constantinoble i els seus savis consells al general que defensés una plaça. En aquell moment una fiblada de dolor va assaltar el marquès. Va arronsar els ulls, amb la boca crispada. Va mirar el sostre, com si demanés un ajornament, i va dir:

—No, no i no! Vagi a l’essencial, que se’ns esgota el temps. —I va sospirar—. N’hi hauria prou que esmentés una paraula, una de sola que resumeix la defensa perfecta.

Els qui agonitzen no tenen temps per a inconcrecions, i en Vauban em tractava com si fos un negat. L’esperit em va trontollar. Vaig dubtar de tot el que havia après. El meu resum era exacte, sense palla! ¿Què se m’escapava? Vaig insistir una mica més. Potser en Vauban volia saber la part compassiva de l’art de la defensa, de manera que vaig referir totes i cada una de les mesures per mantenir fora de perill els civils mentre durés el setge. No. Anava malament. Em vaig interrompre. No tenia ni idea de la resposta que desitjava. Vaig callar.

Ell va aixecar el dit índex i va dir una cosa que m’emportaré a la tomba:

—Una paraula. Només li cal pronunciar una paraula.

Vaig fer una passa cap al seu llit i fins i tot em vaig inclinar arrepenjant els punys al matalàs.

—Però monseigneur —vaig dir en el to de veu més dolç i respectuós que he fet servir en tota la meva vida—, acabo de referir tot el que Bazoches m’ha ensenyat.

Va ser com si en Vauban es rendís. Es va acostar una mà als ulls.

—No, no ho ha fet. No ho ha entès. Prou. —Va esbufegar sense mirar-me—. En consciència, no puc donar-li el meu plàcet. Cregui que em sap greu, haurà de buscar un altre mestre més eficient que jo. Li he fallat. —I va dictaminar—: No és apte.

Vaig pensar-me que el qui es moria era jo, i no ell. Va fer un gest cansat amb la mà, que li va tornar a caure sobre el llit.

—Ara tinc una audiència que no puc eludir. Vagi-se’n.

Vaig sortir de l’habitació més blanc que la paret. Els Ducroix van entendre de seguida el que havia passat i se’m van endur a part, ocultant-me de la munió rapinyaire. Jo amb prou feines podia parlar. Em vaig descobrir l’avantbraç, desesperat:

—El cinquè Punt! El tinc gravat a la pell, però no és meu. ¿Qui el validarà ara? ¿Qui?

Mentre m’arrossegaven, vaig gemegar com un gosset que acaba de rebre una pallissa immerescuda.

—Però ¿quina paraula em demanava el marquès? —vaig dir entre plors—. ¿Quina paraula?

Havia anat a París a examinar-me, la prova més important de la meva vida. Me n’aniria havent après una lliçó tan amarga com inútil: ¿quan sabem que tot està perdut? Perquè els Ducroix sospiraven afligits, i l’únic consol que van poder oferir-me va ser ocultar-me a la vista dels altres, emportant-se’m a la sala més allunyada d’aquella casa visitada per la mort.

En Sébastien Le Prestre de Vauban es va morir el 5 de març del 1707. De les exèquies i el funeral només em queda una sensació de vertigen borrós. «No és apte».

Jo era l’última creació de Bazoches i, si em tolereu la gosadia, la més elaborada. Una màquina perfeccionada durant dos anys de rigors i disciplina. Els últims dies del meu ensinistrament em sentia capaç de tot. Constantinoble va sofrir vint-i-cinc setges. Jo estava segur de poder defensar-la dels vint-i-cinc exèrcits alhora. O d’assaltar-la, en cas de servir un amo oposat. Només demanaria quinze dies d’assetjament per crear tres paral·leles. I ara no era res. Aquella negativa em condemnava als llimbs en vida. «Una paraula, una de sola». Però ¿quina? Aquella sentència em convertia en un monstre, el fetus d’un unicorn avortat.

Una de les innombrables personalitats que van acudir a l’últim adéu va ser el cavaller Antoine Bardonenche, aquell capità d’infanteria amb qui a vegades ens esbargíem la Jeanne, la seva germana i jo, jugant a la gallina cega a la vora d’alguna riera o pels passadissos de Bazoches. Jo encara estava assegut al banc d’un passadís, amb els colzes arrepenjats als genolls i les mans juntes, enfonsat, la ment buida de pensament i plena de dolor, quan se’m va acostar en Bardonenche, esvelt i lluint el seu blanc uniforme.

—El veig melancòlic, amic meu —em va dir, tan jovial com sempre tot i estar enmig d’un funeral—. Em comenten que està buscant un futur de profit.

No tenia forces ni per respondre. En Bardonenche va seguir:

—Ja que estudia enginyeria, hauria de posar en pràctica els coneixements adquirits. ¿Li agradaria incorporar-se a una brigada d’enginyers com a ajudant? Així guanyarà experiència pràctica. Amb el temps el confirmaran com a integrant del cos reial, n’estic convençut.

Amb la mort del marquès era evident que Bazoches es convertiria en una cosa molt diferent, i que la Jeanne n’agafaria les regnes. No podia quedar-m’hi. Vaig assentir desmenjadament amb el cap. En Bardonenche, rialler, es va picar la palma dreta amb el puny esquerre:

—Rejoignez l’armée du roi!

La Jeanne havia sigut l’enclusa i en Vauban el martell. I jo, un tros de llauna aixafat entre tots dos. Tant se me’n donava tot. Si m’haguessin ofert una plaça a l’Anatòlia, com a constructor de tancats per a ramats de porcs turcs, també hauria dit que sí. Pel que fa a la Jeanne, la meva última conversa amb ella només va servir per destrossar-me encara més l’ànima.

—Tu vas fer que m’admetés a Bazoches —vaig rememorar—. Vas dir una mentida al teu pare. Li vas dir que era jo el qui coneixia més bé la seva obra, i no era veritat. Potser va ser un error, potser no us hauria hagut de conèixer mai. I avui tots seríem més feliços.

—Però Martí —va replicar—, jo no li vaig dir cap mentida. Vaig fer una relació exacta de les respostes dels tres aspirants, incloent-hi la teva. «Una flor de pedra», així vas descriure la seva millor fortalesa. I el meu pare va dir: «Aquest serà el meu alumne, aquest pot ser que tingui cor d’enginyer».

En Vauban va morir a París però va ser enterrat a Bazoches. El cor separat del cos, en una urna. Era un home que respectava l’ordre, no va voler oposar-se a les convencions del seu temps. Però per a qui hi sabés veure, allò ho deia tot: el cos per als capellans, el cor per al Mystère. Si sou creients, sapigueu que de tots els éssers humans que han existit des que el món és món, en Vauban és l’únic de qui m’atreviria a jurar que és allà dalt. M’hi jugo el que vulgueu que quan el van veure venir li van obrir les portes del cel, de bat a bat i sense fer escarafalls. O això o sant Pere s’arriscava que tornés amb un regiment de sapadors. Jo crec que hauria pres el cel en set dies. Bé, siguem piadosos; encara que només sigui per no ofendre el qui segons els il·lusos va crear tota aquesta merda, deixem-ho en vuit.





10


Del viatge de França fins a les profunditats espanyoles només recordo els meus peus; així de capbaix vaig fer tot el trajecte. Ja no m’importava res. El meu cos era un odre buit, ni tan sols patia pel sotragueig infame dels carros. El Mystère m’havia abandonat. El dia abans que en Vauban es morís me’n sentia ple. L’endemà, s’havia evaporat. Per més pàgines que dictés, no aconseguiria mai explicar l’horror i, alhora, l’atonia que implicava aquella buidor.

Sóc un desert humà, ho sé. Cada dia de la meva vida, un gra de sorra que n’ha creat les dunes. Ha passat tant de temps, tant i tant, que contemplo aquell noi de nom Martí Zuviría com si fos una persona estranya a mi. I no sóc indulgent amb ell, us ho asseguro. Però puc sentir-hi certa compassió. El seu futur, el seu amor, les seves esperances, els seus mestres rectors… Tot desaparegut, de cop i volta i a la vegada. ¿Qui hauria sortit indemne d’una cosa així? I tot per una paraula, la Paraula.

Ara tinc noranta-vuit anys, o sigui que al 1707 en devia tenir… Ajuda’m, trugeta meva… Això mateix, setze. El regiment d’en Bardonenche va travessar la frontera navarresa en una llarga columna a peu, i un cop a Espanya ens vam mantenir dia rere dia en una rigorosa marxa cap al sud. Em van permetre anar en un dels molts carros que tancaven el comboi, i no caminant com la soferta infanteria. Quan ens uníssim amb el gros de l’exèrcit, m’incorporaria a la plana d’enginyers.

Si haguéssiu de fer aquestes innombrables marxes, un dia darrere l’altre, entendríeu com era d’afortunat. Els soldats avançaven en columna de dos i de sol a sol, amb els carros darrere. L’exèrcit francès segueix un dels ritmes de marxa més ràpids de tot Europa, un pas per segon: un, dos, un, dos, un, dos… En route, mauvaise troupe! Una setmana després de travessar la frontera els homes van començar a caure als vorals, esgotats. Els arreplegaven els carros escombra. En contrapartida, al final de la jornada havien de sotmetre’s a les feines de campament. Com que aquestes eren igual de dures, i molt més humiliants, només els qui estaven autènticament cruixits es deixaven caure.

En Bardonenche anava dalt d’un cavall esplèndid, recorrent marcialment la columna d’infants, amunt i avall. Ja he dit que era un individu d’allò més trempat. Sovint retrocedia fins a l’altura del meu carro i, com que jo sovint m’asseia al costat del conductor, m’adreçava alguna frase animosa. Navarra era una latitud humida, i fins i tot al nord de Castella predominava el verd. Però a mesura que ens vam endinsar en el sud es van imposar les estepes resseques i la seva asfíxia calorosa, fins i tot a la primavera.

Encara no m’he estès sobre el cavaller Bardonenche. Va ser l’espadatxí més formidable del meu segle. De fet, era un pou de nimietats on resultava impossible trobar-hi res més que el seu deliri per l’esgrima. Sobre la filosofia de l’espasa, afirmava:

—¿I què dimoni ha de ser? Clavar-la abans que te la clavin.

Sentia un profund menyspreu per qualsevol arma que es projectés a força de pólvora, espurnes i pedrenyals:

—Les bales van a qualsevol lloc, la punta de la meva espasa a un de sol: el cor enemic.

En algunes lectures de Bazoches m’havia semblat advertir certes similituds entre esgrima i enginyeria. Alguns maganons aspiraven a l’ideal de la fortalesa perfecta. Vaig demanar a en Bardonenches si mai s’havia plantejat que pogués existir l’espasa perfecta, l’estocada perfecta o l’espadatxí perfecte. Em va mirar com un lloro a qui li demanen sobre el misteri de la santíssima trinitat.

—Tots els meus combats han sigut perfectes —va ser la seva indignada resposta—, com ho demostra que puc comptar els dinou duels en què he participat, cosa que cap dels meus contrincants pot dir.

En fi, el meu únic consol era que érem al mateix bàndol i que no hauria d’afrontar mai la còlera del tall de la seva arma.

Vam saber que érem a prop de l’exèrcit hispanofrancès per les deixalles que hi havia escampades al llarg de la ruta. És increïble la quantitat de restes que una tropa nombrosa deixa al seu pas. Atuells inservibles, fustes, eixos de carro trencats, sarrons foradats, mules mortes, peces de vestir fetes miques, cordes segades, ferradures al sol. De tot.

Vam travessar la Manxa decantant-nos cap a l’oest. Ens vam deturar un parell de dies a Albacete, un indret tan lleig com fred, i vam seguir endavant. Una nit vam acampar en un poble perdut, amb cent mil puces per cada ànima que hi vivia. Em vaig emborratxar amb un vi tan infecte que el cul de l’ampolla s’havia convertit en un cementiri de cuques mortes. També me les vaig empassar. L’endemà al matí estava dormint la mona, al meu carro, quan en Bardonenche em va despertar.

Abans de reprendre la marxa volia que exercís de traductor amb un home del poble. ¿On era exactament l’exèrcit francoespanyol de les Dues Corones? L’hi vaig demanar, fregant-me els ulls i sense gens d’interès.

—Estan a punt d’estovar-se de valent —va respondre l’home—. El mariscal Berwick empaita els Aliats, o els Aliats a en Berwick.

Va estendre un braç en direcció oest. Al fons s’alçava un serrat presidit per un vell castell, i als seus peus una població.

—¿Com es diu aquell lloc? —vaig demanar traient-me les lleganyes.

—Almansa.

* * *

I així va ser com el pocapena d’en Martí Zuviría es va veure ficat en l’embolic més gran del segle, l’anomenada guerra de Successió espanyola. La guerra més gran que el món ha conegut. Va implicar dotzenes de nacions, que durant un quart de segle van batallar per diversos continents. Em falta l’autoritat de l’historiador per pontificar sobre les seves causes, però tractant-se d’un fenomen tan vast, i que em va afectar tan decisivament, no tinc més remei que esbossar-ne els fets principals. No patiu, no m’allargaré.

A l’any 1700 moria l’emperador Carles II d’Espanya, un esguerro de la naturalesa, un mamarratxo bavós que si no hagués sigut rei s’hauria passat la vida tancat en algun monestir. Els seus súbdits castellans l’anomenaven «el Hechizado» («l’Embruixat»). Jo no seria tan piadós, o sigui que deixem-ho en «el Tarat». No va tenir descendència, i no hauria pogut engendrar-ne. Estava tan malament del terrat que devia morir-se sense saber que aquell ravenet que penja entre les cames serveix per a alguna cosa més que per fer pipí.

Tots els reis, per definició, són uns tarats o acaben sent-ho. L’únic debat és saber si per als seus súbdits és millor que els governi un deficient mental o un fill de puta. De jove jo era partidari dels deficients, perquè almenys es conformen a menjar faisà i deixen la gent en pau. El Tarat, per exemple, va ser molt lamentat a Castella però molt popular a Catalunya. ¿Per què? Doncs perquè no va fer res absolutament. La seva atròfia cerebral era un reflex de Castella i del seu imperi coagulat. Als catalans ja els anava bé. Com menys governi un rei i més lluny sigui, molt millor.

Molt abans de la seva mort ja era obvi que aquella despulla humana que era el Tarat la palmaria sense haver tingut fills. Com és lògic, tots els carronyaires d’Europa estaven a l’aguait. Anys després vaig conèixer un noble francès que en el tombant de segle havia servit a l’ambaixada de Madrid. Tenien la cort tan infestada d’espies… que van arribar a aconseguir els calçotets del rei! L’examen no deixava cap dubte: en Carles no ejaculava. I segons les lleis naturals, sense semen no hi ha descendència.

Per als francesos era una oportunitat d’or. Si quan es moria el Tarat aconseguien ocupar la corona d’Espanya amb un pretendent seu, d’una tacada liquidarien dos objectius històrics: aliar-se amb el seu enemic etern al sud dels Pirineus, i de retruc la grossa, unir sota la seva ègida el putrefacte Imperi espanyol, disseminat per Itàlia, les Amèriques i mil racons del món. Aquell monstre d’en Lluís XIV es fregava les mans.

Però va aparèixer un tercer en discòrdia. El Tarat pertanyia a la dinastia dels Àustries, i els austríacs d’Àustria també hi eren pel mig, rondant el moribund amb les mateixes intencions que els voltors francesos.

Quan en Carles el Tarat la va dinyar amb un barboteig infeliç, ja va estar armada. El Monstre va proposar el seu nét Felip d’Anjou per al tron, i l’emperador d’Àustria el seu fill, l’arxiduc Karl, com a futur Carles III d’Espanya.

A anglesos i holandesos l’Anjou els feia molt i molt mala espina. Si Espanya i França s’unien (perquè era evident que el Felipó no seria més que un putxinel·li submís del Monstre), l’equilibri de potències es destruiria. L’Imperi espanyol era com un vell agonitzant i cobert de pústules, i França el perdonavides del barri. El Monstre havia convertit França en una tirania autocràtica i armamentística, inèdita al món modern, i ni es molestava a ocultar que pretenia el domini universal. De manera que Anglaterra, Holanda i, per descomptat, l’Imperi germànic, van declarar la guerra a França. Que el Monstre feia por ho demostra que fins i tot Portugal i Savoia es van unir a l’aliança, i si els regiments xinesos no s’hi van ficar va ser perquè eren massa lluny i llogar un barco els sortia molt car.

Això que us deia, el merder més gran del segle, i tot per uns calçotets nets. ¿Com és que a ningú se li va acudir ficar un mosso amb una bona cigala a l’habitació de la reina perquè li fotés un clau i després jurar que el fill era del Tarat? El que ens hauríem estalviat, carai!

Bé, deia que tots els exèrcits d’Europa es van començar a esbatussar. A les fronteres alemanyes, franceses i holandeses s’estovaven de valent. ¿I a Espanya, que al capdavall era el motiu de la disputa?

Abans de seguir haig de fer una digressió perquè es comprengui alguna cosa de l’embolic espanyol, amb un matís difícil d’entendre per als estrangers com tu, benvolguda i horrorosa Waltraud. I aquest matís és, senzillament, que Espanya no existeix.

Si en Cèsar deia de la Gàl·lia que podia dividir-se en tres parts, de la Hispània que va seguir a la caiguda del Sacre Imperi Romà Germànic hauria pogut assegurar que es va dividir en tres franges, de nord a sud.

Una d’aquestes franges verticals és Portugal. Si mireu el mapa veureu que ocupa el terç atlàntic de la Península. La franja més ampla és Castella, al centre. I després hi ha una altra franja de terreny, invisible als mapes d’avui, que recorre la costa mediterrània. Això és, més o menys, la corona catalana (o ho va ser; ara ja no som res).

Encara que aquests regnes eren cristians, tenien les seves pròpies dinasties, el seu idioma, la seva cultura i una història pròpia. Es refiaven tan poc els uns dels altres que sempre estaven com gat i gos. I no és estrany. Catalunya i Castella eren dues mentalitats oposades. Més enllà del santoral, no tenien res en comú. Castella era un país de secà; Catalunya, mediterrània. Castella, aristocràtica i rural; Catalunya, burgesa i naviliera. Els paisatges castellans havien engendrat uns senyorius tirànics. Hi ha una anècdota medieval que recordo a mitges, i que potser és apòcrifa, però molt explicativa.

Una princeseta castellana es casa amb un principet català. Ella se’n va a viure a Barcelona, i el segon dia un criat li fa un desaire. La nena li ha demanat un got d’aigua, o l’orinal, no ho sé, i el criat li respon que se’l vagi a buscar ella. Com és natural, la princesa castellana recorre al seu marit, i demana que assotin aquell insolent. El príncep s’arronsa d’espatlles: «Em sap greu, senyora meva —li diu—, però no us puc satisfer». Ella li demana, a punt de tenir un atac, que com pot ser allò. «Doncs perquè aquí, a diferència de Castella —respon l’afligit maridet—, la gent és lliure».

Més o menys pels volts del 1450 els dos regnes es van unir per matrimoni reial. Tothom podia veure que com a matrimoni acabaria malament, molt malament. Comparo aquesta unió de corones amb un matrimoni desavingut, perquè les discrepàncies que encara havien de venir s’assemblen molt a això, a una parella que es casa amb propòsits divergents. Per als catalans es tractava d’una unió entre iguals. Castella, amb el pas del temps, va anar oblidant aquest principi fundador.

Durant els primers segles tot va anar bé perquè els dos regnes van seguir vivint com sempre, l’un d’esquena a l’altre i cada un a la seva. Catalunya, governada per la Generalitat (així es deia el govern català), rendint un tribut més simbòlic que una altra cosa a la corona comuna. Més tard, la monarquia hispànica, que a l’edat mitjana era itinerant, es va assentar a Madrid. El cas va ser que la seu del poder s’havia desplaçat a Castella.

Segons una de les nostres constitucions més antigues, els catalans només estaven obligats a lluitar pel rei «en cas d’atac i en defensa de Catalunya». En altres paraules: Madrid no tenia el dret de reclutar-hi carn de pólvora per a les seves guerres a Flandes, les planes dels patagons o qualsevol racó miserable de la Florida. I pel que fa als capitals recaptats, la xifra que els catalans aportaven a la corona havia de ser aprovada per les seves mateixes Corts. Acostumats al règim despòtic de Castella, els reis assentats a Madrid trobaven intolerable i vergonyós que la part més rica de la Península no afluixés quan estaven en guerra amb mig món.

Quina bestiesa! Al segle XV s’havien unificat les corones, no els regnes; un rei per a tots, mai un mateix govern, i mai de la vida sota el jou de Castella. Aquest era l’acord. A Castella, aquesta independència sempre es va veure com una murga, i més tard com pura traïció. (¿Recordeu el que us deia del matrimoni malavingut?). Una de les parts havia oblidat els seus compromisos, l’altra cada dia se sentia més oprimida.

A l’any 1640 els catalans se’n van afartar i tot el país va rebel·lar-se. Turbes de pagesos exaltats van entrar a Barcelona. El virrei espanyol el van enxampar quan intentava fugir. No el van tractar gaire bé, precisament. El bocinet més gran que va quedar del pobre home hauria cabut en un gerro de flors.

El que va seguir a l’alçament del 1640 va ser una guerra entre Castella i Catalunya amb França pel mig. Una guerra llarga, cruel i sense quarter. Va acabar amb un pacte indecís que ho va deixar tot poc o molt igual, Catalunya regint-se per les seves Constitucions i Llibertats, i Castella caient a plom a l’abisme de la decadència.

El que va venir després de la guerra del 1640, més que una pau va ser un llarg entreacte. Les mirades encreuades entre Catalunya i Castella ja eren francament hostils. El recel castellà s’havia convertit en rancúnia oberta. Llegiu, sinó, el que pensava tot un Quevedo de nosaltres:

Son los catalanes aborto monstruoso de la política. Son las viruelas de sus reyes y todos las padecen. Esta nación se arma con delitos indignos de perdón.

Aquí es limitava a expressar l’opinió que li mereixíem. En un altre lloc no estava tant per brocs i deixava clar el tracte adequat per a aquesta raça traïdora:

En tanto que en Cataluña quedase algún solo catalán, y piedras en los campos, hemos de tener enemigo y guerra.

Que simpàtic! «Avortament monstruós… Veroles dels seus reis». Més li hauria valgut preguntar-se per què no els estimava ningú.

Castella va tenir el seu moment daurat amb la conquesta de les Amèriques. Després va caure en un ensopiment lànguid i somort. Ho tenia escrit a les arrels. El personatge castellà per excel·lència és l’hidalgo, un invent medieval que encara perviu. Orgullós fins a l’extrem de la follia, obsedit per l’honor, capaç de batre’s a mort per una trepitjada, però incapaç de cap mena d’iniciativa constructiva. El que per a ell són gestos heroics, per a la mirada catalana no passa de ser un entossudiment en el més risible dels errors. No hi veu més enllà de la cosa immediata, com els espiadimonis, amb aspiracions tan lluminoses a les ales com erràtiques en la direcció, vols baixos i sense ruta ferma. Les seves mans només poden empunyar armes; el contrari seria embrutar-se-les. No comprèn, i encara menys tolera, altres formes de viure l’experiència humana; l’esperit industriós el repel·leix. Si vol prosperar, la seva mateixa concepció elevada de la dignitat, paradoxalment, l’empeny al saqueig de continents indefensos o al miserable ofici del cortesà.

La hidalguía espanyola, la hidalguía espanyola… Se me’n fot, la seva hidalguía! ¿Què teníem nosaltres a veure amb aquella gentussa? Per a un castellà de bé treballar era una deshonra; per a un català, la deshonra era no treballar. Encara sento el meu pare, ensenyant-me les seves manasses amb els deu dits oberts: «No et refiïs de ningú que no tingui durícies a les mans». (Aviam, jo no he fotut brot en ma vida, però no parlem d’això).

El seu ronyós imperi s’enfonsava en el llim més baix i més brut de la història. Milions d’esclaus indis s’esllomaven a les mines americanes a cop de fuet, però Castella era incapaç de construir una economia lliure o almenys sanejada. Qualsevol iniciativa que sortia del seu ventre era avortada per una monarquia d’aires asiàtics, escarransida i abúlica.

Aquell any de 1700, finalment, després de la mort del Tarat, es va posar en evidència la magnitud del desacord entre Catalunya i Castella. Per als catalans un rei francès era una aberració política, el final de totes les seves llibertats, de la seva essència mateixa com a nació. El seu règim autocràtic, que tard o d’hora aplicaria a les Espanyes, anul·laria qualsevol poder autòcton. Decidint-se Castella pel Felipó, el conflicte no tenia marxa enrere. Per reacció, Catalunya va optar per l’arxiduc Karlangues d’Àustria com a aspirant al tron espanyol. (O pel maharajà del Caixmir, si hagués presentat les credencials, qualsevol cosa abans que un Borbó francès).

I deixem-ho aquí. Però ara potser s’entendrà més bé el panorama peninsular del 1700. Per als catalans, Espanya només era el nom que es donava a una confederació lliure de nacions; els castellans, en canvi, en la paraula Espanya veien la prolongació imperial del braç de Castella. O dit d’una altra manera: per als castellans Espanya era el galliner i Castella el gall. Vet aquí la tragèdia. De fet, quan un català i un castellà feien servir la paraula «Espanya» s’estaven referint a dues idees oposades, i això feia que els estrangers no entenguessin absolutament res. ¿Veieu el que us deia? En realitat Espanya no existeix; no és un lloc, sinó una desavinença.

Però abans d’acabar, permeteu-me només quatre paraules sobre la meva nació, Catalunya. Perquè amb els retrats anteriors puc semblar un Vauban enamorat d’un costat dels Pirineus en comptes de l’altre, i no ho sóc.

Ja de petit m’adonava que Catalunya era un derelicte polític que surava entre les aigües de la història quan hauria hagut d’enfonsar-se segles enrere. El problema era que ningú volia reconèixer aquesta debilitat congènita, i menys encara posar-hi remei. Les desfilades públiques dels nostres consellers, els ministres del govern català de la Generalitat, eren ben penoses. Uns titelles astracanats que es creien molt importants perquè no havien de descobrir-se davant del rei i vestien gorra i roba de vellut vermell. Per al poble, eren els «pendons vermells». Ens agradava massa la pantomima.

Vet aquí el nostre pitjor defecte. No saber el que volíem, més enllà de recrear-nos en el reducte de la petitesa. Això no, allò tampoc. Ni França ni Espanya, però incapaços de construir un edifici polític propi. Ni resignats al nostre destí ni disposats a canviar-lo. Atrapats entre les mandíbules de França i d’Espanya, ens conformàvem a capejar el temporal. Per això suràvem com una barca a la deriva. Les nostres classes dirigents, en particular, eren el súmmum de la indecisió crònica, sempre a mig camí entre el servilisme i la resistència. Ja ho va dir en Sèneca: si un mariner no sap a quin port es dirigeix, cap vent li serà favorable. I quan penso en la nostra història, el que em ve al cap és la més angoixosa de les preguntes: ¿què causa més melancolia, l’«hauríem pogut ser» o el «no ho hauríem hagut d’intentar»? Nosaltres patim de totes dues amargures. El problema dels catalans és que no han sabut mai què desitjaven, i al mateix temps ho desitjaven intensament.

Al 1705 un grupet de prohoms catalans es van confabular per procurar-se l’ajuda dels Aliats amb vistes a un alçament contra el Borbó. Va ser l’anomenat Pacte de Gènova entre Catalunya i Anglaterra. La idea era que un exèrcit Aliat desembarqués a Barcelona. Anglaterra es comprometia a sufragar les operacions. Per la seva banda, els catalans reclutarien un exèrcit català de voluntaris per donar suport a les tropes regulars. S’obririen pas fins a Madrid i allà posarien al tron aquella mona austríaca del Karlangues amb el títol de Carles III d’Espanya.

Com a bons lletrats, van exigir totes les garanties. Al contracte es detallava fins i tot el farratge per a les bèsties de càrrega que haurien de subministrar els Aliats. Sí, molt català. Ah, i si per un voler de l’atzar, tal com s’explicitava literalment al text, «s’esdevinguessin (Déu no ho vulgui) adversos i imprevisibles fets d’Armes», la corona anglesa es comprometia que el Principat de Catalunya quedés «amb tota la seguretat, garantia i protecció de la Corona d’Anglaterra, sense que puguin patir la més petita alteració ni detriment en les seves Persones, Béns, Lleis ni Privilegis».

I ara deixeu-me que esclati.

Però ¿qui es pensaven que eren aquells senyorets per parlar en nom de tot un país i sense demanar l’opinió ni a la Generalitat? D’acord, en aquella època Barcelona estava en mans de militars borbònics. Però, tot i així, ¿quina autoritat tenien per ficar-nos en una guerra mundial com aquell qui va a donar un volt pel camp? ¿A ningú se li va acudir pensar que no estàvem venent un sac de mongetes o un quilo de sal, sinó la sang i el futur de tot el país, i a canvi d’un simple full de paper? Perquè no és que les coses sortissin malament, sinó que van sortir de la pitjor manera imaginable, per a nosaltres. Vam perdre la guerra. Al 1713 les nostres últimes forces es van agrupar darrere els murs de Barcelona. Totes les tropes estrangeres s’havien reembarcat i ens havien deixat a l’estacada. Aviam si endevineu què va fer llavors Anglaterra. Ni tan sols va tenir la delicadesa de mentir-nos piadosament. Quan algú els va ensenyar aquell famós paperet, els seus lords van pregonar als quatre vents: «It is not for the interest of England to preserve the Catalan liberties».

Fabulós! I per més increïble que sembli, quan l’ambaixador català es va postrar als peus de Sa Graciosa Majestat, implorant auxili per a una Barcelona que tot i estar reduïda a runa resistia el deliri Borbó, ¿què li va dir ella? Doncs ni més ni menys que els hauríem d’estar agraïts pels seus constants afanys per nosaltres!

A Utrecht, al 1713, just quan començava el setge a Barcelona, totes les potències implicades van negociar la pau general. A canvi que els diplomàtics anglesos no es fessin pesats amb l’assumpte català, els espanyols i els francesos els van regalar Terranova. Això era el que als ulls d’Anglaterra valia la llibertat que havia mantingut el nostre poble durant mil anys; vet aquí el valor del paperet dels collons: vint tones anuals de bacallà.

L’últim any de la guerra, en aquell infaust 1714, els defensors de Barcelona només combatien per les seves vides, per les seves llars, per la seva ciutat. Per les llibertats catalanes, que eren una cosa perfectament tangible, un règim oposat a l’horror que els queia al damunt. Lluitaven a les ordres d’en Villarroel, Don Antonio de Villarroel. Espereu un parell de capítols i veureu com va aparèixer aquest home a la meva vida, com em va arrencar de la mesquinesa de la mateixa manera que es treu una bota del fang, i si m’obligueu a la més cruel de les preguntes, a quin mestre dec més, si a en Vauban o a en Villarroel, us diré que m’estimo més morir abans de respondre.

Dels cinc-cents i tants que vam iniciar l’última càrrega d’aquell 11 de setembre del 1714, no crec que sobrevisquéssim més de vint o trenta. A en Villarroel el van descavalcar a trets. El cavall li va caure a terra espeternegant de dolor, i amb la metralla volant per totes bandes va ser molt difícil treure’l d’allà sota. Tenia una cama aixafada i per sobre del genoll li sortia un os pel camal. Tot i així, es va desfer dels qui l’ajudaven a aixecar-se i es va posar a cridar com un posseït: «Que segueixi la càrrega! Vinga, vinga! Davant meu no es retira ningú!».

Vam seguir endavant i un canó carregat amb pots de metralla em va volar mitja cara. Vaig caure a terra, enmig de piles de cadàvers i de ferits. Em vaig acostar cinc dits tremolosos a la galta esquerra i no vaig poder trobar-me-la. Al seu lloc hi havia un buit que arribava fins a l’altre costat de la boca, un pou humit de sang, ossos estellats i la mandíbula esquerra partida. Havia perdut mitja cara. La meva pròpia sang m’encegava, de manera que no sóc el millor testimoni de les últimes hores de la llibertat catalana.

Els últims setanta anys he fet servir una vintena de màscares. La primera vegada va ser més aviat improvisada, de color carn i ulls estirats com un elm. Em cobria tota la cara. A Amèrica un artesà me’n va fer una altra de molt millor. Em va costar un ronyó però van ser diners ben invertits. Només em cobria la galta i l’ull esquerres, i mitja boca. La part dreta de la cara s’exposava al sol, a les mirades, i no hi havia cap motiu per ocultar-la, perquè estava intacta. S’ajustava al clatell amb un enginyós dispositiu de gomes i encaixos invisibles. El meu nas esmolat podia sobresortir lliurement. Va ser una sort que no me’l volessin. Les dones van tornar a mirar-me amb interès i quasi em vaig sentir de nou un ésser humà.

Més tard hi va haver més màscares, moltes, algunes de disseny meticulós. En vaig vendre, en vaig perdre als tròpics, en vaig perdre en apostes, me’n van requisar, me’n van robar, se me’n van trencar a causa de patacades, descavalcadures o cops de culata. La sisena la va esmicolar l’últim alè d’una bala perduda. Dec la vida a la dura porcellana d’aquella màscara.

¿Per què explico la història de les meves màscares? ¿Quina importància té? Tu només em fas callar quan et sembla bé, no quan li convé al llibre.





11


Us acabo de resumir com van veure els catalans la seva última guerra, aquella que va acabar destruint-los com a nació. Però aquell abril del 1707 en Zuvi el Camallarg només era un noi a qui la política i la història li importaven un rave, i que es dirigia al cor d’aquella guerra a bord de l’exèrcit francès. I tot per trobar una paraula.

Quan ens vam reunir amb el gros de l’exèrcit francoespanyol a la mateixa localitat d’Almansa vam poder constatar com estaven de malament les coses. Durant els últims quinze dies els Aliats i les Dues Corones s’havien estat buscant i defugint alhora en una successió de marxes i contramarxes, escaramusses indecises i setges de fortaleses menors.

L’exèrcit dels Aliats estava comandat pel comte de Galway, que tot i el seu títol nobiliari era d’origen francès: es deia Henri Massue de Ruvigny, un veterà que l’any anterior havia perdut un braç a la campanya de Portugal. Per això als historiadors els encanta repetir que Almansa va ser una batalla en què un exèrcit anglès dirigit per un francès es va enfrontar a un exèrcit francès comandat per un anglès, el general Berwick. La realitat era molt més complexa.

En Berwick devia ser el bastard més excels de tot Europa. Fill il·legítim del derrocat Jaume II, l’últim rei catòlic d’Anglaterra, en Berwick va créixer en l’exili francès i sempre va estar al servei del Monstre. (¿Us en recordeu, de la carteta insultant que va adreçar a en Vauban al 1705, sobre la presa de Niça?). Com el seu pompós nom indicava, l’exèrcit de les Dues Corones estava compost per francesos i espanyols, sí, però també per irlandesos (la guàrdia personal d’en Berwick), mercenaris valons, napolitans (sempre són a tot arreu!) i fins i tot un batalló suís. Pel que fa als Aliats, a part d’anglesos, portuguesos i holandesos hi havia també un reduït cos de fanàtics catalans i un altre d’hugonots francesos, que encara ara no sé com van anar a parar a aquelles tristes terres, un racó a l’oest d’Albacete.

No es podia dir que al campament de les Dues Corones la moral fos precisament alta. Durant les últimes jornades tot havien sigut retirades. De fet, ens van arribar veus que en Galway ja es referia a en Berwick, amb sorna, com «el meu hostaler», perquè cada dia ocupava les estances en què aquest havia dormit la nit anterior. I si en Berwick es va deturar a Almansa va ser, simplement, perquè s’havia quedat sense subministraments.

Amb aquesta dilació de l’enfrontament en Berwick va aconseguir almenys agrupar els reforços que li arribaven de totes bandes. Alguns, com el segment del regiment Couronne de Bardonenche en què jo viatjava, eren de primeríssima categoria. Però la immensa majoria eren lleves forçades d’espanyols, reclutes que valien menys que res.

Feia pena veure’ls. El mateix dia de la nostra arribada estaven ensinistrant-los a corre-cuita. Ara bé, un regiment és com un roure, necessita vint anys per formar-se. A les maniobres les files franceses avançaven rectes, mentre que les espanyoles es retorçaven com sarments. No volia ni imaginar-me’ls sota el foc enemic. Els havien vestit amb l’uniforme gris i blanc de la França borbònica. Un altre guany per al Monstre: l’exèrcit espanyol l’avituallaven, per decret, contractistes francesos. O sigui, li regales el tron a un príncep francès i a sobre tot el país li ha de pagar l’arrendament. Doncs quin negoci. (Els catalans, almenys, van fer que els anglesos afluixessin fins a l’última lliura). La majoria dels reclutes eren joveníssims. Pobres xicots. Anirien directes a l’escorxador perquè els empresaris tèxtils de Lió necessitaven vestir cadàvers abans de cobrar la roba. El campament era un infinit mar de tendes. Segur que aquelles lones també venien de França, i comprades al preu que fixés el Monstre.

Els oficials nouvinguts anaven a presentar-se a en Berwick, i en Bardonenche va voler que jo l’acompanyés. En Berwick s’allotjava a la casa de l’alcalde, on vam anar a presentar-nos amb altres comandants que acabaven d’arribar.

Tenia els colzes clavats en una taula sobre la qual havien estès un gran mapa. Al seu voltant, una dotzena d’alts oficials en consell de guerra. Em va estranyar que en un simple consell portés armadura. Devia ser molt incòmode discutir i discórrer amb aquell plastró feixuc, aquelles espatlles i aquells braços de ferro. Potser així volien realçar el seu comandament, o que tothom es fes càrrec de la gravetat de la situació. Quan ens va veure va aixecar el cap.

La primera cosa que destacava d’en Berwick era la seva cara de criatura, molt poc militar. Quan el vaig veure vaig pensar: «Déu meu, ¿com pot aquest nen fer-se respectar per tot un exèrcit?». En aquella època tenia trenta-set anys, i la pell la continuava tenint tan llisa i delicada com la d’un nadó. La seva cara era un oval perfecte. El nas, ferm i prim, l’hi dividia en dos; els llavis, tot i estrets, eren d’una sensualitat desbocada. Aquest efecte potser el causaven unes comissures que tendien a elevar-se amablement. Les celles eren dos arcs fins producte de la depilació. He vist pocs ulls tan negres. El dret una mica més tancat. Vaig atribuir aquest tret a la tensió aclaparadora a què estava sotmès.



Com que en James Fitz-James Berwick, Jimmy per als amics, va ser un dels personatges més retratats del segle (la vanitat era superior a ell), en comptes d’una làmina us en oferiré un parell. Jutgeu vosaltres mateixos. (Ha! T’agrada, ¿oi, horrorosa Waltraud meva? Doncs desenganya’t. Ell no t’hauria dedicat mai ni mitja mirada, perquè ets tan lletja com una bóta amb potes; i bé, també per un altre motiu).



Al campament va córrer la veu que en Berwick retrocedia perquè els seus orígens anglesos l’impulsaven a la traïció. Bajanades. Però a Madrid es van agafar els rumors tan de debò que el boig d’en Felip V ja havia enviat el duc d’Orleans per suplir-lo en la comandància! El seu adversari a l’exèrcit Aliat, en Galway, era un rude general de cinquanta-nou anys, i la seva mà dreta, el portuguès Das Minas, un avi de seixanta-tres. Estaven convençuts que es cruspirien el bordet amb melindros. I la cosa menys falaguera era que el mateix exèrcit que estava a les ordres d’en Berwick compartia aquesta opinió. De la qualitat dels nous reclutes ja n’he parlat. Pocs generals han afrontat la vigília d’una gran batalla amb perspectives tan nefastes.

No vaig poder evitar observar en Berwick amb els ulls de Bazoches. Estava fent esforços sobrehumans per controlar el destí. El dilema era molt simple: si presentava batalla el més probable era que el seu exèrcit fos destruït. Si la defugia, el duc d’Orleans, que ja estava en camí, li prendria el comandament. Des del punt de vista dels seus interessos privats, totes dues alternatives resultaven igualment fatals.

En Berwick es va acostar als oficials que acabaven d’entrar. Els va saludar un per un. En Bardonenche era conegut personal seu. Se li va parar al davant. Van estar enraonant com vells amics i en cert moment es va fixar en mi, que era darrere. Em va assenyalar amb un dit, vivament interessat.

—¿I aquest jove tan ben plantat i tan trist?

—Ah, sí —va dir en Bardonenche—. Martí Zuviría, el més prometedor aspirant a enginyer de tot França, excel·lència.

Em va demanar si havia estudiat a l’acadèmia de Dijon.

—No, senyor —vaig respondre—. M’he format sota les atencions particulars d’un enginyer.

Va voler saber-ne el nom. Jo no volia recordar Bazoches:

—Algú —vaig dir amb un sarcasme diplomàtic— a qui un dia vostè va enviar una missiva en què l’assabentava de la feliç conquesta de Niça.

La mirada se li va esmolar, i va dir:

—Lamento no haver pogut assistir a les exèquies. Com pot veure, últimament he anat una mica enfeinat.

Els qui l’envoltaven van esclatar a riure.

—¿He dit alguna cosa graciosa? —va bordar en anglès.

Tenia uns canvis d’humor radicals i, com més tard vaig descobrir, previsibles. Era la seva manera d’enxampar els subordinats en fals, i així recordar-los qui era l’amo del galliner. Va fer un gest d’ofès amb la mà i tothom es va retirar.

—Vostè no —em va ordenar—. Vull que m’expliqui com van ser els últims moments del gran Vauban.

Ha! Una xerrada a soles; pots comptar! M’ho veia venir des del moment que s’havia referit a mi com «aquest jove trist i ben plantat». Conversar sobre en Vauban! Si hagués sigut realment això, qui hauria hagut de quedar-se era en Bardonenche, aristòcrata, vell amic i també testimoni presencial de l’agonia del marquès. Va exigir que l’acompanyés a les seves estances privades. ¿Com podia negar-m’hi? A vegades el previsible és inevitable.

Em va fer pujar l’escala. Vam entrar a la seva habitació i va dir:

—Ajuda’m a treure’m l’armadura.

Les paraules eren amables; el to, autoritari. Es va posar d’esquena, els braços en creu, i li vaig descordar l’escot de la cuirassa. No vaig poder evitar que l’armadura caigués a terra amb un cop sec. Més que demanar-ho, va ordenar:

—Em diràs Jimmy.

La violència de la demanda em va revoltar. El vaig mirar amb un disgust ferotge. Fora del camp de batalla no estava acostumat que el contrariessin, i la meva hostilitat devia desarmar-lo, perquè va afegir amb un gest sorprenentment submís en algú de la seva condició:

—D’accord?

Jo estava pensant en com sortir del pas quan va passar una cosa.

Quan es va veure lliure de l’acer que el sostenia i empresonava, va vacil·lar. Els genolls se li van doblegar. I mentre queia les ungles van esgarrapar la calç de la paret.

Tot el seu cos era un llimac trèmul. Les convulsions el sacsejaven amb tanta força que vaig estar a punt de demanar ajuda.

—Excel·lència, ¿està bé?

Va girar lentament el cap, encara de genolls. Alguna cosa li havia canviat als ulls. Era el Berwick íntim, lliure de la necessitat d’ostentació. Un organisme empès fins a límits inhumans, un ésser mancat de tot afecte.

Que en el poder hi ha una enorme component de representació pública no és cap secret. I en Jimmy estava obligat a forçar el seu exercici més enllà de qualsevol límit. Un parpelleig en fals podia revelar debilitats. Un gest fora de lloc i la seva autoritat s’esvairia. Una decisió errònia i perdria un exèrcit. Aquella nit abans d’Almansa era menys que una pelleringa.

Vaig sentir pena per ell. Potser vaig fer mal fet, no ho sé. El vaig aixecar agafant-lo per les aixelles. Es va desfer furiosament de la meva ajuda.

—Estic bé! —va cridar.

—No, no ho esteu —vaig dir—. En Vauban em va parlar de la malaltia dels poderosos i del seu tractament.

Em va mirar amb odi.

—Infusions de farigola —vaig afegir—, i renunciar al món.

Aquell dia vaig constatar que les disciplines de Bazoches em portarien a caure en l’amor més sovint del que s’havia de desitjar; els ulls, el tacte, tots els meus sentits eren massa aguts per no veure l’home sofrent per sota de l’uniforme triomfant. I que aquell home fos tan poderós i alhora estigués tan desvalgut, i que es veiés obligat a ocultar les seves mancances al món, em commovia fins a la frontera de l’abraçada. Jimmy, pobre Jimmy, no va saber mai que el vaig estimar no pas perquè fos el més fort, sinó, oh paradoxa, per les seves debilitats, que l’humanitzaven fins i tot a ell, el dimoni que un dia havia d’aniquilar-nos.

* * *

L’endemà no em va deixar que l’acompanyés, de manera que vaig viure la batalla d’Almansa sense moure’m del poble. La veritat és que no em va saber greu; en Zuvi no és que hagi sigut precisament valent. D’altra banda, m’havien educat per lliurar setges, no batalles a camp obert. Vaig veure el combat a través d’una finestra, cosa que és un dir, perquè entre la boira, el fum i la polseguera es va aixecar una cortina tan opaca que tot es va reduir al fragor de les armes.

Contra tot pronòstic en Jimmy va aniquilar l’exèrcit Aliat. Aquella nit va tornar brut, esparracat, amb la cuirassa abonyegada. I tot i així, en aquella tornada es va fer visible la part demoníaca que el sostenia. Perquè la batalla li havia curat totes les malalties: la victòria és el més meravellós dels elixirs. Semblava un altre home; més que curat, en Jimmy estava embriagat de vigor, pletòric, curull de vida.

Em va mirar i va dir:

—Segueixes aquí. Bé.

I així va començar la nostra complicada amistat, per anomenar-la d’alguna manera. James Fitz-James, duc de Fitz-James, duc de Berwick, de Llíria i de Xèrica, par i mariscal de França gràcies a la victòria d’Almansa, toisó d’or, etcètera, etcètera, etcètera. Tot el que vulgueu. I tot i així no va deixar de ser mai un bastard; fill de Jaume II d’Anglaterra, sí, però bastard.

La vida el va empènyer a una carrera que no podria guanyar mai. Per més exèrcits que destruís, fortaleses que expugnés, serveis que rendís, sempre seria el que era: un malnat i un castrat social. Qualsevol aristòcrata de soca-rel que hagués aconseguit la meitat del que ell va fer en la seva curta vida hauria sigut projectat més enllà de l’Olimp. Ell no. Era fill d’un rei perdedor, i a sobre il·legítim. Per això mai va deixar de buscar la legitimitat i la reialesa.

La cosa més curiosa és que es tractava d’un ésser lúcid. Sabia que mai li seria donat l’únic que buscava. Va obtenir honors i homenatges, ducats, fortunes sense límit, totes aquestes foteses que els reis concedeixen envoltats de capellans i entre càntics de cors infantils. En privat es reia d’aquestes cerimònies. Jo ho sé. Algun dels qui n’han fet l’apologia ha destacat que va aprofitar molt bé el temps terrenal, perquè amb la seva segona dona va tenir deu fills. Ha! Vinga, no em feu riure. ¿D’on voleu que algú com en Jimmy tragués el temps per follar, ni que fos deu vegades, amb la seva doneta? (per cert, més lletja que una mona blava). Només al 1708 va estar en tres campanyes diferents al servei d’aquell monstre horripilant d’en Lluís XIV: a Espanya, a França i a Alemanya. ¿I em voleu convèncer que en Jimmy l’endinyava cada dos per tres? ¿Que corria cap a caseta, «reina, ja sóc aquí», se la tirava i tornava al combat? Ja us asseguro jo que devia tenir un encarregat per a aquestes qüestions. A més a més, jo vaig estar amb ell.

Bé, d’acord. He jurat que seria sincer i ho seré.

Ens vam passar la nit cardant com conills. L’endemà no ens vam moure de la seva habitació. ¿Per què? ¿On hauríem estat més bé que allà? A més a més, ell s’ho podia permetre. Cada dos per tres picaven a la porta: «Excel·lència, l’alcalde d’Almansa us espera!» o «Excel·lència, despatx urgent de Madrid!» o «El coronel Tal demana instruccions sobre l’allotjament dels presoners». Al principi jo em sobresaltava amb el truc del picaporta, però els meus bots sobre l’orinal només li causaven una hilaritat pueril. Era en Jimmy, era les regnes del món, ¿per què havia de molestar-se a contestar? S’havia guanyat el dret que cap picaporta l’importunés. El poder és això, exactament això: el món et demana audiència, i darrere la porta tu te’n rius.

I ara, ¿per què fas aquesta cara?!

Tot això no calia que ho expliqués, però tu em demanaves una escena d’amor.

¿No t’ha agradat?

Ja veig que no.

* * *

Durant una bona temporada quasi vaig acariciar la felicitat. Estava convençut que el Mystère m’havia tirat als braços d’un mestre que substituiria en Vauban. En Jimmy ho tenia tot. Era un maganó tan excels que dos anys enrere s’havia atrevit a dissentir d’en Vauban, per carta, ni més ni menys que sobre un setge, el de Niça. Encara més: en la seva crítica al marquès en Jimmy afirmava que era molt fàcil pontificar des de la rereguarda, i més jutjant els qui combaten a primera línia. I jo el que necessitava era just això, una experiència en assetjaments, en la realitat del combat, de la vida, que em permetés descobrir la Paraula.

Al principi tot va anar bé, encara que no passés res de destacable. En Jimmy i l’exèrcit necessitaven recuperar-se d’Almansa. Ho vaig entendre. Després va arribar l’hivern, i era lògic que la campanya es paralitzés, perquè des de l’inici dels temps els exèrcits no combaten a l’hivern.

En Jimmy va ser un dels grans caràcters de la seva època. To, bon to; gust, bon gust. Audaç i sensible alhora. En ell confluïa una barreja incongruent d’egòlatra a ultrança i d’indulgent desprès. Va ser una de les poques llumeneres realment grans que van habitar el nostre segle XVIII, aquell segle torturat i torturador, omplint-lo d’epopeies tan sucoses com vanes. Però a la primavera del 1708 ja feia quasi un any que estàvem junts i jo no havia ni ensumat l’acció. Penseu que a la nostra guerra la gran batalla campal d’Almansa va ser, de fet, excepcional. Per cada enfrontament a camp obert hi havia deu setges de places grans o petites, i la qüestió era que me’ls estava perdent tots. Atacant o defensor, tant se me’n donava. Si per fi participava en un setge selon les règles, més enllà de la teoria, potser aconseguiria trobar la Paraula, aquella Paraula que contenia el nucli del coneixement. Validar el meu cinquè Punt. Vaig insistir.

—Ui, no t’hi capfiquis —va dir—. Estàs rendint un servei molt més elevat: fer-me plaent la guerra.

Allà es va morir la nostra complicitat, tots els llaços que poguessin unir-me a l’home i, sobretot, al maganó. El meu judici havia sigut erroni: el mestratge requereix generositat, i en Jimmy era el mariscal més egoista de l’univers. Utilitzava de la mateixa manera els soldats que els enginyers i els amants.

Va intentar retenir-me. Em vaig evadir. Els poderosos val més defugir-los, perquè són com grans arbres: si ascendeixen ens fan ombra; si cauen ens esclafen. I davant d’en Jimmy, a més a més, vaig callar que una força insondable m’allunyava d’ell: el Mystère. A un mariscal de França no se li contesta amb un «no» a la cara, de manera que em vaig limitar a esquitllar-me.

A la primavera l’exèrcit francoespanyol es va dividir en dos; una part seguiria al comandament d’en Jimmy, mentre que l’altra ho faria a les ordres del duc d’Orleans. Vaig demanar que m’adscrivissin a l’ala que comandava aquest últim. Entre els aristòcrates l’enveja és considerada una virtut, o sigui que podeu imaginar-vos la satisfacció de l’Orleans quan em vaig oferir a servir-lo. El cognom Vauban obrava miracles, i els homes de l’Orleans no van dubtar a reclutar-me. I aviam, no negaré que la rivalitat entre capitostos hi va influir, i molt: robar una perla a en Berwick sempre seria per a l’Orleans un motiu de sorna i de triomf.

L’últim dia vaig rebre l’ordre de presentar-me a la tenda de campanya d’en Jimmy. Que hagués «desertat» per anar-me’n amb el seu rival en l’alt comandament borbònic constituïa sens dubte un greuge. Jo ho sabia, i per això hi vaig acudir sense ganes.

M’esperava assegut i escrivint. Era una tenda rectangular, molt allargada. L’escriptori era al fons, com el niu d’una aranya. De seguida que em va veure va fer sortir els assistents. Quan van ser fora va clavar la ploma al tinter com si fos un ganivet i va dir:

—Ni tan sols t’has despedit.

Per una vegada vaig poder utilitzar la jerarquia com a refugi. Vaig continuar quadrat, mirant endavant. Vaig fer servir un to formal i distant.

—El mariscal no havia ordenat que em despedís d’ell.

—Deixa’t de ximpleries! —va bordar—. Ara estem sols. I canvia de postura! Sembles una estaca. —Em va allargar uns papers—. Llegeix. M’estaràs agraït tota la vida. —I va afegir com si em fes un gran favor—: Véns amb mi. Està decidit.

Era el meu nomenament com a enginyer reial. O almenys una sol·licitud al Monstre en persona firmada per ell.

Així es comporten els poderosos. Donen els fets per consumats i tiren pel dret. El que jo pogués pensar, els meus interessos, desitjos i necessitats, no comptaven. Però m’havien educat a Bazoches, un mur que ni el duc de Berwick podia franquejar. El vaig interrompre:

—Tu no pots nomenar-me enginyer.

Va dubtar sobre com afrontar aquesta resistència, si amenaçant o seduint. Era massa llest per fer tant una cosa com l’altra.

—Serà el rei de França qui ho farà —va respondre a tall d’evasiva.

—Ni tan sols ell té aquesta mena d’autoritat. —Vaig deixar l’avantbraç al descobert per ensenyar els meus Cinc Punts—. El rei pot firmar els decrets que vulgui, però mai sobre els meus tatuatges. Tu ho saps molt bé.

—No vols que ens entenguem. Digue’m per què.

Em vaig mantenir en silenci. Hauria pogut recriminar-li que no hagués exercit sobre mi cap altre mestratge que el de la carn; dir-li que el seu despit era producte d’una vanitat ofesa. En Jimmy era així: creia tenir dret a l’amor sense necessitat d’estimar ningú. No, no vaig dir res. ¿Per a què? I, ben mirat, vaig fer ben fet de callar: es va agafar pitjor la meva mudesa que qualsevol acusació. Es va adonar que topava amb una força que no era jo, que només es representava en mi. Va reflexionar sobre com doblegar-la, però era prou intel·ligent per entendre que quedava més enllà dels seus dominis. Va sospirar tres vegades abans de bordar:

—Almenys tinc el dret de demanar-te per què no vols venir amb mi. Per a tu no sóc mariscal. Per això et vull al meu costat.

El vaig interrompre per segona vegada, amb un exabrupte tan sobtat com descortès.

—I tant si ets mariscal —vaig dir mirant-lo als ulls—. Sempre, a tot arreu. Encara que ho volguessis no podries ser una altra cosa.

Vaig sortir sense que m’ho ordenés ni m’ho impedís.

En Jimmy i la meitat de l’exèrcit havien de dirigir-se al nord i l’Orleans a l’est, a assetjar una ciutat que es deia Xàtiva. Per desgràcia, encara no vaig poder incorporar-me a les tropes de l’Orleans. Com a comiat en Jimmy em va deixar un regalet enverinat. Un embolic de papers entre els seus secretaris i els de l’Orleans que endarreriria la meva transferència als dominis del seu rival. Ho va fer per tocar-me els collons i prou, de manera que vaig haver de quedar-me a Almansa esperant que m’arreglessin el nou passaport. Molt bonic. El setge de Xàtiva prometia ser tot un espectacle, i jo estacat en aquell cul de món, un poble d’Albacete de mala mort on l’olor de difunt hi planaria mil anys, enmig de ferits, monges, noves lleves i muntanyes de subministraments que s’havien de distribuir als nous fronts de combat. Penseu que, entre un bàndol i l’altre, a la batalla hi havien mort fins a deu mil desgraciats. Deu mil, quan en un setge ben fet el marquès ensenyava a prendre ciutats sofrint deu baixes i prou! La matança havia sigut tan gran que els habitants d’Almansa es van veure obligats a fer servir els pous de neu com a fosses. Hi tiraven els cossos despullats, com si fossin sacs. I dic despullats perquè aquella gent era tan misèrrima que havien desposseït els caiguts fins i tot dels calçons bruts.

La Paraula. El meu fracàs havia sigut no copsar una Paraula. ¿Què havia demanat el marquès? «Sobre la defensa perfecta». Passaven els dies, retingut en una tenda de campanya clavada a la pols, i la meva ànsia creixia. Més que desitjar-ho, necessitava experimentar tot allò per al que m’havien instruït a Bazoches.

Quan per fi em van lliurar el passaport nou, Xàtiva ja havia caigut a les mans dels borbònics. Però el setge de Tortosa estava a punt de començar. No m’ho vaig agafar malament, pensant entre mi que la Paraula podia amagar-se darrere de qualsevol setge. I Tortosa també era una plaça d’allò més interessant. Un comboi de subministraments havia de dirigir-s’hi i m’hi van admetre com a passatger.

Durant la marxa va tenir lloc un incident que em va estroncar les reflexions, fins aleshores estrictament poliorcètiques. El comboi va haver de parar-se al marge del camí per permetre el pas d’una multitud que anava en direcció contrària, formada per centenars de dones, infants i vells tan esparracats com abatuts. La desesperació col·lectiva els injectava a tots un mateix color; la roba, les cares, tots aquells peus en moviment adquirien un mateix matís grisós i apagat. Un ramat sofrent que tot i el nombre es movia en silenci. Només els infants més petits gosaven plorar. Quan ens van passar pel costat ni tan sols van allargar una mà demanant ajuda. Els escortaven uns quants genets, que els fustigaven perquè mantinguessin el pas. Una vella va caure just als meus peus, i per un impuls natural em vaig ajupir per aixecar-la. Un genet va llançar el cavall sobre nosaltres.

—Aparti’s dels rebels.

—¿Rebel? —em vaig sorprendre—. ¿Des de quan les àvies es rebel·len?

L’individu va interposar l’animal entre la meva persona i la vella. Els unglots d’un cavall poden ser molt intimidatoris, i vaig retrocedir dues passes:

—¿Vols canviar de direcció? Ens sobren places! —va bramar l’individu, que parlava molt de debò.

No és precisament un signe de prudència discutir amb algú a cavall i armat quan tu vas a peu i desarmat. Tot i així vaig tractar-lo de prepotent i perdonavides. Em va mirar amb uns ullets de rata.

El conductor del meu carro era un home gran amb qui havia intercanviat unes quantes paraules, perquè compartíem el pescant. Se’m va acostar per darrere, i em va estirar pel colze dient en veu baixa:

—No facis l’imbècil.

—Però ¿quin mal poden haver fet aquestes criatures i aquests vells? —vaig cridar—. I ¿on els porten?

—¿Tu què vols ser? —em va dir a l’orella—. ¿Un bon enginyer o un bon samarità?

I per apaivagar-li l’ànim va demanar al genet amb un somriure:

—¿Què, mestre? ¿Com van anar les coses per Xàtiva?

—Xàtiva ja no existeix —va respondre aquell bèstia, i va esperonar el cavall.

Més tard vam saber que aquella gent eren una part dels habitants de Xàtiva, deportats a Castella per desig exprés del Felipó. Després de conquerir la ciutat van esclavitzar milers d’habitants, inclosos els dels pobles veïns. Fins i tot van suprimir el nom de Xàtiva, que van batejar com «Colonia de San Felipe». Si no hagués vist aquella penosa columna amb els meus propis ulls, m’hauria negat a creure-ho.

Els dies següents vaig parlar molt poc. M’havien format en la idea, elemental, que un rei lluita per defensar o guanyar dominis, mai per destruir-los. Una absurditat així només podia cabre al cervell d’un boig. ¿Quin profit es podia obtenir d’una localitat arrasada? Xàtiva, la de les mil fonts, esborrada del món perquè un rei havia arrepenjat el dit gros al mapa.

Només travessar la frontera de la meva Catalunya natal els arbres es van poblar de penjats. El comboi avançava lentament davant la presència constant d’aquells cossos oscil·lants. Als arbres més grossos podia haver-hi cinc, sis, set cadàvers repartits per les branques, uns més amunt i uns altres més avall, amb els peus gronxats pel vent. La majoria eren homes, joves, madurs i vells, però en un roure solitari hi vaig veure penjada una dona. Ni tan sols s’havien molestat a lligar-li les mans a l’esquena. Als peus de la penjada, una nena i un gos amb el morro enlaire. L’animal deixava anar uns udols que trencaven el cor, i mentre ensumava els narius se li contreien i se li dilataven com una manxa. El que em va commoure va ser que el gos sabia que la dona era morta; la nena no.

Els historiadors oficials es limiten a explicar la història dels exèrcits oficials. Però en aquell any de 1708 la guerra ja havia arribat a Catalunya i milers d’irregulars catalans es van incorporar a la lluita. Se’ls pot anomenar «voluntaris», «milícies», «fusellers de muntanya», però nosaltres en dèiem «miquelets». Si no parlo dels miquelets no s’entendrà el que passava.

La paraula «miquelet» és un simple diminutiu del nom propi Miquel. L’origen potser ve de la diada de Sant Miquel, que tradicionalment marca l’inici del contracte dels segadors. Aquells qui no trobaven feina a la sega buscaven qualsevol alternativa, com allistar-se a l’exèrcit francès o a l’espanyol. Si els francesos tenien alguna guerra amb els seus protestants del sud, per exemple, els seus oficials pagadors corrien a reclutar miquelets. Rebutjaven amb vehemència l’uniforme i el calçat de l’exèrcit que els contractava, i fins i tot combatien amb les seves pròpies armes. Els comandants francesos i espanyols els tenien per animals sense disciplina, mig salvatges, tan imprevisibles com individualistes, cosa que no impedia que apreciessin les seves virtuts guerreres. En qualitat d’infanteria lleugera no tenien igual. Excel·lents en la lluita al bosc i com a franctiradors, sempre arriscats a l’avantguarda dels exèrcits i assolant les terres de l’enemic. «Les miquelets on fait des merveilles», testificava l’oficialitat francesa. Per això no dubtaven a contractar-ne tants com podien: costaven la meitat que una unitat professional i eren el doble d’efectius.

El problema era que alguns trobaven gust a aquella vida de saqueig i matances per compte d’altri. Un cop llicenciats vagaven per muntanyes i camins esperant una nova lleva, i mentrestant es dedicaven al bandidatge. La població civil catalana els avorria, almenys a les ciutats, perquè la idea del miquelet s’associava amb la del bandoler.

Al 1708 els exèrcits borbònics van trepitjar Catalunya per primera vegada. I com era d’esperar, els miquelets van anar a l’assalt dels invasors. Fins aleshores aquella guerra els havia importat un rave, però quan van veure la seva terra en perill es van llançar contra l’invasor. Tot i que nominalment estaven subordinats als generals Aliats, el fet és que actuaven pel seu compte. En tot cas, no portaven uniforme i els borbònics no els reconeixien el rang legal de combatents, i per això la guerra va atènyer uns extrems d’acarnissament mai vistos.

El més corrent era que els miquelets capturats fossin penjats al primer arbre que trobaven. Per la seva banda, els miquelets no eren menys cruels. Als soldats presoners, espanyols o francesos, els cremaven els peus i abans de matar-los els feien ballar una estona com óssos domesticats. A vegades, els miquelets els obligaven a enfilar-se a algun barranc que estigués a la vista de l’enemic. Un cop allà feien sonar el corn, per cridar l’atenció dels soldats borbònics. A continuació lligaven els presoners pels turmells, en fila índia i amb una corda molt llarga. I en tiraven un al buit. I dos, i tres, fins que el pes dels caiguts arrossegava inexorablement tots els altres. Jo vaig ser testimoni d’una d’aquestes represàlies salvatges. Deu o dotze individus amb les mans lligades a l’esquena i subjectes pels turmells a la mateixa corda. Com més gent anava caient, menys forces tenien els de dalt per contenir el pes. Déu meu, com xisclaven. I quina visió, quan contemplaves aquells rengles d’uniformes blancs que queien sense remissió. Us asseguro que l’efecte era ben depriment.

Us relataré un episodi típic dels miquelets que posa en evidència la mena de gent que eren. Es tracta d’un cas que, pobre de mi, em va tocar viure en carn pròpia.

Per aquelles dates uns vuitanta miquelets van fer una incursió en una localitat de la frontera catalana que es deia Beseit. Això era típic de la miqueletada. Liquidaven petits destacaments borbònics i després passaven uns quants dies a la població alliberada, més còmodament instal·lats que a la muntanya. Però aquell dia van tenir l’atzar en contra seu: la unitat en què em traslladava a Tortosa passava molt a prop de Beseit. Un parell de soldats espanyols morts de por que s’havien salvat d’un pèl de l’assalt miquelet a Beseit van topar amb la nostra columna i ho van explicar tot.

Aquell dia els espanyols van enxampar els miquelets de Beseit amb els pantalons abaixats. Encara eren a la plaça del poble celebrant la seva petita victòria, mig borratxos, quan els van caure a sobre dos esquadrons de cavalleria. Els miquelets van fugir a la desbandada i van deixar darrere seu més de trenta morts i un presoner.

Quan tot es va haver acabat, la columna es va apoderar del poble, i us asseguro que l’espectacle no era gens agradable. En una cantonada, com una pila de ferradures velles, els soldats morts al primer atac dels miquelets. Repartits per tota la plaça, la trentena de miquelets envestits i passats a tall d’espasa per la cavalleria. Era força entrat el dia i la columna va decidir passar la nit a Beseit, de manera que van començar a «organitzar l’hostalatge», com en deien els oficials.

Els soldats obrien les portes a cops de culata i agrupaven els civils a la plaça major. L’escaramussa s’havia acabat, però la cridòria no. Quan tothom va estar reunit, els oficials, per ordre de graduació, van anar triant les noies més guapes perquè els conduïssin a casa seva, on exercirien el dret d’«hostalatge». En altres paraules: les violarien, verges o casades, davant de tota la família.

L’alcalde estava de genolls, amb l’espasa d’un capità al coll. L’home proclamava que sempre havia sigut fidel a Felip V.

—Mentider —va afirmar el conductor del meu carro.

—¿Com és que n’està tan segur? —li vaig demanar.

Per tota resposta va assenyalar el campanar, buit.

—Els pobles sense campana són partidaris de l’arxiduc —va explicar—. Els hi regalen per fondre canons. —Va picar-me l’ullet amb sornegueria—. Aviam; com que aquests són catalans, segur que l’hi van vendre. Però ve a ser el mateix.

Un caporal que ens havia sentit se’m va acostar i em va etzibar:

—Ei, escolti. ¿Parla català? Ens fa falta un traductor.

Vaig baixar del carro i vaig deixar que em portessin davant de l’únic presoner. Era un petit cap de colla que de cognom es deia Ballester. Abans de penjar-lo volien treure-li tot el que poguessin. Li havien obert una cella i sagnava a raig. Però el seu front obert tenia una bellesa fora de lloc que semblava menysprear el dolor. Les cordes que li immobilitzaven els punys estaven tenyides de vermell granat. No feia ni un moment que l’havien capturat i la sang vessada ja era seca, com si hagués nascut amb venes velles.

El que em va deixar sobtat va ser la seva joventut. Comandava una quadrilla d’irregulars i no devia ser més gran que jo, un noi de setze o disset anys. Molt caràcter devia tenir perquè el respectessin com a cap. A les faccions se li barrejava la noblesa amb la tristor. No era gens estrany, donada la situació en què es trobava. Però alguna cosa em deia que fins i tot en els seus millors moments sempre havia sigut un ésser retret. ¿I la mirada d’en Ballester? Era com les onades sobre la roca: podies estar segur que tard o d’hora et consumiria. Els nostres mons eren tan oposats que l’obligació de tractar-lo m’incomodava.

Li vaig explicar les pretensions interrogadores dels seus captors. Em va tractar com si sentís un conill rosegant herba. Va decantar el cap per escopir un coàgul de sang i com a tota resposta va dir:

—Em moriré, vet-ho aquí.

Ni tan sols lamentava deixar el món, com si la seva mort fos més un martiri que no un atzar de la milícia. L’instint natural de l’ésser humà és simpatitzar amb el captiu més que no amb el captor, i encara que el destí d’en Ballester tant se me’n donava, vaig dir:

—Sigues intel·ligent. Si els promets informació et mantindran viu. Però digue’ls alguna cosa que no puguin comprovar fins d’aquí un temps. Mentrestant, pot passar de tot. Vés a saber. Potser la pau.

Aquell nervi humà va aixecar les mans lligades i em va mirar directament als ulls. Les paraules li van sortir de la boca esgarrapant les dents.

—Si no estigués lligat t’arrencaria la llengua, botifler de merda.

Aquí haig d’aclarir que botifler és el pitjor insult que es pot dedicar a un català. Un botifler és un partidari de Felip V, Castella i la dinastia borbònica. És a dir, un traïdor a la pàtria. M’imagino que es deu al fet que la immensa majoria dels partidaris del rei dels Àustries, en Karlangues, pertanyien a les classes populars, mentre que els pocs catalans que van seguir el partit del Felipó acostumaven a ser els aristòcrates i l’alt clergat. Els rics tendeixen a convertir-se en uns toixons, o sigui, uns individus que semblen «embotits» en la seva rica vestimenta. I ben mirat, en el fons, ¿què importa d’on vingui aquest nom? La qüestió era que aquell tal Ballester m’havia insultat, i com a home ofès em vaig comportar:

—Jo intento defensar-lo i a canvi vostè m’insulta! —vaig cridar—. Ja em dirà què té a veure el meu digne ofici d’enginyer amb la guerra d’escurçons que vostè practica.

Encara ens vam intercanviar uns quants insults més. L’única cosa destacable d’aquella disputa va ser constatar la insalvable distància que ens separava. Per a mi la guerra continuava sent el que m’havien ensenyat a Bazoches: un exercici tècnic i sense animadversions, temperat per la noblesa dels esperits enfrontats. Segons Bazoches la guerra podia practicar-se, i de fet havia de practicar-se, sense emocions, que són els núvols que enterboleixen el paisatge racional de l’enginyeria. El combat era el domini de la racionalitat, més vinculat als escacs que al plom. Si un soldat hagués dit a en Vauban que odiava l’enemic, no dubteu que en Vauban li hauria respost: «Per l’amor de Déu, ¿però a vostè quin mal li ha fet l’enemic?». En canvi, per a individus com en Ballester la guerra era un assumpte de vida o mort. No; era més, molt més, perquè al seu entendre en aquella guerra es dirimien principis que estaven molt per sobre del breu trànsit vital. Des del meu punt de vista, per descomptat, aquella concepció era pròpia d’al·lucinats: un enginyer militar estava tan lluny de la mística com un rellotger.

És cert, jo ja havia vist els centenars de penjats balancejant els peus en branques de pi, l’hecatombe de Xàtiva, el gos i la nena als peus de la seva mare. Però els murs de la meva educació eren massa sòlids perquè unes quantes imatges tristes els aterressin. Pel que fa a en Ballester, em vaig donar per vençut. No valia la pena discutir-hi. El vaig considerar com la barreja perfecta entre un bandit i un fanàtic.

—Doncs molt bé, no parli! —vaig dir—. Vostè és la primera persona que conec que s’estima més escurçar la seva vida que allargar-la.

El capità espanyol que havia manat buscar un traductor no suportava no entendre els insults que en Ballester i jo ens adreçàvem. Em va exigir de mala manera que li resumís la nostra conversa.

—Els miquelets d’aquesta banda segueixen les directrius del general Jones, el comandant anglès de Tortosa —vaig mentir—. Tenien la missió de prendre aquest poble de mala mort i esperar noves ordres. Diu que arribaran demà a primera hora. Un correu els hi ha de lliurar. A aquest bergant, en persona.

Com em vaig imaginar, en comptes de penjar-lo de seguida van decidir que el farien servir d’esquer per al correu.

—Tens una nit més de vida —el vaig informar—. Posa en ordre les teves coses.

M’ho havia inventat tot. L’endemà al matí no apareixeria ningú, però jo no corria cap risc. Els militars es pensarien que els miquelets havien renunciat a acostar-se, o que havien descobert la trampa. ¿Per què ho vaig fer? No ho sé, potser en Jimmy m’havia encomanat alguna cosa de l’exercici de la indulgència reial, que no té res a veure amb la generositat. O potser era perquè havia sigut alumne d’en Vauban, que castigava els enemics derrotats amb la benevolència. Per pura bondat no crec que fos, perquè que el meu encanallament progressava ho demostra que tot seguit vaig anar a arreplegar una de les nostres belleses mediterrànies, una noia tan jove com jo o en Ballester, que enlluernava fins i tot de lluny. I això que portava el cap cobert amb un mocador molt lleig. La vaig veure passant per davant d’un edifici rectangular, un estable sense portes que ara ocupaven vint o trenta cavalls militars. Ella era a dintre, cuidant-se del farratge. Quan em va veure va ocultar la mirada.

Mireu, jo he compartit la posició horitzontal amb dones de moltes latituds, algunes de colors raríssims. I en l’eterna discussió sobre quines són les més boniques, em quedo amb les franceses. Deu tractar-se d’un dels pocs tòpics que són veritat. Tot i així, és una veritat general. Individualment, quan neix ben plantada, la dona mediterrània no té parangó. Aquella joveneta era una meravella. Els cabells, arrissats, se li escapaven per les vores del mocador i li queien sobre les espatlles. Eren uns cabells negríssims.

Un sergent que passava per allà em va advertir:

—No t’hi acostis, està malalta. Per això li hem assignat aquesta feina, ni els lladres de bestiar rondarien per aquí.

Deu ser una qüestió de caràcters: hi ha gent que si li ordenen «no hi vagis» el primer que fa és anar-hi. Vaig entrar en aquell gran estable. Em vaig parar a un parell de metres d’ella, amb el colze arrepenjat al llom d’un cavall i mirant-la fixament mentre ella mastegava un bri de palla. No em va fer cas. Seguia fent la seva feina, apilant farratge a les menjadores, fent veure que no em veia.

—Acosta’t —li vaig ordenar.

Quan la vaig tenir al davant vaig poder observar-la més detalladament. Era molt joveneta, en efecte. El nas seguia una corba tan pronunciada com graciosa. Vaig acostar-li molt a poc a poc un dit a la galta. Ella va enretirar la cara, però el meu dit la va arraconar contra la paret. La punta d’aquell mateix dit li va fregar la galta, i, de passada, un d’aquells grans negrosos tan lletjos que hi tenia. Aviam, potser era una malalta contagiosa, però no per a un estudiant de Bazoches, sempre atent fins i tot al detall més minúscul. Vaig tocar l’erupció; tot seguit em vaig acostar el dit als llavis i me’l vaig llepar.

Gerd esmicolat. Que llesta! No només aconseguia feina gràcies a la seva malaltia fingida, sinó que a més a més gaudia d’un magnífic escut contra les violacions. Quan es va sentir descoberta la seva pal·lidesa es va mudar en un roig irat.

Aviam, ara no us penseu que us faré un discurset sobre els abusos de la soldadesca. He tractat masses soldats de mig món per no comprendre’ls. El soldat corrent neix pobre i mor pobre. I un home armat té al seu abast béns que mai de la vida els hi tindria sense el fusell que carrega a l’espatlla. El botí i la víctima es converteixen en objectes indefensos els quals només protegeix la moral del saquejador en potència. D’acord, violar dones indefenses és molt lleig. Jo només constato que condemnar els saquejadors és tan fàcil com difícil és resistir-se al saqueig.

No, no la vaig violar. Potser perquè si t’han educat a Bazoches acabes tractant les dones a la Vauban i no a la Coehoorn. Però si explico això és perquè el meu cas serveix per exemplificar una cosa que estava passant a tota la Catalunya ocupada: en aquells mateixos instants centenars, milers de soldats entraven en graners com aquell, amb una espasa en una mà i una dona a l’altra.

Aquell era un país massa petit per allotjar tants soldats a les seves llars. Anys més tard vaig coincidir amb un individu que havia sigut alcalde d’un poble de no més de vuit-centes ànimes, Banyoles. Pràcticament totes les verges havien sigut desflorades, i setanta-tres estaven embarassades. Quan l’alcalde va anar a protestar davant de les autoritats d’ocupació, aquestes van tenir una reacció típica dels borbònics: van arrestar l’alcalde. Ni els holandesos del segle XVI van sofrir tanta ignomínia a mans de les tropes del duc d’Alba.

La vaig interrogar. Es deia Amelis. No era natural d’aquell poble de Beseit on érem. Aleshores, ¿què hi feia? Segons va explicar, vivia seguint els exèrcits en moviment, practicant mil oficis. Em disposava a insistir, per treure-li alguna cosa més, però de cop va començar tot.

No eren descàrregues tancades, com ho hauria fet una tropa regular, sinó més aviat un tiroteig difús, puntejat per udols bàrbars. Si una cosa m’ha sobrat sempre és la prudència dels escarbats, de manera que en comptes de sortir vaig anar fins al fons d’aquell estable rectangular emportant-me l’Amelis d’ostatge. Ens vam ficar en una pila de palla, li vaig tapar la boca amb una mà i em vaig quedar ben quietó. Passés el que passés, segur que ho acabaria sabent sense necessitat de fer l’heroi. I efectivament no vaig trigar gaire a esbrinar què passava i de qui es tractava. De sobte va entrar un soldat d’uniforme blanc, aterrit, buscant refugi. No va tenir temps d’amagar-se. A l’acte van aparèixer darrere seu uns quants miquelets. El van matar com a un gos, clavant-li cops de pal al cap, i van anar a caçar-ne més. Mentre l’executaven, vaig desplaçar la mà amb què tapava la boca a l’Amelis per tancar-li els ulls. Va ser prou amable, i prudent, per no cridar.

Aquest va ser el cas que us deia que vaig viure en carn pròpia. La imprevisibilitat, la irracionalitat militar dels miquelets, quedava més en evidència que mai en assalts com els de Beseit. Els havien fumut una bona pallissa, havien fugit deixant trenta morts i el seu jove capitost, en Ballester, en mans de l’enemic. ¿Qui podia esperar-se que al cap de menys d’una hora contraataquessin, contra forces superiors i sense cap líder que els dirigís? Van tornar, senzillament, perquè en Ballester era un cap de colla molt apreciat i volien rescatar-lo.

Els miquelets revelaven un principi sovint ignorat, però que jo sempre he respectat molt: que a la guerra la bogeria sempre té a favor seu l’avantatge del factor sorpresa. I aquell dia van vèncer! Els oficials espanyols estaven dispersos, cada un en una casa diferent i amb els pantalons abaixats. La tropa, distreta i sense direcció. Vaig treure el cap per una finestra, amb totes les precaucions del món. Al fons, en una plaça del poble, vaig veure en Ballester en persona. Lliure de nou, envoltat dels seus i degollant el capità que feia un moment l’estava interrogant. El capità, de genolls; en Ballester, darrere seu. Amb una mà li va aixecar la barbeta, amb l’altra li va clavar un ganivet en un costat del coll, l’hi va travessar amb la fulla i li va tallar el coll d’orella a orella.

No cal que digui com de nerviós em va posar aquella escena esgarrifosa. Per a en Ballester jo era un maleït botifler. Més valia no pensar en el que em faria si m’atrapava. Segur que la mort del capità em semblaria d’allò més plàcida, perquè morir netament dessagnat era un dolç final comparat amb l’enginy dels miquelets per idear tortures.

Tot el que podia fer era amagar-me i esperar que es fes de nit. Llavors tocaria el dos d’aquella quadra. Durant una bona estona vam estar allà ajaguts, a terra, sota la pila de palla. Jo arrapat a l’esquena de l’Amelis, junts com dues culleres. La meva galta contra la seva, la meva mà una altra vegada a la seva boca, en una intimitat tan absurda com forçada. El coll li feia molt bona olor i el paller em va portar el record de la Jeanne. Així és l’ésser humà: allà fora la gent s’estava matant a trets i ganivetades, jo potser seria el següent, i tot i així no podia evitar que la silueta vestida d’aquella tal Amelis m’evoqués la de la Jeanne despullada.

Finalment es va fer de nit. Estirat, vaig dir a cau d’orella a la meva bellesa morena:

—Si et deixo anar ara, em delataràs i de seguida els tindré al darrere empaitant-me. Vindràs un tros amb mi. Només vull sortir viu d’aquí. Porta’t bé i després et deixaré marxar. ¿Entesos?

Va assentir amb el cap. Vaig retirar-li la mà dels llavis. Per si de cas, abans de deixar-la anar li vaig dedicar la frase més amorosa del segle:

—Si crides, t’escanyo.

La porta de l’estable donava al carrer, on seria inevitable que em descobrís algun d’aquells assassins sense uniforme. La part de darrere de l’estable, en canvi, era molt a prop del bosc. La meva idea era sortir per una finestreta posterior. El problema era com. La finestra era massa estreta perquè hi passéssim tots dos alhora. Si ella anava davant, quan caigués a l’altra banda arrencaria a córrer i a cridar. Si sortia jo primer, ella donaria mitja volta i s’escaparia. Era una noia intel·ligent i va entendre el meu problema sense necessitat d’explicar-l’hi.

—Toca el dos d’una vegada —va xiuxiuejar, més fastiguejada que hostil—. ¿Per què m’haig de molestar a fer que et matin? No diré res a ningú.

—I un colló.

La vaig agafar pels malucs, la vaig empènyer per la finestreta i m’hi vaig ficar amb ella, ben arrambats. Es tractava d’una paret de tàpia gruixuda, molt més gruixuda del que és normal, potser per mantenir la frescor de l’estable. La qüestió era que aquella finestra es va convertir en un tub de quasi un metre. Els cossos ens van quedar encallats amb els braços tirats endavant, el cap a fora, les panxes aixafades dintre el tub de tàpia i els quatre peus a l’aire, darrere.

—No pateixis —vaig dir—, he estudiat en un lloc on ensenyaven a resoldre casos així.

—¿Ah, sí? —va protestar—. Doncs quin estudiant devies ser.

—Mira, la teoria anatòmica diu que si pel forat d’una trinxera o d’una mina hi caben les espatlles, hi passa tot el cos. Si la cavitat és massa estreta només cal dislocar-se una espatlla. Un cop has sortit, te la tornes a posar a lloc i ja està.

Aquells ulls enormes es van dilatar encara més:

—¿Et trauràs una espatlla de lloc?

—No, és clar que no, et trauré la teva —vaig respondre—. Després tornaré a posar-te-la. Serà fàcil, perquè tindré totes dues mans lliures i sé com es fa.

Va començar a donar-me cops de puny al cap.

—Fa dues hores que em grapeges i ara vols partir-me l’esquena. No em tocaràs més, ni l’espatlla ni res!

Li vaig tapar la boca.

—Calla!

No sé ni com ho vam aconseguir. Crec recordar que vaig arrencar els marcs laterals de fusta, cosa que va fer que l’espai s’eixamplés una mica, i així ens hi vam esmunyir com sargantanes sense ossos. Vam caure a l’altre costat, la vaig aixecar estirant-la per una mà i ens vam internar en el bosc.

Beseit estava encotillat entre muntanyes d’una bellesa laberíntica que servien de refugi a les partides de miquelets. L’exèrcit de les Dues Corones era cap al sud-est. Vaig seguir aquesta direcció.

Era una pineda no gaire espessa, i la lluna la banyava d’una claror ambarina. Per als grills no hi ha mai guerra, i la frescor de la nit ens alliberava de l’estiu. Si no hagués tingut tan a prop aquella colla de degolladors insensats hauria pogut arribar a ser una passejada nocturna ben agradable. Quan vam ser a una distància prudencial, em vaig atrevir a parlar en veu alta.

—Déu n’hi do quins amics que tens! —vaig comentar—. ¿Has vist el pobre soldat que ha entrat a la quadra? L’han mort a bastonades només per estalviar-se un coi de bala.

Ella encara caminava al meu costat, però sense dissimular que desitjava perdre’m de vista com més aviat millor.

—Jo no tinc amics —va dir—. I encara que fos així, ¿què els critiques? ¿Que facin la guerra dels pobres?

—Es pot ser un pobre i no ser un bàrbar —vaig replicar.

—Almenys no violen les dones de l’enemic.

—Jo tampoc! —em vaig defensar—. I sàpigues que sóc enginyer. Els professionals, tant si som enginyers com militars, ens devem al nostre contractista, sigui el rei que sigui i mentre duri el contracte, res més. El bressol no ens lliga a aquest sobirà o a aquell, vet aquí el nostre privilegi. Avui puc servir el rei de França i demà el de Suècia o el de Prússia sense que ningú pugui titllar-me d’infidel ni de desertor, de la mateixa manera que a ningú sorprèn que la granota travessi el riu saltant de pedra en pedra.

—Per als miquelets ets un borbònic —va dir—. I si els borbònics pengen els seus pares i els seus fills, ¿t’estranya que et vulguin matar?

—Em paguen per fer obres d’enginyeria. Si t’haig de ser sincer, tant se me’n foten borbònics com austriacistes, aquest bàndol com l’altre.

De cop es va parar. Va mirar al voltant amb un somriure i va dir:

—¿No ho sents?

Em va sorprendre un canvi de tema tan abrupte, però vaig respondre:

—Tens raó, caminar per una pineda és molt empipador; suposo que no servirà de res que et demani que deixis de trepitjar pinyes seques, que cruixeixen de mala manera i se senten a l’altre costat de la serra.

—No, enginyer —em va interrompre, atenta al bosc—, em refereixo a la música.

¿Música? Allà, per descomptat, no se sentien més sons que els de la nit. ¿Que era boja? La seva pell blanca adquiria un to irreal sota la llum d’aquella lluna d’estiu. Vaig pensar que no es referís a nosaltres. Havíem tingut un mal començament, però aquell bosc nocturn ho endolcia tot. O potser no tot: vaig passar-li un braç per la cintura i ella de seguida se’m va esmunyir i va girar cua.

Mentre se n’anava em va dedicar un sospir quasi trist.

—No, no la sents —va dir—. Adéu, gran enginyer.

Quan va haver desaparegut la seva olor encara va surar una estona per l’espessor del bosc. ¿I voleu saber una cosa? Ni tan sols aleshores vaig estar segur de si m’havia pres el pèl o hi havia alguna cosa més.

Vaig estar caminant tota la nit per tal d’allunyar-me com més de pressa millor de Beseit, aquell cau de miquelets. Amb les primeres clarors em vaig apostar sobre una de les grans roques que clapejaven la regió. Ajagut allà dalt podia veure el camí sense que em veiessin. Vaig disposar d’una bona estona per pensar en el que havia passat. I en moments com aquests es constata la infinita superioritat de l’amor sobre l’horror, perquè el meu cap defugia les visions de mort per tornar una vegada i una altra a aquella noia, l’Amelis.

Després de la Jeanne cap bellesa m’havia commogut tant. I convindreu amb mi que l’Amelis partia amb desavantatge, perquè la Jeanne sempre s’havia mogut en un entorn de cosmètics aristocràtics, mentre que l’Amelis l’havia conegut sota un mocador groller i disfressada d’empestada. ¿On devia haver anat? Per les seves últimes paraules podia deduir-se’n qualsevol cosa, fins i tot que treballava com a espia, potser per a tots dos bàndols. Acabarien penjant-la, segur.

A mig matí vaig distingir un nuvolet de pols a l’horitzó. Crec que aquella va ser la primera i l’última vegada que em vaig alegrar de veure un destacament de la cavalleria borbònica. Almenys aquests no em tractarien com ho farien els miquelets! Des de dalt de la penya els vaig fer senyals amb el barret i vaig baixar.

Els dirigia un capità d’uniforme empolsinat, tant que el blanc havia mudat al gris. Des de dalt del cavall em va demanar:

—¿Espanyol o francès?

—Home viu, i de miracle! —vaig cridar mentre m’hi acostava corrents—. Traieu-me d’aquí, collons!





12


L’exèrcit que havia d’atacar Tortosa estava comandat pel duc d’Orleans, nebot del Monstre en persona. L’Orleans tenia vint-i-cinc mil homes al seu càrrec i un portentós tren d’artilleria.

I així, després de tantes aventures, finalment participaria en un setge formal. No us negaré que l’ànim em va revifar. Potser aconseguiria superar el fracàs de Bazoches, rehabilitar-me, convertir-me en enginyer. Havia passat dos anys, els més intensos de la meva curta vida, consagrat a la tasca de convertir-me en un maganó, assumir la seva ciència i altura moral. Penseu que per a un noi de setze anys vint-i-quatre mesos són una porció de vida molt considerable. Així, quan tenia dubtes m’arremangava la màniga dreta. Meditava contemplant els meus cinc Punts sota diferents clarors, la del sol quan clarejava i la de la lluna plena; quan ens abrasava el migdia i sota la suau claror violeta dels crepuscles. I, Déu meu, que bonics que eren els meus tatuatges, aquells sagrats cinc Punts. No podia rendir-me. Tortosa significava la possibilitat de descobrir una Paraula que m’il·luminés.

L’exèrcit borbònic havia acampat davant de Tortosa el 12 de juny, i jo hi vaig arribar un dia més tard. Em vaig incorporar a la brigada d’enginyers com a ajudant. A més a més, jo tenia una utilitat afegida, perquè parlava castellà i francès, amb la qual cosa no se’m descartava per exercir feines d’enllaç entre l’exèrcit francès i l’espanyol.

A l’exèrcit francès les relacions familiars encara són més decisives que als de la resta d’Europa, i la brigada d’enginyers estava a les ordres d’un cosí del duc d’Orleans. Més flemàtic que lànguid, home innocu, prim, tan feliç com absent, de gustos, port i bellesa amanerats, sense que això indiqués les seves preferències carnals, es passava tot el dia a dintre de la seva esplèndida tenda de campanya, digna d’un Darios el Gran. La tela estava adornada amb grans dibuixos de caixmir i el sostre presentava la forma d’un bulb de ceba, com les esglésies ortodoxes. Aquella tenda era tan espaiosa com fastuosa; hi cabia tota una orquestra i s’hi celebraven gresques nocturnes i multitudinàries l’únic límit de les quals eren els advertiments del seu cosí. Sovint s’excedia en el seu amor cap a tots els plaers, que incloïen el reclutament en masse de putes als pobles per on passava l’exèrcit, incloent-hi antigues monges. Els capellans espanyols es queixaven a l’Orleans, que, per tal d’evitar l’escàndol, s’afanyava a cridar a l’ordre el seu cosí. La gran debilitat d’aquest eren les perruques i els perfums. Li encantava emprovar-se dotzenes de perruques davant d’un bon mirall. Pel que fa als perfums, li arribaven per un correu especial. Sempre fortíssims. Abans que l’home aparegués, era anunciat per un esclat d’olors asiàtiques.

Tenia el cap a Versalles, i suportava aquella passejada pel sud amb una mena de resignació irònica. Es limitava a empènyer els dies, per tal de tornar a París amb el mèrit d’haver servit dans l’armée royale. Pel que fa a les seves relacions amb l’enginyeria, diguem que eren les mateixes que les d’un peix de jardí amb el seu medi: que visqui en una bassa no significa que entengui l’aigua. El que més defineix la seva transcendència és el fet mateix que no recordi com es deia. L’anomenarem l’Oblidat.

Un aspecte positiu de l’Oblidat, ho reconec, era que es podia ser sincer amb ell i dir-li totes les veritats a la cara, cosa poc freqüent entre els aristòcrates francesos. Això sí, el motiu d’aquesta tolerància a la franquesa no era precisament elevat. ¿Per què va suportar totes les meves crítiques, propostes i recriminacions? Doncs perquè jo era menys que ningú. Em tractava exactament igual que a les mosques, que en aquell estiu infame pul·lulaven per tot arreu.

I ara accepteu la meva opinió pel valor que pugui tenir, però des del primer dia aquell setge em va semblar un desastre absolut.

Sóc el primer a assumir que la guerra sempre ha sigut i serà l’art de gestionar mancances i imperfeccions. Cap comandant ha pogut dirigir una campanya, o un setge, en condicions òptimes. L’home d’armes, o l’enginyer de setges, han de saber improvisar, conformar-se amb el que tenen a l’abast i treure’n el màxim partit (i confiar que l’enemic estigui igual o pitjor que ell). En Vauban ho sabia, i per això els Ducroix em van instruir en totes les tècniques, sí, però sempre inculcant-me que estaven subordinades a una màxima: el débrouillez-vous! Espavila’t!

Però tot i acatant els atzars i les limitacions de la guerra, Tortosa va ser la pura negació de tot el que havia après a Bazoches. Com a exemple podria arribar a tenir algun valor pedagògic, perquè Tortosa ensenyava a un enginyer tot el que no s’havia de fer en un setge. I en un setge la ineptitud es paga amb sang.

Un exemple. El primer dia, ni més ni menys que el primer dia dels meus estudis de poliorcètica, els Ducroix em van gravar a la memòria les Trenta màximes generals d’en Vauban que regien qualsevol atac a una fortalesa. ¿Voleu saber quina era la primera de totes? Us ho diré.

Être toujours bien informé de la force des garnisons avant que de déterminer les attaques, és a dir: estar sempre ben informat sobre la força de la guarnició abans d’iniciar l’atac.

Doncs bé, els càlculs sobre les forces que defensaven Tortosa es van revelar inútils. L’Orleans sabia que uns quatre mil cinc-cents soldats, entre anglesos, holandesos i portuguesos, defensaven els murs tortosins. Es tractava de fraccions de tropes aliades supervivents d’Almansa. Però quan el combat va començar, ens vam adonar que les forces dels Aliats es multiplicaven: la població els donava suport amb un entusiasme del qual no feien gala ni els mateixos soldats. Uns mil cinc-cents civils de la milícia local s’havien unit a les tropes regulars, i la població els assistia en tot. Les dones els embenaven les ferides i els nens traginaven gerros d’aigua fins als baluards. El més sorprès era jo. ¿Per què no es quedaven a caseta esperant que tot s’acabés? ¿Per què una gent de poble senzilla, a qui aquell assumpte dinàstic tant se li’n donava, assumia tots els riscos del combat i les futures represàlies en cas de derrota? Jo, talp de mi, seguia sense voler entendre que aquella havia de ser la guerra de la fi del món. Almenys per als catalans.



Per a la mirada de l’enginyer Tortosa era una ciutat ben peculiar. Sempre havia sigut punt estratègic i frontera militar, cosa que feia que en els seus perfils s’observessin les formes superposades de tots els estils de fortificació, des de la muralla àrab fins als baluards d’últim disseny. La ciutat s’assentava a banda i banda del riu Ebre, a prop de la desembocadura. Amb això s’entendrà el valor estratègic que tenia. De fet, la ciutat en si s’erigia a la banda oest, amb un baluard protegint la riba est. I estava reconsagradament ben fortificada. Els millors enginyers austriacistes havien treballat en les seves defenses, preparant-les per a un setge que després d’Almansa van judicar, amb raó, inevitable. La majoria de les muralles eren modernes, i queien en un angle molt agut. En alguns sectors quedaven tancades per esglésies, que els enginyers no havien tingut cap escrúpol a convertir en baluards improvisats.

No és estrany que l’Orleans topés amb unes defenses tan ben preparades. Qui dominés Tortosa controlaria el curs fluvial més important de Catalunya, i totes les rutes al sud del país.

Vam obrir trinxera el 20 de juliol. Com he explicat als primers capítols, «obrir trinxera» és l’acte fundacional de l’atac a una plaça. Un cop triat el punt d’atac, ja no hi ha marxa enrere. Derrota total per a l’assetjat o infàmia militar per a l’assetjador.

Em vaig assabentar de l’ordre el dia abans mateix.

—¿I l’informe geològic, monseigneur? —vaig demanar a l’Oblidat.

—¿Informe? ¿A quin informe es refereix, benvolgut ajudant?

Les tropes havien ocupat el terreny que circumdava la plaça, però no l’havia reconegut cap enginyer. En realitat, els de la brigada d’enginyers eren tan curts de gambals que amb prou feines sabien de què els parlava. D’entrada em vaig pensar que em prenien el pèl.

—¿Obrirem trinxera sense notícies geològiques del perímetre? —vaig demanar.

—Vostè és molt meticulós.

Em van comunicar que el gran esdeveniment tindria lloc l’endemà a les vuit de la tarda. Em vaig posar les mans al cap. Una altra vegada vaig córrer a veure l’Oblidat i li vaig suplicar que ho endarrerís.

—Senyor, he sentit que demà obrirem trinxera, a les vuit de la tarda.

Ell era a la seva tenda, com sempre, assegut davant d’un mirall i emprovant-se una perruca groga. Va dir sense mirar-me:

—I ho ha sentit bé, benvolgut ajudant. D’aquesta manera tindrem tota la nit per aprofundir-hi, a recer de la foscor.

—Però no és recomanable, senyor.

—¿Per què, si es pot saber?

—Som al mes de juny: a les vuit de la tarda encara és de dia.

—Vostè pertany al gènere dels pessimistes, per no dir dels alarmistes.

I l’Oblidat pertanyia al gènere de les ments mandroses, per no dir dels assassins! De seguida s’entendrà per què.

L’acte d’obrir trinxera era una operació d’allò més delicada i aparatosa. Es convocava milers de soldats, reconvertits en peons, que protegits per la foscor de la nit s’afileraven rigorosament sobre uns punts predeterminats: rengleres d’estaques unides per un regueró de calç. (Jo mateix havia participat en l’operació de fixar les estaques, de quatre grapes i mort de por). Com més a prop de la plaça s’iniciés la trinxera, més jornades d’excavació t’estalviaves. D’altra banda, i en contrapartida, com més a prop de les muralles comencés l’obra, més fàcil era que fos descoberta. La tropa encara no podia refugiar-se sota terra pel simple fet que començava a cavar, i normalment la trinxera s’obria al límit de l’abast del canó.

Cada home portava un pic o una pala, i ja estaven a punt milers d’aquelles cistelles de vímet que es diuen feixines. A un senyal donat, aquella llarga filera iniciava l’excavació amb tot el silenci possible. L’home se situava darrere la feixina, que s’omplia amb les primeres palades. D’aquesta manera aconseguia un primer parapet en pocs minuts, encara que fos precari.

Tot i així, només una tropa molt disciplinada, o que iniciés la feina a una gran distància de seguretat, podia moure’s sense que la detectessin o sense riscos. Com era de preveure, els sentinelles de l’enemic ens van veure, ens van sentir i jo crec que fins i tot ens van ensumar per culpa del patxulí de l’Oblidat. I va passar el que havia de passar.

El crepuscle del ponent català té una intensitat pròpia i aclaparadora; l’agonia del dia esclata al cel amb blaus oceànics i un ambre rogenc. Encara quedava una franja de color granat a l’horitzó quan vam començar a rebre les canonades.

A Tortosa els Aliats comptaven amb una cinquantena de peces de tots els calibres, que van començar a bombardejar-nos a l’instant. Els dos mil dos-cents excavadors es van convertir en dos mil cent, i de seguida en dos mil. En alguna crònica del setge he llegit que aquella nit d’horror es resumeix amb aquesta bonica frase: «Va jugar el canó dels assetjats amb felicitat». Doncs ja podrien els historiadors guardar-se la paraula «felicitat» per descriure nits de noces reials!

Les coses no s’haurien pogut fer pitjor. I tot el que en Vauban predeia que en un setge podia anar malament, va anar malament. Un altre exemple:

Per norma general, els comandants d’artilleria acostumen a ser uns fanàtics de les explosions. A la primera ocasió munten els seus canons i comencen a disparar amb una alegria infantil. Això és el que va passar a Tortosa. Encara no havíem acabat d’excavar la primera paral·lela que ja teníem allà el cap de l’artilleria, ordenant que aquella mateixa nit s’instal·lessin quinze canons i sis morters en posicions que ni tan sols havíem començat a picar. El problema és que la primera paral·lela es construeix a uns mil o mil dos-cents metres del recinte fortificat, i a aquesta distància els canons ni l’esgarrapen. I això comptant que les peces siguin prou precises per encertar un pany de muralla o un baluard. Vam gastar quintars i quintars de pólvora i munició per a res. Vaig elevar una queixa; l’Oblidat ni em va escoltar. A ell tant se li’n donava. El comandant artiller era un gran amant de la gresca, i cap dels dos havia de pagar la factura de la pólvora.

Quan l’excavació va avançar ens vam trobar amb unes pedres subterrànies fenomenals. Algunes roques semblava que les hi hagués posat l’enemic expressament per obturar l’avanç de la trinxera. Amb les més grans vam haver de recórrer a càrregues explosives. Però amb la barrinada desapareixia una secció sencera de la trinxera excavada, incloent-hi els parapets de feixines que ens protegien del foc enemic, i que després calia reconstruir. I els meus superiors s’havien rigut de l’informe geològic!

També va ser a Tortosa on vaig poder constatar una cosa que en Vauban en persona m’havia advertit: els sapadors beuen com animals, s’emborratxen i es fan matar. El cap d’una sapa avança gràcies a esquadres de vuit, deu homes com a màxim. En l’estretor d’una trinxera, per més grandiloqüent que sigui l’obra, no n’hi caben més. L’enemic ho sap i hi concentra bona part del foc.

Els sapadors són el cos que pateix un nombre més gran de baixes. Per més ben pagats que estiguin, i encara que les esquadres siguin rellevades cada tres o quatre hores, la tensió acaba destrossant-los els nervis. Per suportar-ho beuen fins a la bogeria.

Per a un jove enginyer com jo, Tortosa va posar de manifest la distància entre les lliçons i la realitat. El mantellet, per exemple. Si veieu imatges d’un setge, al capdavant de la sapa sempre hi apareix un carretó, un artefacte amb dues rodes proveït d’una pantalla de fusta. El sapador més avançat la fa servir com a escut. Doncs bé, oblideu-vos del mantellet. Ja us asseguro jo que el poca-solta que els dibuixa no ha presenciat un setge en sa vida. Només recordo un setge en què es va fer servir i va ser perquè un mestretites acabat de sortir de l’acadèmia va obligar els seus sapadors a fer-ho. Les esquadres de sapadors veterans no poden veure els mantellets. ¿Sabeu per què? Doncs perquè els assetjats es tornen bojos quan en veuen un: representa el cap del drac enemic i el tirotegen fins a l’extenuació.

Però de totes les contradiccions entre la teoria i la pràctica, potser el més sorprenent era una cosa a què ningú havia fet referència durant els meus estudis: la humanitat que s’interposava voluntàriament en la batalla.

En el món d’en Vauban la cosa cívica i la militar eren àmbits tan compactes com separats. L’últim que m’esperava era que, a mesura que es convertia en una complexa teranyina de passadissos i catacumbes a flor de terra, la Trinxera d’Atac es veiés envaïda per l’element civil. Putes, venedors ambulants, de tot. Circulant-hi com si les paral·leles fossin grans avingudes d’una ciutat i els ramals de comunicació, carrers i carrerons.

Naturalment, a mesura que la trinxera s’acostava a les muralles, i el foc dels assetjats s’incrementava, el personal estrany a la tropa anava disminuint. Però fins i tot a l’avantguarda més exposada pul·lulaven dotzenes de personatges que no se sabia ben bé què hi pintaven. Sobretot els capellans. Tothom oferia alguna cosa. Les putes, sexe ràpid, arrepenjades en un angle amb les cames obertes, el cony a l’aire, aixecant-se les faldilles cada vegada que passava algú; els venedors, coses de menjar que animaven el ranxo, sempre tan avorrit. En realitat, els oficis que baixaven a la trinxera eren quasi infinits. Sabaters, jugadors professionals, barbers, espolladors, sastres de vell, prostituts, gitanes, el que vulgueu. No cal dir que en Vauban no hauria tolerat mai de la vida aquell espectacle penós. Però en Vauban posseïa una autoritat fora del comú. I l’Orleans era un coehornià que no creia en l’aparell de setge. Al meu parer, va obrir trinxera només perquè el seu cosí l’Oblidat pogués arrogar-se’n el mèrit davant de Versalles.

Per a mi va ser tota una lliçó constatar com l’element humà parasita i s’apodera de l’element plutònic. Va ser allà, a la trinxera de Tortosa, on vaig conèixer dues criatures tremebundes, la cosa més semblant a éssers d’un altre món que pugui existir.

El nen devia tenir com a molt sis o set anys. Fins i tot un animal vestiria més dignament. Anava descalç i portava uns pantalons estripats, reduïts a parracs, que li deixaven les cames nues de genolls en avall, i una camisola que potser algun dia havia sigut blanca però que ara era grisa de cendra i aventures. I els cabells, mare meva, quins cabells. Acumulaven tanta ronya que la cabellera rossa es dividia en manyocs aspres i amb forma de cua de rata. Supeditat al nen, un altre ésser estrafolari: un nan vestit amb roba vella de fira ambulant. Tenia les faccions contretes com si patís d’alguna mena de restrenyiment mental, cosa pròpia dels de la seva espècie. Però les seves ganyotes compulsives, a més a més, indicaven que patia d’alguna pertorbació. I, tot i amb això, el més extraordinari era l’embut que li coronava el cap. Una peça de metall gran i bombada, amb el desaigüe punxegut dreçant-se orgullós. No sabies ben bé si l’embut s’encaixava en el nan o el nan en l’embut. El nen i el nan eren de la mateixa estatura.

Sempre recordaré les primeres paraules que vaig adreçar al marrec. El vaig engrapar pel coll de la camisa i li vaig demanar:

—Tu! ¿On és el teu pare?

¿Pare? Em va mirar com si li hagués parlat en grec. Tenia un català esquitxat d’una mica de castellà i de bastant francès. Pel que fa al nan, s’estimava més els grunyits. El nen es deia Anfan; el nan, Nan. Els seus noms incloïen la seva biografia. Anfan no era més que la transcripció fonètica de la paraula francesa enfant, nen. Era de suposar que el pròleg de la seva vida es devia haver desenvolupat en algun campament militar francès, on els homes anomenaven aquella criatura erràtica simplement enfant. En Nan, en canvi, dient-se com es deia, devia procedir d’un entorn català. Que l’Anfan era un orfe perdut, no n’hi havia cap dubte. Feia dècades que a Catalunya es vivia en un estat de guerra quasi perpetu. Desapareguts els seus pares per causes naturals o a mans d’algun assassí, l’Anfan es va convertir en una desferra a la deriva com tantes n’hi havia. Pel que feia al nan, el seu nom representava el seu resum i el seu misteri. ¿Com havia arribat fins allà i des d’on? No se sabria mai. Ni el seu enteniment ni el seu llenguatge, tots dos igual de curts, permetien deduir-ho. L’única cosa segura era que el nen li professava un amor inaudit, tenaç, sense fissures. En les seves incursions per la trinxera l’Anfan el protegia i l’emparava, i una vegada en què va perdre el nan per aquells laberints se’l va veure al caire de la desesperació. No va parar fins que no el va trobar; i en el mateix instant en què es van fondre en una abraçada hi va haver un esclat de plors de felicitat per part de tots dos.

Una nit els vaig sorprendre mentre dormien indefensos al seu cau: un forat lateral de la primera paral·lela, semblant a l’entrada d’una catacumba, on s’emmagatzemaven caixes i més caixes buides de munició, grans com taüts. Vaig veure-hi unes ombres, hi vaig entrar. I eren allà. El llit, una estora vella, s’amagava al fons de la cova, enmig de deixalles. Dormien abraçats l’un a l’altre, indiferents al fragor d’artilleria de fora.

L’Anfan emetia una roncadissa dolça mentre creuava un braç protector sobre el pit del nan. Em vaig disposar a clavar-los un bon espant. Però en l’últim moment una cosa em va deturar: els peuets nus de l’Anfan. Vaig agafar-n’hi un amb totes dues mans. Vaig examinar-lo amb l’atenció que havia exercitat a la sala esfèrica. La planta d’aquell peu era una regió tan plena de cicatrius que podies seguir els trajectes inclements de la seva curta vida. Em va dominar el sentiment, cosa que en un enginyer sempre és un error. Ni volia agafar-los afecte ni vaig ser capaç de molestar-los.

En la respiració d’un infant hi ha alguna cosa de sagrat, com si a través seu la naturalesa volgués advertir que no hi haurà perdó per a aquells qui la malmetin. Vaig limitar-me a cobrir-los amb una d’aquelles suaus gasses de munició i me’n vaig anar.

* * *

En aquesta fase del setge no havíem arribat a la tercera paral·lela. La majoria dels civils intrusos no passaven de la primera. El més normal era que ni el comerciant més avariciós atenyés la segona paral·lela, sobre la qual queien projectils menys erràtics i que ja quedava a l’abast de les armes lleugeres.

Un dia era a l’avantguarda de la sapa, fent càlculs amb les taules i el periscopi. Ai, sí, el periscopi. Aquell tub amb vidres gruixuts i forma de zeta, tan útil per observar les muralles des de la trinxera, i que per això mateix sempre ha atret el foc enemic. El més discret és fer-lo sortir per algun forat entre la terra que uneix dues feixines. Per desgràcia, a les muralles de Tortosa hi havia algun fill de puta entre els Aliats, holandès, o portuguès, rastrejant amb un llargavista la discreta línia d’avanç de la trinxera, i amb un nas especial per als periscopis. Llargavista contra periscopi. Així era la guerra de trinxera. M’he passat mitja vida lluitant al bàndol del periscopi, i l’altra mitja al del llargavista. Algun oficial enemic va ordenar que em disparessin amb una peça del vint.

Bum! Va esclatar just entre dues grans cistelles de vímet per sobre meu, i ho va rebentar tot amb un fulgor taronja. Em va salvar el fet que en aquell moment estigués ajupit, anotant distàncies a la taula amb el cap inclinat. Uns sapadors que voltaven per allà a prop em van desenterrar de sota l’allau de terra, fustes i runa.

Em vaig desfer dels meus salvadors de la forma més injusta i desagraïda, cridant i amb empentes. El periscopi, aquella peça valuosíssima, s’havia trencat. Això encara em va molestar més. Al final, un vell sapador va aconseguir que recobrés el seny. Va tallar els meus exabruptes en sec:

—Calma’t, noi. Ets viu de miracle. Vés a la rereguarda, beu alguna cosa forta i que t’apedacin.

El bon home tenia raó, cosa que no va impedir que me n’anés de molt mala lluna. Amb aquest estat d’ànim, i la cara negra com un fumall, em vaig dirigir a la rereguarda. De cop vaig veure aquell parell, l’Anfan i en Nan, fent de les seves.

El circuit d’una Trinxera d’Atac inclou una multitud d’obertures laterals: dipòsits per a la munició o el material de construcció, entrants erronis i abandonats, drenatges, ramals falsos per desorientar els observadors enemics, zones de descans i emmagatzematge, o ramificacions que condueixen a les plataformes per a les peces d’artilleria. En un d’aquests forats hi havia l’Anfan: de genolls i mamant-l’hi a un soldat.

¿Per què em va indignar tant aquest acte menor? Només sé que vaig deixar anar un xisclet de mico:

—T’enviaré a galeres, porc fastigós!

El soldat es va espantar. L’increpava un individu tot exaltat, amb els ulls, blancs i molt oberts, al mig d’una cara totalment negra i cobert de terra rogenca. Llavors em vaig adonar que el nan era darrere el soldat. Quan em va sentir, va fugir seguit pel nen. I amb les mans plenes.

—Imbècil! —vaig dir al soldat—. T’acaben de robar la bossa. I t’ho mereixes!

Vaig sortir corrent darrere d’en Nan i l’Anfan. Sense èxit, per descomptat.

Després d’obrir la segona paral·lela, els morters i canons d’assetjadors i assetjats es bombardejaven mútuament les vint-i-quatre hores del dia. Des de Tortosa intentaven impedir el progrés de la sapa i destruir les nostres peces; des de la trinxera intentàvem destruir les seves i obrir bretxes a la muralla. La fuselleria de la plaça era tan intensa que rebotava al parapet de feixines amb una fressa de pedregada. Algunes bales picaven just a la vora i sortien projectades cap a nosaltres amb força.

Per alguna raó incomprensible, al sud de Catalunya l’estiu pot ser més sufocant que al sud d’Andalusia. Si a això afegim unes quantes dotzenes de cadàvers imprudents a l’exterior de la trinxera, que ningú s’atrevia a sepultar ni de nit, ja us podeu imaginar els núvols d’insectes perniciosos que ens sobrevolaven. Quin gran invent, l’idioma de signes! Entre els enginyers no ens comunicàvem d’una altra manera. ¿I per què? Doncs perquè si pronunciaves una paraula més llarga que oui t’entraven vint mosques a la boca.

Pel que fa a en Nan i l’Anfan, els vaig empaitar un dia i un altre incloent-hi les nits, en va. Era impossible enxampar-los. Corrien com sargantanes de sis potes, i sempre sabien on hi havia la millor bifurcació per on perdre’s.

Vaig optar per intentar el pacte. Una vegada vam coincidir en un tram particularment llarg i rectilini de la trinxera, ells en un extrem i jo a l’altre, i abans que fugissin els vaig fer saber que no volia atrapar-los. Vaig deixar un paper doblegat en triangle, a terra. Des de la distància els vaig dir que era un passaport perquè poguessin venir a la meva tenda. Si ho feien, els recompensaria amb xocolatines. Tot seguit em vaig retirar perquè poguessin agafar el paper.

No va servir de res. Potser desconfiaven de mi, però el més probable era que els vencés la seva tendència natural. Havien nascut per ser rates de trinxera, pispar i fugir.

Uns quants dies més tard, per fi, van caure a les meves mans. Per casualitat vaig topar amb ells just en el moment de tombar una cantonada molt aguda, i no van tenir temps d’escapar-se. El nan se’m va escapolir, però l’Anfan el tenia ben aferrat. Me’l vaig emportar sota l’aixella, mentre ell cridava i picava de peus.

—A callar! —vaig dir—. M’encarregaré que no se’t vegi mai més per aquí.

D’alguna forma va aconseguir alliberar-se. Va arrencar a córrer, i en Zuvi el Camallarg darrere seu. Vaig fer un bot i el vaig enganxar pel turmell. Tots dos vam rodolar pel terra de la segona paral·lela.

Mentre estàvem així, embrancats en aquella lluita pueril, va aparèixer un homenàs. Jo estava reduint les últimes manifestacions de resistència de l’Anfan i no li vaig fer gaire cas.

—Escolti! —em va advertir amb una veuarra de gos—. ¿És que en aquest exèrcit ja no se saluda els generals? —I amb un dit em va assenyalar la faixa que li cenyia la cintura en senyal del seu grau. Devia rondar la cinquantena. Tenia una cara de galtes fortes, gruixudes. Jo era a terra, i des de la meva perspectiva de cuc el seu cos eclipsava el sol. Em vaig posar dret. I si en aquell moment hagués sabut com d’important havia d’acabar sent aquell home en la meva vida, us asseguro que no li hauria respost amb unes paraules tan desmenjades.

—Perdoni, general, no l’havia vist. Ara, si em dóna la seva vènia, intento posar ordre a la trinxera.

Jo em relacionava quasi exclusivament amb personal francès, i haig de reconèixer que havia adquirit bona part dels seus prejudicis. Menyspreaven els seus aliats espanyols. Els consideraven un exèrcit de pelacanyes mal organitzats i dirigits de la pitjor manera. I tenien raó. A aquell general no li va agradar que el tractés com a un qualsevol. No cal dir que davant d’un general francès la meva actitud hauria sigut molt diferent, i ell se’n va adonar.

Quan ja em disposava a seguir el meu camí amb l’Anfan agafat pel coll, aquell tros de general em va deturar posant-me una mà al pit. M’havia trobat en ple safareig, al costat d’un nen que gemegava, es resistia i intentava fugir. ¿Què podia pensar? El vaig mirar als ulls i ho vaig saber. Em va engrapar per la camisa i em va encastar contra una paret! I sense deixar-me anar va cridar, amb la cara molt a prop de la meva:

—Conec molt bé els de la teva mena! T’agrada abusar dels orfes de trinxera, ¿oi?

—¿¿¿Jo???? —vaig dir atrapat entre les seves manasses—. Però si dec ser l’únic de tot l’exèrcit que intenta impedir els abusos a què es refereix!

Per acabar d’empitjorar-ho, l’Anfan es va posar a plorar com una viuda. I la veritat és que fingia tan bé, però tant, que en un altre moment fins i tot jo m’hauria entendrit. Va parlar amb la seva barreja de català, francès i una mica de castellà, encara que no calia saber gaires idiomes per entendre el que deia: que jo era un sàtir de les profunditats terrestres, que l’havia obligat a mamar-me-la, totes aquestes coses. Es va posar de genolls i, en un colofó memorable, va aixecar els ulls al cel mentre dues llàgrimes li dibuixaven un solc a les galtes brutes de terra, demanant al Totpoderós que el deslliurés d’aquella vida d’afliccions. Fins i tot els seus flocs de cabells rossos feien pena. A sis anyets ni el mateix Martí Zuviría era un pocavergonya tan consumat! Vaig protestar, només faltaria, però el general espanyol m’engrapava pel coll amb una força taurina.

—Calli d’una vegada, bacó repugnant! ¿Com hi pot haver algú tan vil que disfruti ofenent la santa infància? —va cridar, i amb un gest va dictar sentència—: ¿Per a què parlar? Ja està tot dit.

Era un individu tan gros i fornit que la seva figura, en l’estretor de la trinxera, ocultava el seguici d’assistents espanyols que anava darrere seu. Al cap d’un moment se m’havien tirat tots a sobre i m’havien arrestat.

—Abans que s’acabi el dia s’estarà gronxant en un arbre —va remugar fent anar un dit davant del meu nas.

Parlava de debò, era inútil que protestés o supliqués. La meva única possibilitat de salvació era que el generalat francès intercedís davant dels seus aliats, però saltava a la vista que aquell general espanyol no simpatitzava gaire amb els francesos. A l’Anfan l’havia fet molt feliç aquell tomb dels esdeveniments. Se m’emportaven tres individus, i ell em seguia, saltant al voltant meu i dels meus captors i fent-me pam i pipa.

—Que divertit! —I va seguir en català perquè els meus captors no l’entenguessin—. ¿No volies que sortís d’aquí? Doncs per una vegada et faré cas. Per res del món em perdria veure com et pengen, burro!

Aviam, potser va ser un miracle, perquè de cop algú va cridar:

—General, general! Miri! Allà dalt!

En efecte, sobre la vertical de Tortosa es va veure una cosa: enmig del tiroteig generalitzat vam veure coets de senyals que esclataven molt enlaire amb uns enlluernadors focs d’artifici. No tenien res a veure amb els trets i la metralla habitual. Uns nuvolets llampants de color vermell i groc, que afegits al blau d’un cel estiuenc, i al blanc impol·lut dels núvols, formaven un quadre maquíssim a quatre colors. Llàstima que no estigués en condicions de disfrutar-ne.

—Coets vermells i grocs, coets vermells i grocs! —van cridar els assistents del general, molt excitats—. Els Aliats fan servir el vermell i el groc!

—Anem, anem! —va ordenar el gran general—. Segueixin-me!

I ell mateix va encapçalar una correguda cap a la caserna. Tenia una d’aquelles veus castellanes nascudes per manar, tan enèrgiques que no admeten matisos. Quan algú com aquell tros de general deia «segueixin-me», era «segueixin-me», i totes les altres coses deixaven de tenir importància. Els individus que em subjectaven no van dubtar ni un instant a oblidar-se de mi. Em van deixar anar per trotar darrere el seu comandant.

Segons el codi de senyals dels Aliats, un senyal vermell i groc era una petició d’ajuda urgent a les tropes amigues de l’exterior. Quin gran dilema per a l’Orleans! Els coets de senyals indicaven que la guarnició de Tortosa estava a les últimes, sí, però també volia dir que un exèrcit austriacista de socors era prou a prop per llegir senyals al cel. Una de dues: o l’Orleans aixecava el setge per anar a l’encontre de l’enemic exterior, o assaltava Tortosa a la brava (a la manera d’en Coehoorn), sense que haguéssim acabat la trinxera. Tant en un cas com en l’altre, les muntanyes de terra remoguda fins a aquell moment no haurien servit per a res.

Tot això pel que fa a l’alta estratègia militar. Pel que fa als meus interessos particulars, vaig beneir aquells coets vermells i grocs amb un sospir d’alleujament més fondo i sonor que el d’un búfal. Vaig doblegar les meves llargues cames, que encara em feien figa de por, i vaig caure de genolls. Vaig veure l’Anfan. Tornàvem a estar tots dos sols. Vaig deixar anar un bram:

—Et penso trencar tots els ossos!

¿Tu què creus, benvolguda i horrorosa Waltraud? ¿Que el vaig atrapar? ¿Sí o no?

Doncs és clar que no. Hauria sigut més fàcil agafar un ratolí que s’esquitllés per les escletxes d’una catedral.





13


L’assalt ja no era cosa de la brigada d’enginyers, sinó de la infanteria. Ens vam retirar de la trinxera quan milers de soldats borbònics començaven a ocupar les posicions d’atac.

No vaig veure l’assalt, el vaig sentir. Jo estava apostat en una de les entrades a la primera paral·lela, a la rereguarda. Tot va començar amb un fragor d’artilleria crepuscular, perquè van començar l’atac exactament a la mateixa hora en què havíem iniciat la trinxera; a les vuit de la tarda. Sentíem la fuselleria i les càrregues d’infanteria, ascendint en una inclinació de quaranta-cinc graus. La resistència va ser tan desesperada que des de les muralles els civils llançaven fins i tot estàtues de sants. Els espanyols van trigar quatre hores a prendre un baluard. Fins a les dues de la nit no es va pactar un alto el foc.

Com era d’esperar, l’Orleans s’havia decidit per un atac directe, costés el que costés. I la immensa majoria dels ferits gemegaven en espanyol, no en francès. Aleshores no hi vaig pensar, però vist amb la distància del temps n’hi ha per deixar anar alguna paraula gruixuda. ¿De què anava aquella guerra? Un príncep francès vol ensenyorir-se del tron d’Espanya, i l’exèrcit espanyol es posa al seu servei. Quan hi ha merder de debò els generals francesos envien carn de canó espanyola a l’escorxador. I els espanyols, a sobre, hi van a morir de gust. Ni els turcs serien tan obtusos per ficar-se en un embolic així.

A instàncies dels Aliats els dos bàndols van decretar una treva. L’Orleans sospitava que era una argúcia per guanyar temps, però estava tan ansiós per prendre Tortosa que va tolerar aquell termini. No hi perdia res. L’exèrcit Aliat encara era lluny i l’Orleans dominava un baluard. Bé, doncs durant aquella treva va passar una cosa que em va fer posar la pell de gallina.

Vam sentir crits, xiscles de dones. Encara era negra nit quan des de l’interior de les muralles un plany col·lectiu, un clamor que feia pensar en passatges de l’antic testament, va pujar al cel. Més tard vam saber que els habitants de Tortosa es van desesperar quan van saber que els oficials estrangers optaven per capitular.

Allò escapava a la meva comprensió. A les guerres dinàstiques la gent s’amagava, no s’aventurava mai a córrer els riscos del combat. Recordo que per primera vegada vaig pensar en veu alta: «Zuvi, has passat massa temps fora de casa; però ¿què collons passa aquí?».

Afortunadament no vaig tenir temps de pensar gaire. Se’m va acostar un oficial francès, un enllaç amb la comandància espanyola. Em va encarregar que anés al baluard conquerit a comunicar a les tropes d’avantguarda que serien rellevades. Bé, em vaig imaginar que rebrien de bon grat la notícia de retirar-se d’un lloc tan exposat. El que m’estranyava era que triessin un noiet com jo per parlar amb tot un general.

L’oficial va veure el meu aspecte deixat i va dir:

—Renti’s una mica, posi’s una casaca decent per sobre. I embetumi’s les botes.

—Però coronel —vaig dir càndidament—, ¿aquesta feliç missió no hauria de recaure en un alt oficial?

—Oh! Agafi-s’ho com un gran honor, jove —va respondre donant-me copets a l’esquena.

Un gran honor! Ara us explicaré en què va consistir aquell «gran honor».

No em van enviar al baluard conquerit fins que no es va fer de dia i el sol ja començava a escalfar els vius i podrir els morts. La pujada que hi portava estava empedrada de cadàvers rebentats. Mentre m’enfilava pel pendent que formava el baluard en ruïnes, les meves botes aixecaven núvols de mosques que cobrien els cossos, grasses com castanyes alades.

Quan vaig arribar-hi em vaig trobar centenars de soldats amb els fusells carregats i la baioneta calada, protegits entre la runa i apuntant una ciutat mortalment silenciosa. El general destinatari del meu missatge era un més dels qui es resguardaven entre les pedres del baluard. I el mateix que havia intentat penjar-me! No em va reconèixer, gràcies a Déu.

—Mon général! —vaig dir en francès—. Per fi el trobo. —I li vaig comunicar l’ordre de replegament. Ell no va entendre ni una paraula del meu francès. Va mirar un dels seus i va dir en un castellà d’allò més granític:

—¿I aquest gavatxo? ¿Què collons vol?

Immediatament vaig repetir, aquesta vegada en castellà, amb una reverència i aquell somriure que es dedica als vencedors:

—Ordre de la comandància, mon général: han complert el seu deure amb glòria i honor, i ara permeten que es repleguin. Els substituiran batallons francesos fins que es pacti la fi de les hostilitats.

El menyspreu d’aquell home es va transmutar en ira. Em va mirar torçant el cap i arronsant els ulls.

—¿Que fem què?

—Deixi’ns-el a nosaltres, general! —es va oferir un soldat, brandant un fusell amb la baioneta armada.

Vaig mantenir el meu somriure diplomàtic, però entre mi vaig pensar que no entendria mai els militars.

¿Què coi els passava? Havien sofert unes baixes espantoses. Jo els portava la bona nova que podien anar-se’n d’aquell lloc terrible. I ¿com reaccionaven? Amenaçant-me de treure’m les tripes a cop de baioneta.

El gran general se’m va tirar a sobre. Les galtes grosses que tenia li brillaven amb un color granat encès. Em va engrapar pel coll de la camisa, em va obligar a tombar-me cap al glacis sembrat de morts, i va dir:

—Mira això! Mira-ho! ¿Tu creus que aquests nois els han matat perquè ara vingui un francès a emportar-se tot el mèrit? ¿De debò et penses que deixaré que els Aliats lliurin les claus a algun cosí del duc d’Orleans?

Vaig resistir-m’hi, secundat per la indignació del qui sap que és innocent. Encara que fos tot un general, li vaig cridar:

—¿Que es pensa que tinc res a veure amb tot aquest desastre? Deixi’m anar, tros d’animal, que només sóc un missatger!

I en efecte, es va deturar; em va mirar, va dubtar un moment sobre com tractar algú que responia d’aquella manera a un general, i va exclamar:

—Doncs digues això a qui t’envia!

El que va fer a continuació no ho devia veure cap historiador, perquè sinó hauria entrat a les cròniques del setge.

Em va clavar una coça tan forta al cul que no vaig entrar en òrbita de miracle. Vaig volar per sobre del glacis i vaig rebotar pel pendent com una pilota, arrossegant darrere meu pedrots de totes les mides i cadàvers que quan topaven amb mi es regiraven com si tornessin a la vida per un instant.

Vaig tornar al campament amb la casaca estripada, el cul encara calent per la bota del general, fastiguejat, ofès i amb ganes d’esclatar de ràbia. Vaig topar amb l’oficial francès d’enllaç.

—¿Què? ¿Com ha anat? —es va interessar prudentment.

De cop vaig entendre per què m’hi havien enviat a mi! Ningú tenia el valor de rellevar aquell individu, de manera que per evitar-se l’escena hi havien fet anar l’últim mico de l’exèrcit.

—¿Que com ha anat? —em vaig revoltar—. ¿Es pot saber d’on han tret aquest coi de general espanyol?

—Sí, ves… —es va excusar el francès—. El general Antonio de Villarroel té molt mal caràcter.

Sí senyors, ho acabeu de llegir: aquest va ser el meu primer contacte amb Don Antonio, l’home que anys després havia d’arrossegar el bo d’en Zuvi des de l’existència més perniciosa fins als cims més elevats del renunciament; el mateix home que, tot i ser d’origen castellà, al 1713 es va fer càrrec de la defensa de la capital dels catalans, Barcelona, i va assumir per nosaltres l’últim sacrifici.

La meva benvolguda i horrorosa Waltraud, que és més pesada que l’àncora d’un galió, m’interromp constantment. No pot entendre que si aquell estiu del 1708 Don Antonio de Villarroel era un general al servei del rei borbònic, al 1713 ens el trobem de nou, aquesta vegada a l’altre bàndol i al servei del rei austríac.

Aviam, horrorosíssima Waltraud: jo ja sé que tens una lucidesa infinitament més limitada que la del fetus d’una cuca de llum, però tot i així ¿no se t’ha acudit pensar que això és un llibre, i que per entendre’l cal llegir-ne tots els capítols, correlativament i fins al final?

* * *

Quina gran medecina pot arribar a ser una coça al cul! En el fons hauria hagut de donar les gràcies a aquell coi de general boig.

¿Què hi feia jo, allà? Des del dia mateix del meu suspens a Bazoches només m’havia empès una mena d’inèrcia vital. Molt bé, ara ja tenia un setge a l’esquena. ¿I què? ¿Havia descobert la Paraula, aquella Paraula? No.

Aquella coça al cul em va enviar de dret a casa. Demanaria perdó al meu pare, de genolls si feia falta. L’hi explicaria tot. Em perdonaria, perquè per més mal caràcter que tingués el pobre, jo era el seu únic fill. Vaig pensar entre mi que per més dolent que sigui un pare, no seria mai pitjor que el millor dels setges. A fer punyetes la guerra, els generals propensos a fotre puntades de peu i els Oblidats de tot el món!

Em vaig dirigir a la meva tenda a pas viu. Estava decidit a plegar veles; agafaria l’indispensable i me n’aniria cap a Barcelona. Tot l’exèrcit estava pendent de les negociacions de rendició, o sigui que era un moment immillorable per tocar el dos en la direcció contrària.

En atenció a l’especialitat elitista dels enginyers, les seves tendes estaven envoltades d’una austera tanca d’estaques que les separaven de la tropa vulgar. Al centre del nostre recinte, la tenda de l’Oblidat, amb el seu sostre bulbós. Al voltant, les tendes individuals dels oficials, i, finalment, la col·lectiva, on dormien els simples ajudants com jo. Normalment, tres parelles de soldats feien guàrdia pel perímetre del tancat, però aquell matí, davant la imminència del final del setge, només hi havia un soldat molt jove, amb el fusell a l’espatlla i caminant amunt i avall. Em va saludar, no li vaig fer cas i vaig entrar a la meva tenda.

El que no m’esperava era que algú m’hagués remenat les coses. I encara menys que els meus diners, tot el que havia estalviat a Bazoches i les meves pagues de l’exèrcit francès, haguessin desaparegut. Com es pot comprendre, vaig sortir el doble d’iracund de com havia entrat, que ja era molt.

—Soldat! —vaig cridar al pobre sentinella—. ¿On tens els ulls? Algú m’ha robat!

El guàrdia no va dubtar gaire.

—Em sap greu, senyor —va dir—. Segur que han sigut aquell parell.

—¿Un parell? ¿Quin parell?

—Un nan amb un embut al cap i un nen de tirabuixons bruts.

Vaig deixar anar un bram.

—I si els has vist, ¿com se t’ha acudit deixar-los entrar? ¿No t’ha passat pel cap que aquells dos tenien un aspecte lleugerament sospitós?

—Els he deixat passar perquè han ensenyat un passaport, senyor! —es va excusar el soldat—. Jo no sé llegir, però m’ha ajudat un oficial que passava. I segons ha dit, no hi havia dubte. Era un passaport a nom d’ells i firmat per vostè en persona.

Amb les meves botes de sapador vaig clavar un cop a un dels pals de la tanca. La infància! Aquest estat d’innocència de l’ànima! Abans d’escriure els seus assajos pedagògics el meu bon amic Rousseau hauria hagut de tractar aquell monstre en miniatura que era l’Anfan!

Havien actuat amb una estratègia perfectament elaborada. Havien esperat a fer servir el meu passaport l’últim dia del setge, quan tots els ulls miraven en direcció a Tortosa i el campament estava pràcticament desert. Això em va fer pensar una cosa. Vaig interrompre el meu atac al pal i vaig demanar al sentinella:

—¿Fa gaire que han passat per aquí?

—No, gens. Se n’acaben d’anar. M’ha semblat veure’ls fa una mica. Per allà —va dir assenyalant cap a l’exterior del campament.

Vaig córrer en aquella direcció. Vaig travessar tot el campament fins que es van acabar les últimes tendes. Més enllà hi havia camps martiritzats pel sol; tot just uns quants arbustos adornaven el paisatge. I allà els tenia. A cinc-cents metres, corrent camps a través i més carregats de botí que dues formigues del Yucatán.

A la trinxera disposaven de milers d’amagatalls i racons per esquivar-me, però en terreny obert no podien competir amb en Zuvi el Camallarg. Vaig arrencar a córrer, cada vegada més de pressa, i la distància que ens separava es va anar consumint ràpidament.

Quan van veure que els empaitava, van accelerar, i això que anaven carregadíssims, cada un amb un sac més gran que la seva persona. Van arribar al capdamunt d’una petita elevació i van desaparèixer pel vessant oposat.

Jo encara vaig trigar un parell de minuts a arribar-hi. I un cop hi vaig ser no els vaig veure enlloc. Maleït sia, ¿on es devien haver ficat? Vaig fer una pausa per recobrar l’alè.

Vaig mirar pels voltants, potser s’amagaven en algun forat. No, per allà no hi havia res. «Vinga, Zuvi, pensa —vaig dir entre mi, rastrejant el paisatge—, ¿qui et va ensenyar a mirar sinó el senyor de Bazoches en persona?».

Cinquanta metres a la meva dreta: una petita construcció abandonada. Una d’aquelles cabanyes de pedra on els pagesos guarden eines i coses així. No es podien haver amagat enlloc més.

Abans d’entrar vaig donar-hi la volta buscant qualsevol escapatòria que poguessin tenir. No, les finestres eren massa petites fins i tot per a ells. Tot seguit em vaig acostar a la porta i vaig cridar:

—Va, sortiu! Sé que sou aquí!

Sorprenentment, la porta es va obrir de seguida. Però no eren ells sinó un soldat francès.

Era el representant perfecte de la soldadesca embrutida. El corretjam fluix, un uniforme tan llardós que el blanc original era un record. Mirava amb ulls de borratxo a qui acaben de despertar. Arrepenjat a la porta amb indolència, em va demanar què volia mentre es netejava les dents amb un ganivet. ¿Què passava allà? El vaig apartar i vaig fer una passa cap a l’interior de la cabanya. Quan els ulls se’m van acostumar a la foscor, vaig quedar bocabadat.

Havien lligat el nan a una biga, amb la boca plena de palla i emmordassat amb un drap. L’Anfan estava assegut en una cadira vella, fortament subjecte pels punys i els turmells. Emmordassat, també, i amb una caputxa negra que li cobria mig cos. El soldat francès tenia un còmplice que encara estava tibant els nusos de l’Anfan. Les mosques i tot havien fugit. En Nan em va parlar amb una mirada de pànic desbocat. L’atzar els havia portat a un lloc espantós, un d’aquells inferns diminuts que crea la guerra de la mateixa manera que els angles tendeixen a criar teranyines.

El primer impuls que vaig tenir va ser recuperar les meves pertinences i tocar el dos. Les perversions d’aquell parell de maníacs em repugnaven, per descomptat. Però vivíem un temps de matances indiscriminades. Com més aviat me n’anés, millor.

No obstant, hi va haver un detall, circumstancial d’altra banda, que em va alterar més enllà de la indignació normal. ¿Voleu saber què va ser aquesta nimietat? Una gota, una gota de suor que recorria la galta dreta d’un d’aquells porcs. Aquella goteta era resum i reflex d’una ànsia immunda, d’una ànima pútrida. La seva boca mig oberta, els ulls fixats en la cadira on l’Anfan es regirava desesperadament. Com tots els carronyaires, les dents li havien crescut separades, cosa que encara provocava més repulsió. A vegades el que ens inclina a actuar són les nimietats. Havia tingut un mal dia i algú havia de pagar-ho.

Del sostre penjava una cadena rovellada d’un cert gruix. Vaig agafar un roc gros de terra, me’l vaig posar sota l’aixella i amb la mà lliure em vaig apoderar de la cadena. Em vaig acostar al que m’havia obert la porta i li vaig demanar:

—¿Podria sostenir-me un moment aquesta pedra?

—D’acord —va dir, guardant-se el ganivet i allargant les mans—. Però ¿per a què vol que l’hi aguanti?

La resposta era ben elemental: perquè tingués les mans ocupades mentre li partia la cara d’un cop de cadena, un cop tan violent que va caure d’esquena. L’altre no va tenir valor ni per plantar cara. Veient que carregava contra ell amb la cadena a la mà, es va arraulir i es va protegir el cap amb les mans. El vaig deixar mig mort. A continuació vaig llençar la cadena, fart de Tortosa, de la guerra, del món, i vaig sortir d’allà després d’haver deslligat aquells dos amb unes ganivetades ràpides a les cordes i d’arreplegar les meves pertinences.

L’Anfan i el nan em van seguir.

—Monseigneur, monseigneur!

La meva animadversió cap a ells s’havia esfumat. Jo tenia els meus diners i les meves coses, i si acabes de salvar la vida a algú no li claves una pallissa. Això no significa que m’interessessin gens ni mica. Sense parar-me, vaig dir amb sarcasme:

—Torneu a la trinxera. Ben mirat, potser teníeu raó: amb els temps que corren esteu més segurs allà que a qualsevol altre lloc.

Donaven voltes entorn meu com papallones.

—Marxeu! —vaig insistir—. Us hauria de penjar, per lladres. Us salva que tinc massa pressa per tornar a Barcelona.

Però la paraula «Barcelona» no va fer sinó excitar-los encara més.

—Monseigneur! —va cridar l’Anfan—. Nosaltres fa temps que volem arribar a Barcelona! Només estàvem estalviant per anar-hi.

Estalviant! El que hauria dit el meu pare de la idea de treballar que tenien aquells dos! Estava a punt de clavar-los un ventallot de comiat quan vaig sentir el rebufar d’uns animals.

Un escamot de cavalleria, no gaire lluny. La rereguarda de l’exèrcit que atacava Tortosa estava protegida per patrulles muntades. Escortaven els farratjadors, prevenien atacs dels miquelets i detenien els desertors. Hauria pogut parlar-hi, però ja tenia massa assumida la condició de fugat. El meu primer instint va ser córrer cap a un bosquet veí prou espès perquè no hi poguessin entrar amb els cavalls.

—No, monseigneur! —va dir l’Anfan—. No tindrà temps d’arribar al bosc. Segueixi’ns!

I es van internar en una vinya abandonada. L’Anfan em feia gestos amb la mà.

—Corri! Vinga! Corri!

Els ceps m’arribaven poc més amunt dels genolls. En un terreny tan obert la cavalleria no tindria cap dificultat per atrapar-nos. Estaven sonats. Doncs ¿sabeu què? Els vaig seguir.

La patrulla ens venia al darrere. Corríem desesperadament, jo carregat amb els dos sacs i suant de l’esforç. Vaig maleir-me a mi mateix. Però quan els cavalls van arribar a la vora de la vinya, es van parar en sec com si una força invisible els frenés. Els genets ni tan sols van intentar esperonar-los.

L’Anfan va riure tot orgullós de si mateix.

—Als cavalls no els agrada gens moure’s entre vinyes. Els sarments els trenquen les potes.

Els genets van disparar uns quants trets desganats cap a la banda on érem. Quan haguessin donat tota la volta a aquella vinya tan extensa, ens hauríem internat al bosc, de manera que van renunciar a empaitar-nos.

—L’hem salvat, monseigneur. Ara ens en deu una —va dir l’Anfan quan per fi vam poder descansar entre els arbres.

Vaig riure.

—Més aviat diria que sóc jo, qui us ha salvat d’una cosa horrible, i m’ho deveu tot.

—Fem un tracte! —va proposar el nen—. Nosaltres li aconseguim un transport i vostè ens porta a Barcelona.

—¿Un transport? ¿Quin transport? —vaig demanar, interessat. La meva escapada havia sigut tan improvisada que ni m’havia plantejat com em desplaçaria.

—Segueixi’ns!

Em van guiar cap a un camí secundari ocult, on el bosc i les bardisses es feien més espessos a cada pas.

—Aquí —va dir l’Anfan al cap de no gaire, i em va fer entrar per un passadís que s’obria entre els arbres.

Allà hi havia un carro de dos cavalls encastat contra una paret vegetal. El conductor encara era al pescant. Mort.

Hi havia milers de miquelets hostilitzant la rereguarda de l’exèrcit borbònic que assetjava Tortosa. Devia haver sigut una escaramussa menor, durant la qual el conductor devia haver fugit a la babalà. Al mig d’aquella esquena coberta amb l’uniforme blanc s’obria un gran forat de bala, amb les vores negres de sang seca. Amb les seves últimes forces havia volgut amagar-se fora del camí, i allà s’havia quedat.

El mort seguia al pescant. La barbeta li reposava al pit, i semblava que dormís. Vaig engrapar-lo per l’espatlla i el vaig fer caure a terra sense gaires miraments. Els cavalls es van alegrar de notar una presència humana. Per això van ser tan submisos durant la difícil maniobra de retrocedir i portar el carro al camí.

—¿Ens en anem a Barcelona? —va demanar l’Anfan, il·lusionat.

Quins ulls, els d’aquella criatura, tenien més fam que els seus budells. Vaig examinar els dos cavalls. L’un tenia una bala a la natja dreta; l’altre, la crinera socarrimada. Bé, en tenia prou que resistissin els cent cinquanta quilòmetres que em separaven de Barcelona. Vaig pujar a la plataforma. Era plena de sacs. Vaig obrir-ne un. Era de galetes. Vaig tirar-ne un parell a en Nan i a l’Anfan, que se les van cruspir en un tres i no res, i això que eren més grans que un disc d’atleta grec. Però hi havia una mica de tot. Vaig intentar obrir un sac cilíndric de mig metre d’alt, però em va relliscar de les mans i el que contenia va caure a terra.

Bales, bales de plom. Un torrent de boletes rodones que es van escampar sobre el terra de la plataforma. En Nan i l’Anfan s’hi van tirar a sobre bojos d’alegria. Que petita és una bala, una esfera diminuta, aparentment inofensiva. I, tot i així, ben dirigida mata tant soldats com generals, tant reis com captaires. L’Anfan no va pensar en això. Ell i el nan es van posar a jugar a bales. Continuava sent un nen, un artista de la supervivència, si voleu, però un nen al capdavall. Dret a la plataforma del carro, no vaig poder evitar contemplar-los amb un punt de nostàlgia.

Era la primera vegada que m’envoltava un silenci natural després de vint dies de trinxera oberta. Vint dies i vint nits suportant la tronadissa del canó i la insídia del picot. I ara, al meu voltant, només bosc, aire net de fumera d’artilleria i de trompetes estridents, refilets d’ocells. I un nen i un nan amb un embut al cap, jugant a bales amb els instruments predilectes de la mort. Sí, la infància sempre serà l’estat subversiu de l’home.

Mentre s’entretenien, vaig examinar la resta del carregament del carro. En un angle vaig veure dues mantes superposades que tapaven alguna cosa. Les vaig enretirar. Ocultaven un bagul pesant i de dimensions més que respectables. Tenia tres forrellats. Se’m va tallar la respiració. Jo sabia molt bé el que indicaven aquells tres forrellats.

Durant el setge dormia a la nostra tenda un pagador de l’exèrcit. Un ase d’aquests que es creuen que són molt importants perquè tenen tractes amb els de dalt. No tenia grau per dormir amb els oficials, però la seva dignitat li impedia compartir espai amb la soldadesca. De manera que ens el van encolomar a nosaltres. No callava mai. Jo arribava al meu catre, desfet pel combat a la trinxera, i ell vinga xerrar. Tant era que el meu torn fos de dia o de nit, que allà m’esperava el Pagador Xerrameca, que era com n’hi dèiem. El seu problema era que només treballava un dia a la setmana, o sigui que es passava la resta del temps arreplegant xafarderies i donant la tabarra a les seves víctimes.

Bé, doncs el pagador pesat un dia em va ensenyar molt orgullós la clau d’un dels cofres on es guardaven els fons de l’exèrcit. Em va explicar que els cofres amb els diners, per seguretat, tenien tres panys amb les claus corresponents. Una la guardava el pagador, una altra un capità general i l’última el Veedor general. Gràcies al seu ofici el Pagador Xerrameca havia pogut conèixer el Veedor general, i aquell era el seu gran orgull. I ara digueu-me: ¿quin altre bagul transportat per l’exèrcit podia estar proveït de tres forrellats?

Jo no tenia les tres claus, ni falta que em feien. A la carreta mateix vaig trobar un mall i una escarpra, i vaig obrir els forrellats a cops. Quan vaig aixecar la tapa van aparèixer dotzenes de saquets cilíndrics, compactes i disposats en dos pisos. Cada saquet tenia, a manera de tanca, un segell lacrat amb la flor de lis borbònica. En vaig obrir un i va vomitar monedes. Com a mínim hi devia haver la paga de tot un regiment. Mare de Déu.

¿Heu ensopegat mai un tresor orfe? És una sensació molt semblant a l’amor a primera vista. El cor bomba més de pressa, els dits es posen a tremolar, et domina una angoixa feliç. I t’entren unes ganes terribles de fugir emportant-te’l.

Vaig tancar la tapa de cop, espantat per la troballa. En Nan i l’Anfan seguien jugant a bales.

—Ei, nois! —vaig dir amb un somriure alegre però més fals que les llenties d’en Judes—. Torneu on hi ha el cos del conductor i regireu-li les butxaques.

Era una argúcia barroera per distreure’ls. Quan se’n van adonar jo ja havia esperonat els cavalls amb les regnes i m’allunyava. En Nan i l’Anfan van córrer inútilment darrere el carro:

—Monseigneur, monseigneur! —cridava l’Anfan—. No ens deixi aquí, sisplau. Porti’ns a Barcelona!

Vaig girar el cap i encara li vaig poder veure el caparró amb els tirabuixons al vent, corrent i cridant.

I ara, molt a desgrat meu, haig d’aturar el relat perquè aquesta ximpleta de la Waltraud l’interromp, ploriqueja, moqueja i m’acusa de malànima.

Però que arribes a ser sensiblera. ¿Que no t’ha quedat clar com eren aquells dos? L’Anfan havia nascut amb l’estigma del furt. ¿Com hauria pogut compartir amb ell un viatge i un tresor?

Va, perquè quedis tranquil·la i consolada et confessaré una cosa.

Vaig clavar estrebada a les regnes i vaig frenar el carro. La veritat és que sentia un lleuger remordiment. Ben mirat, si havia aconseguit transport i botí era gràcies a aquell parell. Quan van veure que em parava, en Nan i l’Anfan van accelerar la carrera amb esperances renascudes. Quan van ser a pocs metres, els vaig tirar unes quantes monedes.

—Teniu! Compreu pa i vi a la meva salut.

I vaig tornar a arrencar.

En el fons sempre he sigut un tros de pa.

* * *

El carro m’allunyava de Tortosa tan de pressa com m’ho permetien els cavalls ferits, i de cop vaig comprendre el risc de la meva situació. Per tot arreu hi havia patrulles de soldats Aliats i de les Dues Corones, que es batien en escaramusses quan es trobaven. Però en realitat els dos exèrcits enfrontats eren el més petit dels meus problemes. El sud de Catalunya era un país assolat per la guerra on pul·lulaven bandes de saquejadors, bandits, desertors de sis o set nacionalitats diferents, i, el pitjor de tot, els meus benvolguts miquelets. Estava sol; la meva única defensa, una pistola, i per companyia una cosa tan suculenta com un cofre farcit de monedes. Poques vegades he celebrat tant la caiguda del sol. A la meva dreta vaig veure un caminet que dividia un camp de blat assilvestrat. Potser hi podria passat la nit amagat a dintre. El fet que no haguessin segat feia que les espigues arribessin a alçades inversemblants. El camp s’acabava davant d’una vella sèquia. No hauria pogut desitjar res millor: aquelles altes espigues em servirien de pantalla nocturna. I tindria aigua per a mi i per als cavalls, que vaig alliberar del turment del corretjam.

Encara no havia ultimat els preparatius que es va presentar aquell home.

Va aparèixer pel mateix caminet que jo havia seguit. Es cobria amb una capa gran de color negre. Amb aquesta peça de roba, i el barret de tres puntes calat fins a les celles, semblava que surés entre el blat. D’un salt em vaig armar amb la pistola, que m’havia deixat al carro. ¿Què feia aquell individu allà, tan lluny de la humanitat i tan a prop de la guerra? El vaig encanonar.

—Ensenyi les mans! ¿Qui és?

Sense deixar d’avançar, es va limitar a dir:

—Pau.

No vaig estar segur de si era una presentació o una declaració. (Tant podia haver volgut dir que venia en so de pau com que es deia Pau). Sense abaixar la guàrdia, li vaig dirigir una pregunta igual d’ambigua i més sorneguera:

—¿Que ha caigut del cavall?

L’home va somriure sense aturar-se. La capa es va obrir per mostrar unes mans desarmades. Portava una camisa de mànigues molt amples, que en el moment d’aixecar els braços li van baixar. I el que vaig veure aleshores, benvolguda i horrorosa Waltraud, no ho he tornat a veure mai més: deu Punts, l’un a continuació de l’altre, tatuats al seu avantbraç dret. El desè brillava just abans del plec del colze.

La pell que marcava aquella tinta indeleble era molt més vella que l’expressió de l’home, un individu madur però en plena forma física i mental. Deu Punts! L’enginyer ideal, un maganó perfecte. El meu recel s’havia convertit en estupor i admiració. Ell no perdia aquell somriure inexpressiu, i quan se’m va plantar al davant va dir en un to neutre:

—¿I vostè?

—Jo estic al seu servei —va ser la meva resposta.

Em vaig arremangar el braç dret i li vaig ensenyar els meus cinc Punts.

Es va acostar una mica més i va dir:

—¿D’on ve?

—De Tortosa.

—¿On va?

—A Barcelona.

—¿Per què?

—Allà hi ha el meu pare i la casa del meu pare.

—¿N’està segur?

—Sí.

—No hi ha res segur.

Més que un diàleg pot semblar un interrogatori, però un Puntuat no demana mai res a un Puntuat superior. I aquest necessita saber-ho tot d’un subordinat. Si té alguna cosa per dir-li, ho farà. Jo no apartava els ulls del seu avantbraç, del desè Punt. Ell em va deixar de banda per observar el meu petit campament: el carro, la sèquia, l’alt bladar que ens envoltava com parets vegetals.

Es tractava d’un Deu Punts sens dubte. Més que mirar era com si escoltés; els objectes, els insectes, l’entorn en conjunt i fins i tot l’aire transparent li parlaven, feliços d’obrir-s’hi en confessió voluntària. De cop, va fer un gest: va aixecar una mà, com demanant a una orquestra que callés. Va mirar uns instants el meu carro i em va demanar:

—¿Què conté el seu transport?

—Res —vaig mentir.

—Exacte —va dir l’home.

M’havien educat a Bazoches, i tot i així vaig tenir una esgarrifança.

Feia calor. Es va treure la capa i es va arremangar les mànigues de la camisa. Vaig tornar a fixar la vista en el seu avantbraç.

El món de l’enginyeria, d’un esperit pràctic frontalment oposat al simbòlic, es rendia aquí a una petita concessió. Perquè aquell gloriós desè Punt era de dimensions més reduïdes que els que l’antecedien, i les puntes del seu contorn eren tan nombroses que la mateixa abundància acabava arrodonint-lo. És a dir, que quan un enginyer aconseguia ser perfecte, era premiat amb un punt molt semblant al primer: un simple cercle.

Em va demanar:

—¿Qui és el seu mestre?

—Ho va ser en Sébastien Le Prestre Vauban. Es va morir.

—Bon enginyer, sí, molt bon enginyer —va mussitar amb respecte—. Viu en vostè. Recordi-ho.

—Lamentablement —vaig voler aclarir— aquest cinquè Punt no és meu. No vaig reeixir a trobar certa paraula.

—Doncs segueixi buscant-la.

—He renunciat a tot això —vaig dir—; i tot i suposant que perseverés, ¿qui validaria el meu cinquè Punt? En Vauban es va morir, i no conec cap altre mestre ni desitjo més tuteles. S’ha acabat.

Se li va dibuixar un somriure.

—Tots diuen el mateix. Fins que un dia tocarà el cel amb la punta dels dits. Llavors es deixarà matar abans que retirar la mà d’aquella glòria.

Tot i el respecte que em produïa no vaig poder ocultar una mitja rialla d’incredulitat. Ell se’n va adonar, i el seu to es va fer tan imperiós que hauria sotmès un rei. Va alçar la veu.

—Si necessita un mestre, el trobarà, tant si és un Puntuat com si no. Vostè no pot eludir la recerca d’aquesta Paraula, i quan la trobi sabrà que mereix aquest cinquè Punt.

Vaig voler dir alguna cosa. No vaig trobar la fórmula per expressar-me amb prou respecte, i de tota manera qui dictava quan començava i acabava un diàleg era ell.

—Estengui la manta —va dir.

El vaig obeir.

—Ajegui’s. Tanqui els ulls. Dormi.

Abans de sentir la i de «dormi» ja estava somiant.

Seria molt interessant adjuntar aquí el somni que vaig tenir aquella nit. Per a desgràcia meva, el seu record em va ser negat. Només me’n va quedar un rastre fugisser a la memòria. La vaga imatge d’una noia despullada, de pell violeta, el pubis molt negre i un paisatge de tons incendiaris. Durant setmanes senceres vaig intentar recordar el somni en la seva plenitud. La noia em mirava amb els ulls més tristos que he vist mai. De sobte, l’atacaven legions d’escarbats blancs, l’envoltaven per tot arreu i se li enfilaven pels turmells. Ella em suplicava auxili. Però tot es va fondre abans que el sentit oníric arribés a completar-se. Vaig voler destriar-lo, vaig pensar i repensar en el somni centenars de vegades.

Per desgràcia, aquells dies vaig tenir una vigília massa agitada. El somni se m’esmunyia com un peix d’un ham sense ganxo. Resultava molt frustrant.

L’endemà vaig pujar al carro i vaig tirar cap a Barcelona. Ni em vaig molestar a comprovar que el bagul seguís al seu lloc. Un Deu Punts no es preocupava per aquelles bagatel·les.

Ara, vuit dècades més tard, vuitanta voltes al Sol més tard, crec que sé qui era aquell home crepuscular. Permetin-me un sospir.

No era un home. Era el Mystère mateix, que voltava pel món amb la indiferència d’un apicultor que mira ruscos regirats. Va veure una abella curiosa i es va entretenir observant-la.

Devia estar avorrit.





14


Durant tot el matí el carro i jo vam avançar per una ruta flanquejada per muntanyes cobertes de pins. A migdia vaig trobar el que buscava, la meva necessitat i la meva salvació.

A la meva dreta es va obrir una plana. I hi vaig veure una casa de postes. L’edifici principal era una austera construcció de tàpia allargada i rectangular, amb sostre de canyes de riu. Davant hi havia un vell que cavava amb la intenció d’enterrar el cadàver d’una mula. Vaig parar el carro, vaig baixar i em vaig dirigir cap a ell.

Em vaig fer passar per un modest comerciant que volia incorporar-se a un comboi civil. L’home era ben sord.

—¿Busca protecció? —va cridar acostant-se una mà a l’orella a manera de trompeta—. Doncs allà dintre hi ha els nois. Els que es dediquen a escortar caravanes. Com més viatgers apleguin, més bé de preu li sortirà la seva part. Són molt bons negociant passaports amb els soldats, siguin del bàndol que siguin!

—¿Pot donar-me alguna cosa per beure? —vaig dir, allargant-li un parell de monedes—. Estic mort de set.

—Entri i serveixi’s, encara que amb aquesta calor el vi és calent —va dir el vell, assenyalant l’edifici principal—. Però miri, si m’ajuda a enterrar la mula li regalo tot el vi que vulgui. Arriben aquí —es va queixar referint-se als seus clients—, i al primer descans les seves muntures, cruixides, es moren! ¿I jo què en faig? ¿Pot dir-m’ho vostè, eh, eh, eh?

Sí, és clar, allò era just el que em faltava en aquell moment, enterrar mules mortes. No em vaig molestar ni a excusar-me i em vaig dirigir cap a la casa de tàpia.

A dintre vaig trobar-me amb una taula com la del sant sopar. Bevent i parlant a crits, dotze individus bruscos i rematadament borratxos. La meitat estaven asseguts d’esquena a mi, i l’orientació de la llum m’impedia veure la cara dels altres. Al principi no els vaig fer gaire cas, ni ells a mi.

Vaig anar fins a una barra feta amb bótes sobre les quals hi havia posades unes fustes bastes. D’un pal penjava un gerro lligat amb una cadeneta. Vaig fer un parell de glops d’aquell vi amb herbes, dolentíssim, i darrere meu algú va dir:

—Ei, mestre, vingui! El nostre aiguardent és molt més bo que aquest vinagre.

Em convenia tenir-hi bona relació, i em vaig asseure al centre del banc, amb sis individus al davant i tres a cada banda. Fins llavors no em vaig fixar en les seves cares.

Cicatrius. Arracades. Unes barbes amb què s’hauria pogut llimar granit. Bosses de carn sota els ulls i mirades que calculaven on seria millor clavar-te un ganivet, a la tràquea o just a sota la barbeta. ¿Allò era una escorta organitzada per ciutadans decents del poble de més a la vora? El més innocent el devien haver rescatat cinc vegades del cadafal com a mínim. I assegut davant meu mateix, ell, el meu vell amic: en Ballester.

Devia tornar-me groc com la cera. En Ballester em va mirar amb un odi sobtat i dens. Només va dir quatre paraules:

—El botifler de Beseit.

La meva benvolguda i horrorosa Waltraud ja no se’n recorda, d’en Ballester. Però si no fa ni un capítol que ha sortit! Parlo d’aquell jove fanàtic, el miquelet capturat pels borbònics, un individu tan animal que s’ho hauria passat bé eixugant-se els mocs amb les meves dues orelles.

Les paraules d’en Ballester van donar per acabada la gresca. Aquells dotze apòstols del primitivisme van girar tots el cap al mateix temps cap a mi. Jo m’havia quedat sense parla. En condicions normals els sentits de Bazoches m’haurien advertit de la presència d’en Ballester abans i tot d’entrar a la casa de tàpia. Però la meva renúncia a l’enginyeria, i la meva avarícia per trobar escorta, feien de mi un vulgar talp. Vaig sentir tant por com vergonya.

En Ballester va treure una daga enorme i molt i molt esmolada, segurament la mateixa que havia fet servir per degollar el capità espanyol a Beseit. Vaig voler fugir, però no vaig arribar ni a mig camí de la porta. Quatre braços em van obligar a agenollar-me i en Ballester se’m va posar darrere. Just quan em buscava la jugular amb la punta de la daga, vaig dir amb un xiscle:

—Esperi! Tinc una cosa per a vostè!

Si mai us trobeu en una situació semblant, feu-me cas: no perdeu el temps amb tonteries i feu servir les paraules més llamineres:

—Tinc un tresor! —vaig cridar mig ofegat pel terror i el ferro al coll—. Molt a prop d’aquí!

Vam sortir tots tretze junts, jo amb la barbeta molt aixecada per culpa d’un ganivet que me la feia tenir enlaire. El vell seguia cavant la fossa per a la mula. A mi em queien les llàgrimes.

—Fes-ho fàcil —va dir en Ballester—. Afanya’t a parlar i podràs triar com et mato.

—El meu carro! —vaig dir, assenyalant-lo—. Allà hi trobareu una cosa que us interessarà. Us juro per Déu que és veritat!

Tres homes d’en Ballester van pujar a la plataforma. El vell cavava i murmurava bestieses, indiferent a tot allò que no fos la mula morta. Estava tan abstret que no s’adonava de res absolutament.

Els homes d’en Ballester van trobar el bagul sota les mantes.

—Cinc-cents fusells! —va cridar un, eufòric, tirant a en Ballester un grapat de monedes—. Amb això podrem comprar cinc-cents fusells!

—Ho he robat als porcs borbònics! —vaig exclamar, intentant treure profit de la seva alegria—. Sóc un gran patriota que només pensa a lluitar contra el Felipó i el seu avi!

Mentre es delectaven amb aquella fortuna caiguda del cel, em vaig inventar una història d’allò més enrevessada. Jo era un espia de la Generalitat, sabotejador del mal borbònic i suport de la casa austríaca. La meva missió secreta incloïa arribar a Barcelona amb el carregament, on m’esperaven els ministres de la Generalitat. Fins i tot els vaig oferir que m’escortessin. Si ho feien bé, podia ser que obtinguessin una paga generosa pel servei. En Ballester em va tirar a terra d’un cop de puny.

—Pengeu-lo —va sentenciar.

Vaig gemegar a crits. Vaig plorar, plorar i suplicar; em vaig desagafar dels qui em tenien agafat i em vaig agenollar davant d’en Ballester. Tota la meva família s’havia mort, vaig dir, i jo era l’únic fill viu del meu pobre pare. Un home humil, pacífic, honrat i patriota.

Suplicar compassió als teus executors sembla una cosa del tot inútil. Però, sent així, ¿per què la humanitat practica des que existeix aquest sotmetiment humiliant? Jo us ho diré: perquè funciona.

—Senyor! —vaig implorar—. Vull recordar-li que si a Beseit no el van penjar llavors mateix va ser per les meves paraules indulgents! Aquestes hores més de gràcia van permetre que els seus tornessin a buscar-lo. I així m’ho paga! A qui li va donar la vida, vostè li dóna la mort!

En Ballester va escopir davant del meu nas, que tocava a terra.

—Està bé, el teu bagul m’ha alegrat el dia —va dir—. Vés-te’n. No em dignaré embrutar-me amb tu.

Tenia una fonètica seca, encara sento aquestes paraules com pedrades:

—Fot el camp, gos.

Em van despullar, tot i que la meva roba no valia res. Crec que entre els miquelets l’acte de despullar l’enemic indultat tenia alguna cosa de simbòlic. Se’m van apropiar fins i tot dels calçons, tenyits de terra i de merda després de vint dies de trinxera oberta. Instintivament, em vaig posar les mans davant dels genitals. Vaig donar mitja volta i vaig fugir ensenyant el cul, perseguit per les seves riallades.

—Ei, escolti! —va cridar en Ballester quan ja m’allunyava, parlant-me de vostè de cop i volta—. ¿Sap escriure?

Em vaig aturar encara amb les mans a l’entrecuix i, tombant-me, vaig balbucejar:

—Doncs sí, és clar. En diferents idiomes.

Va fer un gest perquè tornés a acostar-me a ell i els seus. Vaig obeir, quin remei. Va ordenar als seus homes que arrenquessin una post del meu carro. Me la va posar a les mans, juntament amb un ferro de punta aguda, i va dir:

—Gravi aquí: «SÓC UN GOS BOTIFLER». En francès i en espanyol.

—¿Puc demanar-li —vaig xiuxiuejar empassant-me la saliva i amb la veu ennuegada— per a què necessita aquesta inscripció?

—Perquè he canviat d’idea —va dir en un to d’allò més amable—. Ja que saps escriure, et penso penjar, i vull que tothom en sàpiga el motiu. La post la penjarem al pit del teu cadàver, amb una corda que et passarà pel coll.

El punxó i la fusta em van caure de les mans. Vaig suplicar, vaig gemegar, vaig plorar a raig, una altra vegada de genolls. En Ballester va mirar al cel sospirant, com si reflexionés. Em vaig pensar que l’havia entendrit, però el que va dir va ser:

—¿Saps llatí? Posa-ho també en llatí.

Jo gravava sense deixar de somicar i implorar mentre els miquelets d’en Ballester es partien de riure.

—Aixeca’t, noi! —van dir alegrement quan vaig haver acabat la feina.

Em van lligar les mans a l’esquena i em van agafar per les aixelles. L’arbre més gran que hi havia a la vora era una figuera. Algú em va penjar la post al coll. El vell llunàtic va començar a cridar-nos des de la fossa que encara cavava:

—Tants homenassos junts i ni un que ajudi un pobre avi!

Un miquelet va voler passar la corda per una branca alta, però estava tan begut que no ho aconseguia, ensopegava i queia de morros. Més rialles.

—¿Sabeu com de fondo ha de ser un clot perquè hi càpiga una mula? —seguia el vell—. I jo treballant al sol, amb aquesta calda. No anem pas bé!

Només et poden matar una vegada, i com a executors havien de tocar-me uns borratxos matussers. Per fi van passar la corda per la branca més alta i més gruixuda de la figuera. Em van posar el llaç al coll i un parell de bèsties van estirar cap avall per l’altre cap de corda, sense més cerimònies.

—Ja sé que sou molt bona canalla! Pagueu molt bé i per als pobres que passen per aquí l’escorta és gratis. Però jo també sóc pobre, vell i estic cansat! I aquesta mula morta és ben grassa!

Vaig pujar un parell de metres. L’estrebada em va fer sortir la llengua fora. No saps com tens la llengua de llarga fins que no et pengen. La soga fa que la sang del cap es concentri i envermelleixi la cara. Despullat, em vaig pixar amb un rajolí parabòlic. El festival de rialles va fer que uns quants rodolessin per terra.

Estaven tan borratxos que ningú va pensar en la fama de traïdores que tenen les figueres. Les branques de la figuera tendeixen a partir-se, i quan jo ja era al capdamunt, la meva es va trencar amb un espetec. Vaig caure a terra amb un terrabastall d’ossos, fusta i fullatge aspre.

Les seves riallades es devien sentir a Tortosa i tot. De cop, simplement, van donar mitja volta i se’n van anar. Els miquelets eren així.

—Figa tova! Figa tova! —es van burlar mentre s’allunyaven a cavall i, per descomptat, amb el meu carro i el bagul de pagaments.

(Això de «figa tova» té doble sentit. La figa és el fruit de la figuera, i quan és tova cau, però totes dues paraules juntes són un insult per referir-se a una persona fluixa i set-ciències. Com tu, per exemple).

—Ei, gandul! —va cridar el vell sord i babau—. En comptes d’estar-te ajagut em podries donar un cop de mà.





VIDI





1


D’acord, reconeguem que la meva tornada a la llar va ser una mica menys gloriosa que la de l’Ulisses. Tota la indumentària que vaig poder aconseguir van ser uns parracs de captaire. I així va ser com vaig tornar a Barcelona després de quatre llargs anys. Derrotat per la guerra, perplex en la meva misèria. I el pitjor de tot: amb un cinquè Punt a l’avantbraç que no em mereixia.

Però oblidem per un moment la tragèdia d’en Zuvi el Camallarg. Tornava a la meva ciutat natal, Barcelona. A les seves remors, les seves olors i els seus carrerons. El seu port, els seus excessos. La ciutat em semblava una invenció dels meus records, més llunyana que la meva mare. El meu cap només guardava els records d’un infant (no oblideu que vaig abandonar casa meva molt jovenet), i tornava a Barcelona proveït d’uns sentits gens ordinaris, potenciats per Bazoches. Tot era nou, en certa manera, perquè les meves percepcions i el pas del temps em regalaven el mateix paisatge que s’oferiria a un estranger.

Ara hauria d’esplaiar-me en una tirallonga descriptiva sobre la Barcelona de primers de segle. Seria molt avorrit. Com que tinc un mapa de l’època, doncs l’adjunto i ja està.



En aquesta làmina no n’apareixen les muralles. Molt oportú, tenint en compte el meu estat d’ànim en aquell moment, perquè l’última cosa que volia era tornar a pensar com a enginyer. I en Bazoches, en la Jeanne, en el «No és apte» d’en Vauban. En la Paraula.

Com podeu veure, la ciutat estava dividida per una gran avinguda, la Rambla. L’aglomeració urbana era molt més densa a la dreta de la Rambla. A l’esquerra abundaven els horts, una cosa molt útil en cas de setge.

Havia deixat Barcelona sent un nen i hi tornava fet un home. Fracassat, però home. I aquesta veu que us parla us assegura que no ha conegut un port més frívol ni una ciutat habitada per més estrangers. Ni tan sols a Amèrica! Venien, s’hi quedaven i els seus orígens es fonien en la multitud. El dia que decidien instal·lar-se catalanitzaven els seus cognoms, per dissimular, de manera que un no podia saber si el seu bressol era a Itàlia, França, Castella o altres llocs molt més exòtics. D’altra banda, i a diferència de l’obsessió castellana per la sang neta de moreries i judeïtats, als catalans els importava un rave l’origen dels seus veïns. Si tenien diners per gastar, eren poc o molt simpàtics i no tocaven els collons amb ximpleries religioses, ningú importunava els nouvinguts. Aquest ambient, tan passivament receptiu, feia que la gent es metamorfosés en menys d’una generació. El meu pare n’era un exemple.

Gràcies a l’herència catòlica, un de cada dos dies del calendari era festiu. (Alguna cosa bona deu tenir el papat perquè tingui tants acòlits a tot el món). A aquestes diades s’havien d’afegir dotzenes d’efemèrides poc o molt improvisades, com dies de gràcia perquè el rei havia recobrat la salut, o perquè santa Eulàlia s’havia aparegut a un borratxo cec. Però no us enganyeu. Si els catalans fomentaven la festa només era perquè comprenien que l’oci és un gran negoci.

Les celebracions, tan abundants al calendari, obligaven a una despesa monumental. Les fires i el carnaval de Barcelona eren universalment coneguts. El carnaval! Els aristòcrates castellans, sempre tan castos, tornaven de les seves visites a la ciutat escandalitzats. Rics i pobres al carrer, homes i dones barrejats en una turba i ballant fins a altes hores de la nit. Intolerable. Per al noble de Castella la roba només podia ser d’un color: el negre rigorós. Quan vaig ser a Madrid, al 1710, em va sorprendre la negror dels seus patricis. A Barcelona era al revés. S’importaven més de tres-cents tipus de teles; com més diners tenies, més colors lluïes en la indumentària, i a ballar.

El port sempre estava desbordat pel tràfic de mercaderies. Només de gingebre podien trobar-se’n dotze variants diferents. De petit, un dia el meu pare em va clavar una bona pallissa perquè vaig tornar de mercat amb una mena d’arròs diferent de la que m’havia encarregat. Era comprensible que em confongués: n’hi havia quaranta-tres menes diferents a l’abast de totes les butxaques.

A pocs llocs he vist que es fumés tant com a Barcelona. A les botigues es podien trobar encara més variants de tabac que d’arrossos. Per més saludable que fos, l’hàbit del fum es va estendre tant que el bisbe va haver de dictar una ordre, un ban eclesiàstic d’aquests, prohibint que els capellans fumessin, almenys durant els oficis!

A la Barcelona anterior al 1714, un sempre tenia la impressió que la ciutat estava regida per una mena de caos llibertí, tolerant i opulent. La gent es matava treballant, i al mateix temps es moria de diversió. La norma era que el govern de la Generalitat s’abstingués d’interferir en els excessos populars. Us en posaré un exemple: les pedrades.

Els límits entre la gresca popular i la violència col·lectiva sempre han sigut més fins que un pèl. Durant la infància del meu pare les pedrades eren la gran afició dels universitaris barcelonins. En essència, consistia en un duel entre dos bàndols, cada un compost per un centenar llarg de participants. Es reunien a qualsevol esplanada gran, els uns davant dels altres, i a un senyal donat començaven a tirar-se rocs. Milers de pedrades, i si podia ser al cap del contrari, millor. Potser us preguntareu quines normes regien aquella noble afició. La resposta és molt senzilla: no hi havia normes. El grup que finalment fugia acollonit es considerava derrotat; i el que continuava al camp, vencedor. Com és natural, el combat acabava amb dotzenes de ferits, esgalabrats per tota la vida i fins i tot morts.

Els capellans més ploramiques clamaven contra la rudesa de les pedrades. ¿No seria possible, almenys, dulcificar la competició substituint les pedres per taronges? Davant de la insistència, els universitaris van adoptar una postura molt típica dels catalans: assentir sense acatar. Al principi del combat cívic feien servir taronges, sí, fins que s’acabaven. A continuació seguien amb les pedres. L’Església es va haver d’empassar el sermoneig perquè les pedrades eren una diversió la mar de popular, generaven públic, apostes i partidaris. I ja sabem quin és el caràcter jocós dels estudiants: molt sovint, quan hi havia una multitud atenta, en comptes d’atacar-se, els dos grups s’unien i bombardejaven els incauts espectadors enmig de riallades.

Amb l’excusa de les pedrades, a vegades els estudiants triaven com a camp de l’honor la rodalia de la universitat. Llavors els grups rivals s’aliaven, fraterns de cop i volta, i deixaven l’edifici fet una pena, tant per fora com per dintre. Les lliçons se suspenien fins que no s’havia reposat el mobiliari, i ves per on, quina casualitat, sempre hi havia pedrades a la universitat just abans dels exàmens. No és estrany que el meu pare m’enviés a França; desenvolupat com vaig sortir, i amb el meu caràcter busca-raons, no va tenir cap dubte que hauria integrat la primera fila dels apedregadors, tant se val de quin grup, i hauria acabat amb el crani esberlat. De totes maneres, en la meva infància les pedrades ja estaven en franca decadència. Però d’una cosa estic segur: si Crist va poder salvar la santa prostituta de la lapidació, només va ser perquè a Judea no hi havia universitaris barcelonins.

I parlant de putes, un dels defectes de la Barcelona de l’època, i que demostra la insondable perfídia dels pendons negres (els bisbes, per al comú de la gent, pel color de la sotana), és que els bordells estaven rigorosament prohibits. Fins i tot sobre els hostals i les tavernes s’exercia una vigilància especial, sempre a la caça de dones sospitoses. Al meu entendre, aquest assetjament desmesurat a les pobres meuques era una mena de concessió als pendons negres per part dels pendons vermells (els governants, en l’argot popular, pel tradicional color granat de la toga dels magistrats catalans). Com que els rics i poderosos eren els primers a desoir els sermons de la cúria contra el joc i el luxe, el govern va donar a l’Església la satisfacció de reprimir, almenys, les pobres i indefenses putes.

Això no vol dir que no hi hagués dones de mala vida. I tant si n’hi havia! A les ciutats amb bordells les meuques hi són a dintre i no en surten; a les ciutats sense bordells s’escampen per tot arreu i a tota hora. Abolida la vella professió d’alcavota, les candidates a l’ofici buscaven mil subterfugis per exercir d’amagat.

En fi, us deia que vagava pels carrers, reunint valor per dirigir-me a casa, quan vaig sentir uns timbals que s’acostaven. La multitud que s’apinyava a la Rambla es va posar de genolls.

Les noves de la caiguda de Tortosa havien arribat a la ciutat abans que jo. En ocasions així els barcelonins treien en processó la seva relíquia més sagrada: l’estendard de santa Eulàlia. I aquí permeteu-me unes paraules, perquè la sacrosanta bandera dels barcelonins bé se les mereix.

Com a penó no era res de l’altre món. Això sí, molt diferent de qualsevol ensenya moderna. Tota la bandera, un gran rectangle de seda, era el retrat d’una noia jove, amb el cos de color violeta i els ulls tristos. Hi havia un no sé què d’irremeiablement pagà en aquella imatge. La cosa més reeixida era la melancolia dels ulls.

La tradició dictava que els reis catalans cedissin la bandera, de pròpia mà, al primogènit i successor. Es deia que les tropes que l’enarboraven no eren vençudes mai. (Mentida, ja us ho dic jo: en la història catalana hi ha deu pallisses per cada victòria). Tot i així, el fet és que la bandera de santa Eulàlia suscitava una devoció que anava molt més enllà del sentiment militar. Al seu pas els barcelonins se senyaven de genolls i li demanaven protecció i benediccions. I si em tolereu un pensament, us diré que aquella reverència poca cosa tenia a veure amb la religiositat. Perquè aquella ensenya era molt més que una santa, era la representació de la ciutat mateixa.

Jo no em vaig agenollar. I no per impietat, sinó perquè aquella jove de color violeta em va recordar la del somni que m’havia induït el Mystère. La bandera avançava custodiada per uns timbals que repicaven a dol per la caiguda de Tortosa, i quan em va passar pel davant va ser com si em demanés alguna cosa amb els ulls.

En Martí Zuviría no parlava amb banderes, evidentment, però la sensació de trobar-me amb un ésser d’un altre món, encara que tan real com un vell amic, va ser tan viva que em vaig quedar allà dret i amb la boca oberta. I bé, suposo que ara us preguntareu el mateix que la meva pesada i horrorosa Waltraud: «¿I què et va demanar la noia violeta?». Doncs us ho diré: no va fer servir paraules, de la mateixa manera que una donzella no en necessita per demanar que la protegeixin.

Com que tothom qui m’envoltava estava de genolls i jo estava dret, era fàcil distingir-me de lluny. Algú va cridar el meu nom. Era en Peret. Em sembla que ja m’he referit al vell Peret, aquella desferra humana que m’havia cuidat a falta de mare. M’havia reconegut, i quan santa Eulàlia es va haver allunyat, se’m va tirar a sobre. No deixava de ser un avi sentimental, i quan li vaig demanar que deixés de plorar la seva resposta em va deixar atònit:

—Ploro per tu. ¿O és que no t’han arribat les meves últimes cartes?

No, no m’havien arribat. Havia tingut una vida tan atrafegada que les cartes s’havien perdut pel llimb dels camins. En Peret no va contenir la notícia:

—El teu pobre pare es va morir.

I, davant de la meva incredulitat, davant de la meva desesperació, em va informar que jo era un altre. No era moderadament ric, sinó pobre. No vivia a casa meva, com em pensava, sinó enlloc. Perquè jo no era el fill d’un comerciant barceloní: jo era orfe. El meu pare s’havia mort de sobte. Poc abans s’havia casat amb una viuda napolitana, que sens dubte coneixia d’algun dels seus viatges comercials. Un cop mort, ella i els seus fills no van tenir cap escrúpol a instal·lar-se a casa meva. Casa seva, pròpiament.

Durant els dies següents la meva estupefacció va deixar pas a la indignació. Vaig amenaçar els usurpadors de perseguir-los legalment fins a la fi dels temps. I bé, això va ser més o menys el que va passar: al llarg dels anys següents em vaig gastar tot el que vaig poder guanyar en el millor advocat de la ciutat, un tal Rafael Casanova. Sí, un individu esplèndid quan es tractava de batre’s als jutjats. Han passat vuitanta anys i encara espero el judici.

Si les càrregues de cavalleria fossin tan ràpides, el món seria massa ple de gent.





2


En Peret, el vell criat del meu pare, em va acollir al seu cau, a la vora del port. Quan travessaves la porta havies de baixar tres esglaons, i a aquelles profunditats les rates creien tenir el dret de disputar-nos la possessió del terreny. Es tractava d’un semisoterrani que com a úniques finestres tenia unes obertures a nivell de carrer, una mena de troneres rectangulars per on vèiem passar les sabates dels vianants. Teníem dues habitacions: una servia de dormitori i l’altra de menjador, cuina, lavabo i el que fes falta. Les taques d’humitat arribaven fins a la meitat de la paret, recreant formes grotesques.

En Peret, doncs, es va apiadar de mi. Tot i la seva misèria, em donava algunes monedes, les justes per emborratxar-me amb el licor més barat de les cofurnes més pútrides. Jo era l’enginyer més infeliç del món.

Un cop adquirida la racionalitat de Bazoches, era ella la que et dominava fins i tot en somnis. Molt sovint volia alliberar-me d’aquell domini de la realitat. No sentir fins a l’últim acord de música, dolenta, dels violinistes que talonejaven sobre una taula entonant cançons vulgars. La cridòria de soldats procedents de mig món. Aquelles rialles, de les quals, sense necessitat que parlessin, podies saber si pertanyien a alemanys, anglesos, portuguesos o catalans. Els brams dels borratxos, el fum de pipes i cigarros que ennegrien els sostres de volta. Hauria volgut no veure la llum de les cinc-centes espelmes de la taverna traspuant clarobscurs. Gent rient, bevent i ballant. El brogit de la diversió humana, que a desgrat meu m’allunyava d’aquella mateixa condició humana.

Sí, el dolor, aquella classe de dolor. La meva última trobada amb en Vauban em torturava. «La resposta és una sola paraula», havia dit el marquès. Una paraula, la meva joventut dilapidada per aquella Paraula. Però ¿quina?, ¿quina? Un nit darrere l’altra em rendia a la desesperació. En taules arraconades i solitàries buidava els gerros d’un glop, l’un després de l’altre. La Paraula, ¿quina paraula? Les vaig repensar totes. Des de «sapador» fins a «amor». No, no era això. M’emborratxava tant, que les volutes de fum dels fumadors, que ascendien fins al sostre formant meandres, em feien pensar en el recorregut de trinxeres d’atac. Molt sovint, begut, m’acostava a aquells fumadors i els agredia clavant cops de cap contra la seva dentadura. Vaig rebre pallisses innombrables a cops de bastó, totes merescudíssimes. Foragitat de cofurnes sense nom, jeia en els carrers bruts i estrets de Barcelona, aquella Babilònia moderna.

Beure per absentar-se del món, beure per abandonar el teu cos. Bevem, bevem tots, insectes de la diminuta circumferència d’aquest nostre univers! Bevem fins que els nostres vòmits esdevinguin fidels com gossos! I tot i amb això, ¿com desprendre’m dels meus Punts? En els meus pitjors moments m’arremangava el braç dret, veia aquestes delicades formes geomètriques, i plorava. Tenia la meva desgràcia inscrita a la pell.

¿Què devia estar fent la Jeanne? Qualsevol cosa menys pensar en en Martí Zuviría. I no l’hi podia recriminar. Hauria hagut de dir-li: «T’estimo a tu més que a l’enginyeria». No ho vaig fer, i les vaig perdre totes dues.

* * *

Un dia vagava pels carrers, fent glops d’una ampolla. M’havia parat a comprar una fulla de col farcida de carn fregida a un venedor ambulant, i mentre regatejava vaig veure una cara impossible d’oblidar. Era l’última d’una cua de dones, en una font.

Un dels grans invents de la civilització són les fonts públiques. Les dones hi poden exhibir els seus encants mentre fan cua, i els pipiolis poden conèixer-les amb l’excusa galant de carregar l’aigua. ¿I sabeu qui esperava el torn d’omplir una gerra de mida considerable? Doncs sí, ella, la meva vella amiga Amelis.

Em va dedicar una miradeta de colomí acorralat. Molt fugaç, però que em matin si no denotava cert interès pel ben plantat d’en Martí Zuviría. Valia més no esmentar l’episodi de Beseit. Em vaig oferir a portar-li la gerra, i el fet és que no em va rebutjar. Una galanteria i una excusa perfecta per entaular conversa. O per reprendre la que vam tenir a la pineda abans que es perdés en la nit. No havíem fet ni deu passes que vaig notar que algú m’aixecava els faldons de la casaca buscant la bossa.

Podia atribuir la meva sensibilitat a l’especial percepció de què m’havien imbuït a Bazoches, però la veritat és que no em va caldre recórrer-hi. Ja feia estona que havia detectat un altre parell de vells coneguts rondant a prop: en Nan i l’Anfan.

Al capdavall havien aconseguit arribar a Barcelona. El nen, amb les mateixes grenyes indescriptiblement brutes; el nan, amb l’embut encasquetat. Tots dos es dedicaven a observar els vianants igual que voltors en miniatura. Com que estava alerta, vaig tornar la gerra a l’Amelis i els vaig engrapar de cop pel coll de la camisa. En realitat era com si no hagués passat el temps, com si seguissin fugint de mi pels recolzes d’una trinxera.

—Ja n’hi ha prou! —vaig proclamar—. Ara sí que us tinc.

Es van posar a gemegar i a bramar com si l’agressor fos jo.

—Va, deixa’ls anar —em va demanar l’Amelis—. Són unes criatures.

—Segur! —vaig riure—. Tu no saps de què són capaços aquest parell. Els penso lliurar a la primera patrulla que trobi.

—No ho pots fer, això —els defensava la meva bellesa morena—. Els donaran vint fuetades, i amb uns ossos tan tendres segur que els maten.

Vaig arronsar-me d’espatlles.

—Jo no faig les lleis, les compleixo. —Tenia molt present el litigi sobre el pis del meu pare pendent amb els italians—. I si una persona honrada com jo la passa magra, no veig per què hauria de ser indulgent amb uns lladres incorregibles.

L’Anfan se’m va aferrar als turmells, plorant i suplicant. Quan va veure que la noia el defensava, es va posar a plorar encara més alt. Com que sóc el farsant més gran del segle, reconec de seguida els de la meva casta. I s’ha de dir que aquell vailet tenia maneres. No em va convèncer.

—Tira, fantasma de trinxera!

L’Amelis em va agafar pel colze.

—No pots tractar així dues criatures tan petites!

Està molt bé que les dones siguin compassives, però aquella semblava la Mare de Déu dels Desemparats.

—Sisplau!

Tot el que vaig dir va ser «em sap greu, maca», me’n vaig desembarassar i vaig seguir endavant amb un pispa a cada mà, penjant com un parell de truites de riu. El que no m’esperava era que ella em tallés el pas. Va posar-se’m al davant de braços plegats.

—Deixa’ls —va dir, i en un to taxatiu va afegir—: Aviam, ¿què vols?

La veritat és que vaig quedar una mica desconcertat. Vaig entendre la insinuació, cosa que no la feia més comprensible. La vaig observar més fixament encara.

Hi havia un punt de tristesa irremeiable en les seves faccions. Però ningú és tan generós. ¿Per què s’hi prestava? Tant se me’n donava. Ella era massa bonica i jo massa porc per negar-m’hi. Els vaig deixar anar.

—La pròxima vegada m’encarregaré que us pengin! —vaig cridar—. Us deixaran el coll més llarg que el d’una oca. ¿Entesos?

Abans que acabés d’esbroncar-los ja havien tombat tres cantonades. Em vaig adreçar a ella:

—¿On anem?

* * *

Em va portar al barri de la Ribera, un dels més insalubres i populosos de tot Barcelona, que ja és dir. Blocs d’edificis grisos de tres, quatre i fins a cinc plantes, i carrerons estrets que impedien que la llum del sol arribés a terra. Estava increïblement ple de gent i d’animals. Gossos que corrien sols, gallines que vivien als balcons, cabres de llet lligades a argolles de les parets, beeee. Alguns veïns semblaven relativament satisfets, fumaven i jugaven a daus als portals, amb un bóta com a taula. D’altres eren cadàvers ambulants. Em vaig fixar en un que semblava sant Simeó Estilita, amb la diferència que sant Simeó va estar trenta anys dalt d’una talaia i aquell com a mínim el doble, i a dieta de caca de pardal. Perquè els vianants se’n compadissin s’obria la camisa i ensenyava unes costelles que se li marcaven com potes de cranc. Em va allargar una mà pidolaire.

—Per l’amor de Déu, per l’amor de Déu.

La majoria dels edificis ja devien ser vells quan l’emperador August hi passejava. Vam entrar en un de qualsevol, potser encara més sòrdid que els altres. Vam pujar una escala fins a una porta de la segona planta.

Vam entrar. Vaig mirar al voltant. Una habitació única i esquifida. Només hi havia una finestra. El carrer era tan estret que allargant la mà quasi podies tocar l’edifici de davant. Al fons de l’habitació, un jaç sense bastiment. Al costat, una muntanyeta de cera amb espelmes a sobre. Vaig imaginar que al principi les espelmes eren fixades a terra, i que a mesura que s’havien anat consumint la mateixa massa de cera acumulada s’havia convertit en suport de les següents. La resta del mobiliari estava formada per un tamboret vora la porta i una palangana amb aigua, sobre la qual l’Amelis es va arrupir per rentar-se. Res més.

—¿Aquí és on vius? —li vaig demanar mentre es despullava.

—Jo no visc enlloc.

Enmig d’aquella orfenesa encara destacava més, al fons de la cambra, una capseta de fusta noble, tan petita que amb prou feines hi haurien cabut unes sabates. Intrigat per aquell objecte solitari, m’hi vaig acostar, i, com que en Zuvi és un impertinent, vaig aixecar la tapa. Bé, doncs en el moment d’obrir-la, la capsa va escampar una musiqueta alegre i maquinal alhora. Vaig fer mitja passa enrere igual que un gat escaldat. Em vaig sentir com un d’aquells salvatges ignorants, ja que era la primera vegada que veia un carillon à musique.

—¿Què fas? —va protestar ella.

Havia estat entretinguda traient-se la roba, i quan va advertir la meva intrusió es va apoderar de la capsa de música. Despullada, la protegia amb el cos, apartant-la de mi. Crec que ni ella mateixa va ser conscient de la bellesa d’aquella estampa: una dona tan bonica, protegint aquell dipòsit musical.

Quan la tapa es tancava la música s’esvaïa.

—No conec aquest nou invent —vaig excusar-me.

Ella va tornar a aixecar la tapa i, mentre aquella melodia mecànica s’escampava per l’aire, va dir:

—Afanya’t. Tens temps fins que s’acabi.

Vinga, al gra. Havia vingut a tirar-me-la i me la vaig tirar. Pel que semblava, l’ofenia moltíssim més que m’apoderés de la seva capsa de música que del seu cos. Hi va haver un sol moment en què va semblar gentil. Va ser quan va dir:

—Espera.

Va agafar el bolic de la meva roba caiguda i el va deixar al tamboret, perquè no s’embrutés amb el contacte d’aquell terra llardós. Tot seguit vam tornar a la càrrega i va començar a deixar anar uns bramuls de bruixa a la foguera.

Amb les dones sempre he seguit l’estratègia d’en Vauban respecte a les ciutats: atacar-les sense pressa. I creieu-me que amb aquell botí a la vista era difícil contenir l’assalt. Però llavors la cançoneta va arribar al final i ella em va separar del seu cos.

—Jo he complert, tu estàs satisfet i els nois són vius —va dir amb els ulls clavats al sostre—. Fora.

No hi havia res més a dir. Vaig agafar la roba i el barret del tamboret, em vaig vestir i vaig baixar l’escala sense despedir-me. Un cop al carrer, vaig tornar a topar amb el profeta semimort. Encara allargava la mà amb la mateixa salmòdia:

—Per l’amor de Déu, per l’amor de Déu…

Després d’un bon clau tothom està de bon humor, o sigui que em vaig aturar per donar-li un parell de monedes. Em vaig regirar les butxaques. I ¿sabeu què? La bossa havia desaparegut.

Quina mala puta!

Vaig tornar a pujar l’escala fet una fúria. ¿Com havia pogut deixar-me entabanar d’una forma tan barroera, tan de manual?… Jo, la meva infame persona, que tot just un instant abans em sentia culpable per haver-me-la emportat al llit! Estava més indignat per l’engany que per la pèrdua. ¿Què haurien dit de mi els germans Ducroix? Però quan vaig entrar a l’habitació, em vaig parar en sec.

A sobre la noia, al jaç, hi havia un bèstia, un tros d’animal que li donava cops de puny amb la dreta i amb l’esquerra. I Déu n’hi do quina pallissa. La tenia atrapada entre les cames, ella xisclava sense escapatòria possible. No és que aquell home fos gaire ample d’espatlles, però tenia uns braços de llenyataire que semblaven maces. A aquell ritme la mataria en un tres i no res. No era un client, com ho demostrava el fet que la capsa de música estigués tancada.

—Ei, escolti! —vaig exclamar en un acte reflex—. ¿Què fa?

L’individu, que estava d’esquena a la porta, es va girar i em va mirar. Un ogre, un ogre borni. Fins a aquell moment jo em pensava que els ciclops vivien en illes de l’Egeu.

—¿I tu què creus? —va bordar, mirant-me amb el seu únic ull—. Li estic donant un bany d’aigua de roses, si et sembla! ¿Esperes tanda? Fot el camp, imbècil!

¿M’havia de deixar acoquinar per aquell rufià, un cretí bast i borni, per més gros que fos? Evidentment que sí. Vaig renunciar a la bossa i vaig córrer escales avall. Quina pena de preciositat, vaig pensar entre mi.

El que va passar a continuació és més difícil d’entendre. Quan era a l’últim tram de l’escala va entrar una velleta venerable. Carregava una gerra molt semblant a la que abans jo m’havia ofert a portar-li a l’Amelis.

—Deixi, bona dona, deixi —vaig dir amb una amabilitat exquisida—. Ja l’hi pujo jo.

Vaig entrar a l’habitació amb la gerra, que per cert pesava una barbaritat. No em demaneu per què vaig tornar, perquè no ho sé. No sóc un cavaller errant, i ella era una mala pècora i una lladre.

L’ogre borni seguia repartint llenya. Tampoc és que jo fos gaire compassiu, però hauríeu hagut de sentir-la xisclar. Per més que es regirés entre els llençols, intentant arrencar-li l’ull que li quedava amb les ungles, tres castanyes més i l’hauria mort.

Hi érem jo, i ella, i l’ogre. I jo tenia la gerra plena d’aigua a les mans. I no menys important: l’ogre estava d’esquena. Vaig aixecar la gerra per sobre el meu cap i la vaig projectar amb totes les meves forces contra el seu clatell.

L’ogre va caure de costat, banyat en litres d’aigua i sang. El cos massís li va fer un soroll com de despreniment de pedres. Va rodolar per terra fins a quedar de panxa enlaire. Ella també estava amarada de sang i aigua. Feia pena veure-la, els llavis partits i les mans tremoloses.

Llavors va tenir lloc la conversa més dolça de la meva vida.

Jo:

—¿Tens alguna cosa que pesi?

Ella, abraçant-se les cames i encara furibunda, com si seguís lluitant contra el ciclop:

—¿Que tinc pinta de descarregadora del port?

Jo, sarcàstic:

—El teu amiguet s’està despertant, i si no faig alguna cosa ens trinxarà com a un parell de cols.

Ella, assenyalant les quatre espelmes:

—Això, idiota!

Jo, encara més indignat:

—Només és un munt de cera! ¿L’hi faig empassar perquè s’indigesti?

Ella, encara abraçant-se els genolls, mirant el sostre com algú que no té més remei que suportar un imbècil rematat:

—Nooo… no és només cera. Agafa-la!

La massa de cera fosa ocultava una bala de canó. Vés a saber si era del bombardeig de la flota francesa del 1691, del setge del 1697, dels combats que van seguir al desembarcament dels aliats al 1705 o de quina altra batalla. Algun graciós l’havia pujat fins allà i havia començat a fer-la servir com a suport per a les espelmes. La cera fosa havia embolcallat la bala com una cascada sòlida fins a fer-la irreconeixible.

Vaig agafar el projectil de ferro amb totes dues mans i em vaig acostar a l’ogre borni. Tenia el coll torçat, el cap paral·lel a la paret.

Jo:

—Gira-li el coll! ¿Que no veus que no tinc angle de tir?

—¿Que no tens què?

—Gira-li el coll!

Des del matalàs, l’Amelis va agafar l’ogre pels cabells i va estirar. Vaig posar una cama a cada banda del cos caigut i vaig aixecar la bala de canó sobre el meu cap. En aquell instant ell va obrir l’ull que li quedava.

—Espera! —va cridar l’Amelis de cop.

¿S’havia tornat compassiva? Va assenyalar la bomba.

—¿I si explota?

Encara mig paralitzat, l’ogre va entendre el que passava. Amb una mà em va agafar el turmell, l’ull viu més obert que mai.

Bé, la seva última visió del món va ser la d’un projectil de calibre vint-i-quatre caient-li just a sobre la cara. Per més que diguin els estrategs, la millor tàctica sempre serà una bona patacada per l’esquena.

Em vaig fregar les mans per treure’m la cera.

—Fet! El cap d’aquest sí que ha explotat bé.

Des del llit, l’Amelis va mirar l’ogre mort, tot seguit em va mirar a mi i va dir:

—No deus pretendre deixar-me amb això aquí, ¿oi? Si el troben em mataran!

Li salvo la vida i em demana que li fregui el pis. Com són les dones!

—No he tornat per conèixer les teves amistats —vaig dir—. La meva bossa —vaig afegir allargant la mà perquè em tornés el que era meu.

Va riure i em va dir que no hi havia cap bossa. Podia buscar tant com volgués, va assegurar proclamant la seva innocència, que no la trobaria. En general sé quan algú menteix. I ella estava tan segura de si mateixa que ho vaig descartar. A més a més, en aquella habitació nua no hi havia racons ni amagatalls. Si era una pispa, era tan bona que fins i tot es mereixia el meu respecte.

A vegades s’ha de saber perdre. Em vaig disposar a anar-me’n. Però quan era a tocar de la porta, va dir amb una veu freda:

—Espera.

Va llençar al carrer l’aigua que havia fet servir per rentar-se el cony. Es va netejar la sang de la cara amb un drap, es va vestir i vam sortir junts. Em va anar dirigint sense ni una paraula, tan esquerpa com sempre. ¿I qui ens vam trobar? En Nan i l’Anfan, asseguts als esglaons de l’església del Pi.

Quan em van veure van arrencar a córrer, però ella va fer un xiulet de pastor i es van aturar. Ens hi vam acostar, l’Amelis va regirar la roba de l’Anfan fins que va fer aparèixer la meva bossa de cuiro i me la va lliurar com dient «ja no et dec res».

Tenien la jugada planejada des del començament fins al final. Mentre els mossos galants carregaven les feixugues gerres plenes d’aigua, amb els braços enlaire i embadalits amb la visió d’aquella Helena de Troia morena, en Nan i l’Anfan els buidaven les butxaques. Si alguna cosa fallava, l’Amelis intercedia. Tots es rendien a les súpliques d’un àngel de divuit anys tan ple de bellesa com ella; tots menys els desaprensius com jo. Aquests se’ls emportava a l’habitació de la Ribera. Mentre follaven, en Nan vigilava i l’Anfan s’introduïa a la cambra, silenciós com una sargantana, i afanava la bossa. (Recordeu que ella va deixar-me la roba en un tamboret a tocar de la porta, molt accessible. Segur que els crits amorosos més forts van coincidir amb l’entrada de l’Anfan, per cobrir-lo). Després ella podia proclamar la seva santa innocència, ja que el botí se n’havia anat i no quedaven rastres del delicte. Déu n’hi do quin trio.

* * *

El nen, el nan i l’Amelis es van quedar al semisoterrani del Raval. Era molt aconsellable que no els veiessin pel barri de la Ribera, almenys fins que s’oblidés la mort de l’ogre borni. Pel que vam arribar a saber, va resultar que no era un proxeneta ni un criminal dels barris baixos, sinó un patrici viciós que de tant en tant carregava la gerra a l’Amelis, boig de passió. Al final es va atipar que li afanessin el contingut de les butxaques i va anar directament a matar-la.

Van venir sense res, menys l’Amelis, que entre els braços transportava la seva única propietat terrenal: aquella estranya capsa de la qual sortia una música i a la qual se sentia tan unida. Era evident que utilitzava el seu carillon à musique com a escut contra les amargures de la vida. Va arribar agombolant aquella capseta sagrada com si es tractés del Nen Jesús.

Al principi va ser una incomoditat. Amb en Peret ja estàvem estrets al semisoterrani, i de cop s’havia de fer lloc a tres cossos més. L’Amelis i jo compartíem l’únic dormitori. En Peret i aquell parell s’ajeien sobre unes màrfegues a la cambra que feia de cuina i menjador. En Peret no els suportava. Em deixava el cap com un bombo amb les seves queixes, lamentacions i recriminacions.

El nan, per exemple, tenia una idea molt singular de la vida domèstica. Quan no es feia la seva voluntat expressava la seva frustració amb uns xisclets de porc senglar ferit, tan aguts i frenètics que haurien alterat un sord i tot. Si tot i així no se li feia cas, feia servir el seu propi cap com a reclam: es clavava cops de cap contra portes i parets, rodant per la casa igual que una baldufa.

Si la manera de fer del nan resultava excèntrica, la de l’Anfan entrava en la categoria de les coses indescriptibles. La paraula «lladre» no serveix per definir aquell noi. Era un obsés, un maniàtic del furt. A qualsevol hora del dia o de la nit notaves els seus ditets a les teves butxaques. Gràcies a l’aprenentatge de la sala esfèrica jo el veia venir de lluny i el rebutjava amb un cop de mà com si matés una mosca, però al pobre Peret li robava fins a cinc vegades al dia. Una matinada es va despertar amb una espelma enganxada al nas i completament despullat. Abans de l’hora d’esmorzar l’Anfan i en Nan ja se n’havien venut la roba al carrer.

Vaig intentar raonar amb el nen.

—¿No t’adones que mentre siguis aquí el que és nostre és teu?

—No.

Almenys era sincer.

Com és lògic, en Peret els volia matar a garrotades. I com era habitual, l’Amelis els protegia a crits i amagant-los darrere les faldilles. L’opinió d’en Peret no podia ser més cristal·lina:

—Ja que vius amb ella, tens el dret de tractar-la com la teva dona. Posa-la al seu lloc i estova-la de tant en tant!

El nostre semisoterrani era un niu de discussions. D’altra banda, jo no tenia gens de pressa perquè l’Amelis se n’anés. Es va recuperar de seguida de la pallissa. Era infinitament més guapa que aquell dia en què la vaig veure per primera vegada, a l’estable d’un poble perdut. Per abreviar, diguem que, al llit, complia. Dormíem junts, i el mateix fet es va anar convertint en una rutina que de mica en mica es va transformar, més enllà del plaer, en una sorpresa feliç i quotidiana. ¿Amor? No ho sé. Ningú es pregunta si estima l’aire que respira, i al mateix temps no podem viure sense. Ella era una cosa així. El que ella pensava en aquella època és un misteri. ¿Aprovava el seu nou estat o consentia per donar un sostre a aquells dos, amb els quals mantenia una relació més de germana gran que de mare? Només puc dir que una nit, abans de fer l’amor, ja no va obrir la tapa del carillon à musique. I mentre vam ser junts no va tornar a obrir-la.

La qüestió era que els hàbits de furt de l’Anfan no podien seguir. O ell canviava o ens tornaríem tots bojos. El mètode de les pallisses ni me’l vaig plantejar, per inútil. Per la mica que sabia de la seva biografia, era un noi que havia rebut per totes bandes. I ja es veia amb quins resultats.

Els grans canvis comencen per fora. En Vauban era tan fanàtic de la neteja que es banyava una vegada a la setmana. Jo no sóc partidari dels excessos, però és que l’Anfan i en Nan havien estat més lluny de l’aigua que dues pedres del desert.

El pitjor va arribar quan vam voler tallar-li les grenyes a l’un i treure-li l’embut del cap a l’altre. Ni parlar-ne. Quan van veure les estisores i les alicates (¿què sinó per arrencar aquell embut?) van fugir, i fins al cap de dos dies no van aparèixer per casa.

Finalment vam arribar a un compromís amb l’Anfan. No teníem res contra les seves trenes, però li vam fer entendre que aquelles formes retorçades només eren un producte de la ronya. Si se les rentava, l’Amelis es comprometia a teixir els seus cabells rossos en trenes naturals, dotzenes de trenes rosses, li vam prometre. I molt més boniques. Net, vestit decentment, amb camisola blanca i pantalons sense forats, i amb trenes d’un groc llampant en comptes de grenyes greixoses, fins i tot semblava un nen i no el grumet d’un barco pirata.

Amb el nan ens vam conformar a cremar la roba de circ i que es tragués l’embut un dia al mes. Vam haver de jurar-li que mentre li rentàvem el cap tindria l’embut agafat amb totes dues mans. Em nego a explicar totes les cuques i purulències que hi vam trobar allà dintre la primera vegada. Ecs!

L’Amelis, en Nan i l’Anfan eren un trio compacte, indissoluble. No sabies ben bé qui havia adoptat qui. Per més que vaig demanar a l’Anfan sobre el seu passat, era com si tingués un forat a la memòria. Quan el van abandonar, o quan van matar els seus pares, devia ser tan petit que ni els recordava. De fet, potser més valia que no recordés res. No tenia consciència de cap altra cosa que no fos la seva vida de detritus flotant, sempre a la mercè de la marea d’invasions que se succeïen per aquell corredor natural del Mediterrani anomenat Catalunya. El seu mateix nom, el seu llenguatge casernari, barreja de francès, català i castellà, ho deien tot.

Un infant sempre serà un infant. Fins i tot el petit monstre que era l’Anfan. Ja que li estava negat l’amor paternal, va suplir-ne l’absència projectant-lo en el nan. En el fons, el que l’Anfan donava a en Nan era el que demanava a crits per a ell mateix. Jo vaig començar a sentir debilitat per ell quan vaig comprendre això.

Pel que vaig saber, poc després que s’acabés el setge de Tortosa aquells dos havien topat amb l’Amelis (les rutes de Beseit i Tortosa convergien cap a Barcelona). A un sostre l’anomenem llar, quan no és més que el seu embolcall últim. Per sota del sostre hi ha la foguera comuna, i en absència del foc, la simple i primordial abraçada. La seva llar eren ells mateixos. Ho demostrava el fet que en Nan i l’Anfan no es van acostumar mai a dormir lluny de l’Amelis. A qualsevol hora de la nit desertaven del seu jaç i entraven a la nostra habitació. Que jo encara l’hi tingués ficada tant se’ls en donava. S’arremolinaven amb nosaltres i dormien com gatets. Al principi jo protestava:

—¿No es podrien quedar a fora fins que hàgim acabat?

La resposta de l’Amelis era molt simple:

—¿I què importa?

Les meves pautes civilitzades xocaven amb aquells tres. Els semblava d’allò més normal dormir tots junts en un poti-poti de colzes i genolls, els peus de l’un a la cara de l’altre, o les galtes sobre la panxa. Una distracció, i la punta d’aquell coi d’embut se’t clavava a qualsevol lloc. Qualsevol!

Mireu, ja sé que no és gaire correcte fer l’amor i dormir amb un nen, un nan i un embut compartint el teu llit.

Però jo què voleu que us digui.





3


Per aquells dies vam rebre la més inesperada de les visites: quatre camàlics i tres escortes fortament armats, que deien venir de més enllà de la frontera nord i que ens van lliurar una carta i un bagul al meu nom.

La carta era del cavaller Bardonenche, que es disculpava per no haver-me pogut lliurar el bagul personalment. La família Vauban li havia confiat la missió de fer-me’l arribar. Per desgràcia, un cop a la frontera els Aliats li havien impedit el pas, per més que el bo d’en Bardonenche va insistir que només el guiaven motius personals per visitar la bella ciutat de Barcelona. «El món roda cap al seu ocàs —es lamentava en Bardonenche—, com ho demostra que avui dia els homes desconfien fins i tot de l’enemic». La meva benvolguda i horrorosa Waltraud se’n sorprèn, però jo us asseguro que a la meva època, i almenys entre militars de carrera, aquesta mena de cortesies no eren en absolut insòlites.

Doncs bé, quan vam obrir el bagul la sorpresa va provocar, per aquest ordre, balbucejos, crits i desmais, perquè contenia ni més ni menys que mil dues-centes lliures franceses. El marquès m’havia llegat aquella quantitat en el seu testament. No us ocultaré que em vaig emocionar: en Vauban seguia pensant en mi fins i tot des d’ultratomba.

Per celebrar la meva fortuna vaig agafar una turca tan monumental que la ressaca em va durar dos dies. El problema va ser que aquella trepa va aprofitar que estava postrat per dilapidar el meu tresor: es van gastar fins a l’última moneda adquirint un habitatge, un quart pis al populós barri de la Ribera. L’Amelis necessitava la firma d’un home, de manera que en Peret va prestar-hi la seva. S’entendrà encara més bé el meu desig de degollar-los quan digui que amb el contingut del bagul no n’hi va haver prou, i que per completar el preu van haver de demanar un préstec. Per descomptat, se les van apanyar per demanar-lo al meu nom, és clar. D’altra banda, ¿com podia apreciar uns envans estucats un home educat per construir o derruir muralles? No sé ni com vaig tolerar que l’Amelis m’ensenyés el nostre nou niuet.

Era una casa vulgar amb certes ínfules: pintures barates al sostre, geometries a les parets enguixades, tres habitacions i cuina. Feia olor de guix fresc. Com és habitual, la quarta planta era la més barata, ja que per arribar-hi feia falta pujar una pila d’escales. Almenys, l’altura omplia de sol les habitacions. En teníem una per a nosaltres, una altra per a en Nan i l’Anfan, i una altra per al gorrer d’en Peret (el seu cobrament per avenir-se a l’estafa i suplantar-me davant dels creditors). El balcó de darrere donava just al baluard de Santa Clara. El seu pentàgon fortificat s’estenia al peu mateix del balcó. A sota nostre podíem veure el pati d’armes del baluard, els canvis de guàrdia, totes aquestes coses. Un cop a la nostra habitació, l’Amelis em va ensenyar una claraboia que s’obria just a sobre del llit. A través del vidre podia veure’s un cel més blau que el Mediterrani.



De fet, la casa es va convertir en una llar de veritat el dia que l’Amelis va dipositar el seu carillon à musique a la nostra habitació. Per la claraboia els rajos de sol plovien sobre els llençols blancs, i sovint ella s’asseia al mig del llit, despullada, raspallant-se la llarga i negra cabellera i acompanyant amb un moviment dels llavis aquella melodia trista. Era una visió de tanta bellesa que et petrificava, i en aquells moments més valia no interrompre la seva nuesa absorta.

Déu meu, com ens havia canviat la vida en comú. Abans l’Amelis es valia de la capsa de música per evadir-se durant els sacrificis a què la sotmetia la vida. Ara hi donava un altre ús; com si aquella música tan insòlita, artificial i dolça alhora, la transportés fins als seus records més llunyans. No, era més que allò, el record era la capsa mateixa, tal com en un desert no hi ha fronteres: el desert és la frontera.

Així doncs, érem els flamants propietaris d’un habitatge. El problema residia en el fet que el bagul d’en Vauban contenia mil dues-centes lliures, i el pis n’havia costat mil sis-centes dotze. O sigui, que en menys del que es triga a dormir una ressaca havíem canviat el nostre estat de pobres feliçment adinerats pel de propietaris feliçment pobres. I endeutats. Havíem de pagar el deute, i en temps de guerra els negocis passen per la guerra.

Aquí ve quan haig d’explicar la meva petita aventura per terres castellanes. Com vaig haver d’afrontar per força les batalles de la campanya del 1710, la forma en què vaig ser testimoni de l’auge i la caiguda del Karlangues al tron de Madrid. Ah, sí, i com vaig trobar, de la forma més impensable, el mestre que havia de reemplaçar en Vauban, l’últim individu del món a qui mai de la vida hauria suposat capaç d’exercir cap mena de mestratge.

Per això mateix, si m’ho permeteu, abans faré una última digressió. (La meva benvolguda i horrorosa Waltraud s’hi oposa; ella creu que hauria d’anar directament al gra. Doncs mira, et fots).

Per arrencar-me de les tavernes l’Amelis va insistir perquè sortíssim de la ciutat, encara que fos un dia, amb l’excusa d’una xocolatada. Podies agafar un carruatge de lloguer que et portava a uns deu quilòmetres de Barcelona per un preu raonable. Allà hi havia paratges verds, prats i vistes, i al final del dia els cotxes tornaven a recollir els excursionistes. I ara, deixeu-me que expliqui alguna cosa sobre les xocolatades.

Una xocolatada no implicava necessàriament que només es mengés xocolata. Segons la casta dels participants, a la xocolata desfeta s’hi afegien productes d’allò més pervers, especialment afrodisíacs. Els capellans havien declarat la guerra a les xocolatades i no paraven de sermonejar contra aquella moda.

Com que la xocolata és negra, ningú podia estar segur del que contenia el seu tassó. El cuiner podia passar-se de mida, i alguns tòxics delirants, ingerits en excés, podien arribar a causar la mort. Era un risc assumit. De fet, la gent buscava més l’excitació del perill que una altra cosa. Perquè la immensa majoria de les xocolatades no contenien sinó això, un innocent cacau bullit amb sucre. Però com que tothom hi assistia amb la sospita, si no la convicció, que s’hi havien abocat metzines amoroses, quan algú tocava el cul a la seva jove sempre podia donar la culpa a la xocolata. (És clar, és clar, la xocolata tenia la culpa de tot).

Fantasia o no, després del segon tassó a la gent li entraven unes ganes terribles de ballar. S’agafaven per la mà en cercle rient i cantant. I a més a més, sense pudícia: homes i dones barrejats sense distinció d’edat, estat o parentiu! Sempre hi havia un parell de violins amenitzant la festa, i una estona després començaven a desaparèixer parelles de balladors. (Endevineu què anaven a fer).

A mi tant se me’n donava el que haguessin tirat a la xocolata, jo només patia per la meva Amelis. Els carruatges ens van deixar en un serrat verd i bonic. Tot just desencotxar vaig començar a sentir-me malament, perquè en l’ambient dissolut d’una xocolatada qualsevol bergant intentaria beneficiar-se-la. Recordo el moment exacte en què em va atacar la gelosia. La vaig ajudar a baixar del carro agafant-la per la cintura, i a l’hora de deixar-la a terra va ser com si hagués perdut alguna cosa. «Ai, Déu meu —vaig pensar entre mi amb una certa recança—. Doncs sí, resulta que l’estimo».

Devíem ser unes trenta o quaranta persones, distribuïdes sobre llençols familiars. Aquell pla estava presidit per una vella masia en ruïnes, una construcció sense portes i amb mitja teulada derruïda. Les masies, les tradicionals cases de camp catalanes, eren fortaleses en miniatura que tenien en compte, i molt, l’aspecte defensiu. No em va estranyar que els antics habitants d’aquella haguessin triat l’emplaçament que ocupava. Des d’allà podia controlar-se tot el que s’acostés en tres-cents seixanta graus a la rodona, i des de molt lluny. Certament, no havia sigut Bazoches el primer a estudiar el vell art de defensar els teus.

Després de l’esmorzar va venir la xocolata, i va començar la gresca. Els violins van començar a atacar de valent. La gent es va començar a agrupar formant rotllanes. L’Amelis em va estirar per la mà perquè també anéssim a ballar. No vaig poder. En aquell instant va passar una cosa insòlita: l’Anfan va venir per darrere i em va tirar els braços al coll. Havia trigat quasi un any a acostar-se tant. I si voleu riure, rieu, però allò em va commoure. Va arrepenjar la seva galta de nen contra la meva i em va dir a l’orella:

—¿Puc robar, amo? Tots estan borratxos.

—No, no pots. Estan borratxos però són bones persones.

L’argument no el va commoure gens ni mica.

—Amb el botí fins i tot podria comprar un embut nou per a en Nan.

—¿T’ha demanat en Nan cap embut? No. El que vol és passar-s’ho bé. Doncs emporta-te’l a ballar. Ja veuràs com disfruta, i sense que t’arrisquis que et donin una pallissa. —I en el to amb què en Vauban se m’adreçava a mi, vaig afegir—: Tu no pots entendre per què, però ets responsable que ningú s’emporti en Nan darrere unes mates. —I vaig vociferar—: Allez!

Als nens i als soldats sempre val més carregar-los amb una missió que amb un càstig.

I ara deixeu que m’emocioni. Perquè de cop i volta vaig descobrir que la felicitat era allò. L’herba verda, els violins alegres. Les rotllanes de gent rient i ballant com ximplets. El petit i encorbat Peret donant la mà a una viuda, dient-li marranades a l’orella. En Nan i l’Anfan dansant; en Nan tan inexpressiu com sempre però content per dintre; l’Anfan, seguint les meves ordres, enretirant a cops de peu qualsevol qui s’acostés al nan. I l’Amelis rient, ballant amb els cabells negres esbullats pel vent. No sé quant va durar allò. Molt poc, segur; la felicitat no dura mai gaire. De cop, en Peret i la viuda van sortir d’entre uns matolls, en Peret subjectant-se els pantalons a mig tou de la cama i ella corrent despentinada. Devien haver vist alguna cosa mentre estaven en plena brega.

—En Ballester! —cridava en Peret, mort de por—. Que ve en Ballester!

En Ballester! El meu vell amic, que per aquells dies ja s’havia convertit en un dels miquelets més famosos i cruels. (Encara que ja he explicat que a Catalunya la paraula miquelet podia tenir molts matisos).

La xocolatada, com he dit, es feia en un pla enlairat. Vaig enfilar-me a una roca prominent i vaig poder observar el que ens queia al damunt: un grup de cavalleria lleugera que encara era lluny. Per la polseguera que aixecaven devien ser una dotzena llarga.

El pànic converteix la gent en un ramat. Tothom cridava i corria. Els més adinerats, que havien vingut amb muntura pròpia, van fugir al galop, deixant les amants darrere (i amb molt pocs escrúpols, per cert. Ai, l’amor!). Els altres no van saber gaire què fer, i per instint animal es van refugiar a la masia abandonada. En Nan i l’Anfan corrien agafats a la mà de l’Amelis. També van entrar a la masia, i jo darrere seu.

A dintre la gent s’estrenyia com bestiar, tot i que era un lloc espaiós, perquè els envans feia temps que s’havien ensorrat. Les dones ploraven i s’abraçaven, els homes s’estiraven els cabells. Vaig fer un parell de crits fins que hi va haver silenci:

—¿Penseu fer res, o esperarem que ens sacrifiquin com xaiets? —vaig bramar.

En un racó hi havia un galant molt empolainat:

—¿Es pot saber què xerres? —va dir—. Tu encara no t’afaites, i el qui ve és en Ballester!

—Ja m’imagino que no és sant Pere a cavall! —vaig replicar, i adreçant-me a tothom, vaig afegir—: ¿Farem alguna cosa o no?

—Quin capità que tenim! —es va burlar de nou l’empolainat—. Aquesta gent sodomitza criatures com tu per esmorzar!

Hi havia una taula corcada. M’hi vaig enfilar.

—Escolteu-me: si feu tot el que us digui, pot ser que ens en sortim bé.

El galant va alçar la veu:

—Els que vénen són assassins d’ofici proveïts d’un arsenal. I aquí només hi ha una colla de dones, nens i vells que tremolen. La casa està en ruïnes i tu pretens defensar-la. —Va assenyalar la sortida—. Ni tan sols hi ha porta!

Un llampec sobtat em va passar pel cap. Si hagués tingut temps per pensar, creieu-me, hauria reprimit la resposta. Però la situació era tan urgent, i al mateix temps tan desesperada, que no vaig poder. Per això vaig exhalar un sospir i, remarcant cada paraula, vaig dir:

—Nosaltres som la porta.

—Ens tallaran el coll i violaran les dones! —va insistir el galant.

—Doncs per això mateix lluitarem, burro! —vaig cridar—. Quan vegin que no poden obtenir botí ni rescat, ni robar cavalls, tallaran uns quants colls per diversió i faran servir les nostres dones de muntura. —Vaig assenyalar l’Amelis—. Aquesta és la meva dona, i juro que ningú la tocarà. No ho faran!

Hi ha diferents menes de silencis. El de la desesperació, el de la reflexió, el de la pau: tots són diferents, i aquell feia olor de dubte. Llavors algú va dir:

—Ja em van violar una vegada, fa molt.

Era una velleta d’aquelles que encara desborden d’energia. Va mirar l’empolainat assenyalant-me amb un dit.

—I aquell dia m’hauria agradat tenir a prop una «criatura» com ell. —I, mirant-me, va afegir—: Sóc un sac vell, però si tu ho manes, apedregaré qualsevol qui travessi aquesta porta. ¿Què hi puc perdre?

Va haver-hi murmuris. Aquella veu humil, però recta, va tenir la virtut de transmutar la por en ira. En Peret es va acostar a la taula. Em va agafar per un turmell i va dir, mort de por:

—Però Martí, noi, ¿què se suposa que podem fer, pobres de nosaltres?

—La primera cosa: dipositar en aquesta taula totes les armes que tinguem —vaig respondre.

Vaig baixar a terra i els homes que tenien armes les van deixar sobre la taula. Com acostuma a passar, el més armat sempre és el més covard, perquè l’empolainat va treure dos pistolots i una daga. En total vam reunir sis pistoles i quinze ganivets de diferents mides. Un arsenal ben penós.

—Magnífic! —vaig exclamar en una sobirana actuació—. ¿Ho veieu? Amb això podríem defensar Sagunt.

Ja he dit que la masia catalana està concebuda com una fortalesa en miniatura capaç de repel·lir assalts per tots quatre costats. Parets amb el gruix d’una muralla, finestres estretes com troneres i perpendiculars al terra, sostres de pedra que no poden cremar; encara que estigués mig en ruïnes seguia sent un parapet considerable.

Vaig demanar a les dones que apleguessin en piles pedres de bona mida. La teulada estava ensorrada en part. Amb la runa i amb restes de mobiliari els homes van improvisar accessos a la part superior. Des d’allà podrien disparar, o almenys apedregar qualsevol qui s’acostés. D’altres, amb la runa, van crear una barricada, més simbòlica que real, davant de la porta. Vaig manar als nens que escorcollessin els racons. Em vaig arrupir davant de l’Anfan.

—Busqueu sota el terra, alguna cosa trobareu.

I ho van trobar. Totes les masies disposaven d’un arsenal propi. Al paviment del que devia haver sigut el dormitori principal, l’Anfan i en Nan van descobrir una trapa empolsinada. La van obrir. A sota hi havia quatre mosquetons. Rovellats, i un parell sense culata, però mosquetons al capdavall.

—¿Què vol que fem amb aquest ferro vell? —va dir algú.

—Netejar-ne els canons.

—Ja són aquí!

Era un dels guaites; l’únic que ens sobrava eren ulls.

Durant una bona estona els genets ni es van acostar. Van donar voltes a la masia tafanejant i poca cosa més. Jo anava corrent d’un extrem a l’altre demanant a la gent apostada:

—¿Què fan?

—Res. Voltar i mirar.

Per al defensor, l’espera d’un assalt és infinitament pitjor que l’assalt; s’havia d’impedir a tota costa que els nostres caps imaginessin els horrors de l’atac. Vaig decidir sortir. L’Amelis va intentar deturar-me.

—¿Qui vols que parlamenti? —vaig dir—. ¿El galant? ¿En Peret? Assegura’t que en Nan i l’Anfan no es belluguen del teu costat.

—Són bandits! No s’hi pot raonar.

Li saltaven les llàgrimes de la ràbia. Estava furiosa amb mi, com si li acabés de confessar que tenia una amant. Em va picar al pit amb tots dos punys:

—Et mataran! Et mataran!

Va donar mitja volta i es va allunyar. (¿Veieu el que us deia? És més fàcil raonar amb bandits que amb dones. I tu, no em miris així i escriu).

Vam enretirar la fràgil barricada de la porta i vaig sortir.

Un dels bandolers a cavall va avançar i es va deturar a uns deu metres de mi, escrutant-me l’expressió. No se’m va acudir res millor que aparentar indiferència. El vaig saludar amb un somriure forçat, tocant-me la punta del tricorni amb dos dits. Se’n va anar. De seguida va aparèixer el seu cap, escortat per quatre genets a cada banda: en Ballester.

Havia canviat des de les nostres trobades a Beseit i a la casa de postes. Se’l veia més madur, més avesat a aquella vida d’atacs i fugides. El que li destacava a la cara era que els ulls se li havien enfonsat, com si les òrbites fossin el doble de profundes que en la resta dels humans. No era especialment lleig, perquè la ferocitat pot tenir atractiu. Però amb la mirada retreta, les celles negres i gruixudes com cordes i una barba atapeïda i negríssima, feia l’efecte que per a ell l’edat fos una cosa supèrflua. Lluïa un parell de pistoles a cada costat de les costelles. En cas d’urgència podia encreuar els braços i desenfundar-les en un tres i no res.

Sempre recordaré la mirada d’en Ballester. Els ulls li parlaven amb una eloqüència pròpia. I contradictòria. Deien «et mataré» i al mateix temps «parlem». Els qui no sabien veure la segona cosa, fugien. El que vaig dir va ser:

—Bon dia.

—Sí, fa bon dia —va ser la seva resposta. Tenia les mans al pom de la sella de muntar i mirava el cel amb aires de filòsof pagès—. Molt bon dia.

—¿Què desitja? —vaig inquirir.

Es va ofendre. Va avançar amb el cavall i va donar unes quantes voltes entorn meu, una acció molt intimidatòria, és clar. Jo quasi podia sentir els cors de la masia bategant. Vaig alçar la veu:

—És de mala educació parlar amb algú descavalcat des de dalt d’una muntura, senyor.

En Ballester es va adreçar als seus homes:

—Senyor! ¿Ho heu sentit? Ara sóc tot un senyor!

Els seus bandolers van partir-se de riure. En Ballester va fer un gest de condescendència burleta i va descavalcar.

No feia mala olor. Això em va semblar curiós, perquè, com a fill d’un comerciant marítim que vivia d’esquena a l’interior, m’havien educat en la convicció que els miquelets eren una cosa com ara les olles de sofre de l’infern. En Ballester feia olor de cendra neta, de farigola, de romaní. Com els seus homes.

Havia passat un any des que ens havíem trobat però no va preguntar, sinó que va afirmar:

—Ens coneixem.

—Crec que en certa ocasió —vaig dir sense passió— vam tenir un intercanvi comercial. Jo em vaig quedar sense res i vostè amb tot.

No va fer cas de les meves paraules i va assenyalar la masia.

—¿Per què s’hi han tancat?

—La seva fama el precedeix.

—Valga’m Déu. I aquesta fama ¿què diu de mi?

Ja que havíem decidit defensar-nos, em vaig mantenir ferm:

—Diu que l’Esteve Ballester és un monstre assassí i criminal. Amb l’excusa de lluitar per la pàtria catalana assalta pobres viatgers indefensos. Els roba o els segresta. Si el rescat no arriba a temps, crema els peus de les víctimes. I això quan està de bon humor.

Va estimar-se més fer cas omís de la meva provocació:

—¿De debò? —va dir—. ¿I vostè es creu tot el que diu la gent?

—Em consta que a alguns els despulla, els penja i els abandona.

Va deixar anar una riallada.

—Que jo sàpiga, no em vaig emportar res teu. —Va fer una pausa i, en un to molt més tenebrós, va afegir—: ¿I tu, un botifler, t’atreveixes a dir-me lladre?

Si volia negociar amb ell no em convenia que em tractés amb sarcasme. En Ballester i jo érem a mig camí dels seus homes i la masia. Em vaig treure el barret. Era el senyal convingut perquè totes les armes de foc traguessin el cap per la porta, les finestres i la teulada, inclosos els canons dels mosquetons rovellats, que les dones havien abrillantat amb draps i saliva.

—Senyor —vaig mentir—, tinc vint fusells apuntant-li directament al cap. Els nostres genets han partit a tota velocitat per avisar la Guàrdia de la Quietud. No trigaran a arribar. Sàpiga que som ciutadans pobres. Aquí no hi ha botí. Si hem de resoldre aquest negoci a trets, només serà per culpa seva.

Havia parlat a crits perquè tots em sentissin. Era un simple balanç comptable: si la perspectiva d’assaltar la casa no els semblava rendible, se n’anirien. I encara que només es creguessin la meitat de les meves mentides, n’hi havia prou per provocar-los dubtes. Per desgràcia, la proximitat de la violència transformava en Ballester. En tots els homes és així, però en ell era com si alguna cosa li esclatés a dintre. Els seus ulls profunds s’enfonsaven encara més. La vena blava que li recorria el pols dret s’inflava i palpitava. Anys després vaig conèixer les seves intimitats assassines: quan es disposava a matar podies ensumar aquella sudoració seva, intensíssima. La seva veu va xiuxiuejar horriblement, la vena blava del pols dret gruixuda com un cuc:

—Si els teus em maten, els meus et mataran a tu, imbècil.

—Cert —vaig respondre, també amb un xiuxiueig—. Parlant amb propietat, és un empat.

De cop vam sentir una cosa: els crits d’un nen esfereït.

Un dels genets se’ns acostava rient amb l’Anfan sota l’aixella. L’Anfan forcejava. Quan em va veure va allargar les mans cap a mi, amb els dits oberts, i es va posar a xisclar encara més desesperadament.

En Ballester devia percebre algun canvi en la meva cara, perquè va fer una ganyota, més que no pas un somriure, i va dir:

—El teu empat se n’acaba d’anar a la merda.

Tots hem tingut somnis infantils en què som engolits per un pou al fons del qual apareixen tentacles. Per a l’Anfan no era un malson, sinó la realitat. El tenia a deu metres, deu metres tan insalvables com un món.

Aquell nen feia ja un any que estava amb mi. L’havia vestit i alimentat. Dormia amb mi i amb la meva dona. L’havia renyat i corregit una infinitat de vegades, i ara era una mica millor de quan l’havia conegut. Només una mica, però fins a aquell dia només li havia vist fingir el plor.

Vaig notar una cortina vermella que em cobria els ulls com un teló, de dalt a baix. No vaig reconeixe’m la veu quan vaig dir:

—Deixeu-lo anar ara mateix! O juro per la meva santa mare que us mataré. A tu i a aquest animal que el té agafat. —I vaig afegir amb una veu quasi imperceptible—: Ho juro.

Durant un lapse inacabable en Ballester em va mirar fixament als ulls. L’Anfan es regirava i jo estava a punt de tornar-me boig. Pot ser que en Ballester ho entengués: amb dements no es pot negociar. Va fer un gest amb el cap, com si l’assumpte no tingués res a veure amb ell, i el genet va dipositar l’Anfan a terra.

L’Anfan va arrencar a córrer tan de pressa que queia, s’aixecava i tornava a caure. Però, mort de por i tot, corrent amb les trenes de color de palla al vent, quan va ser prou lluny del genet es va parar, li va treure la llengua i li va fer una botifarra. Va tornar a gemegar i a córrer, i no va parar fins a abraçar-se’m a la cintura.

En Ballester em va deixar de banda. Va ser un moment estrany, perquè era tan evident que tenia alguna cosa per dir-nos que encara que l’haguessin apuntat mil canons ningú hauria disparat. Es passejava amunt i avall davant de la barricada de la porta, amb la seva mirada iracunda.

—Teniu una vida tranquil·la i feliç —va començar—. Us penseu que el món es redueix a xocolatades i orgies. Idiotes! El cel ens caurà a sobre quan menys ho penseu.

Per demostrar el seu menyspreu de profeta fins i tot es va atrevir a fer una manotada brusca contra el canó d’un dels fusells que l’apuntaven. No vaig reaccionar. Vaig fer un gest als assetjats, traient importància a la gosadia d’en Ballester. Valia més que deixés anar el seu discurset i toqués el dos. Al capdavall, a aquelles altures resultava obvi que l’únic que pretenia era no quedar malament davant dels seus, fanfarronejant una mica.

—Us creieu les mentides de la Generalitat només perquè són mentides publicades en paperots oficials. ¿Quants pobres coneixeu a qui degui res? He pagat centenars de misses, la manutenció de cases d’orfes… Els únics que han de tenir-me por són els botiflers i els pendons vermells.

(Es referia als ministres de la Generalitat, per les seves gorres i vestidures de vellut vermell. ¿Ja ho he dit abans? Ah, vaja).

Des de l’interior de la masia es va sentir una veu anònima:

—Vas violar la cosina del meu gendre, malparit! T’haurien d’esquarterar a la quinta forca.

—Calúmnies! —va replicar en Ballester tombant-se cap a la veu—. Segur que ha sigut gent que assalta dient que ho fa en nom meu. ¿O és que algú pot creure que en Ballester necessita pagar o forçar per dormir amb una dona?

Des de la barricada va treure el cap la vella enèrgica. Treia mig cos per sobre de la pila de trastos amb un roc a la mà, amenaçant de lapidar-lo.

—Tu, els altres miquelets… ¿Quina diferència hi ha? Us creieu molt homes perquè dormiu al voltant d’una foguera i mengeu cérvol per sopar. Lluites només pels teus interessos, atacant gent de pau, i ens vols convèncer que ets un sant de la muntanya perquè a vegades mates algun borbònic borratxo. Que et pengin!

En Ballester va agitar el dit índex cap a ella, amenaçador, però fent servir un to més mesurat.

—Mestressa, no et confonguis. En aquesta guerra he mort més francesos i castellans que tot un regiment del rei.

Aquí vaig intervenir jo, amb l’Anfan als braços, les seves cames envoltant-me els malucs com les d’un mico petit i agafat tan fort al meu coll que quasi m’ofegava.

—Si tan apassionat és de la defensa del país, ¿per què no s’incorpora a l’exèrcit del rei Carles?

—Perquè tots dos exèrcits són iguals, encara que vesteixin uniformes diferents, de la mateixa manera que totes les flames cremen, tant si són vermelles com blaves.

Em vaig pensar que se n’anava, però encara va tornar sobre els seus passos. Em va parlar a l’orella:

—Jo també sé jurar. Ara escolta això: si et torno a veure et faré volar d’una puntada de peu. ¿Entesos?

L’Anfan va acostar la cara a la d’en Ballester, va inflar les galtes, va comprimir els llavis i va deixar-li anar un pet amb la boca a l’orella. Crec que va ser la primera i l’última vegada que vaig veure en Ballester riure d’una forma saludable.

—I digues al teu mico amb trenes que si no aprèn maneres tornaré per emportar-me’l. —Va obrir molt els ulls mirant l’Anfan sense parpellejar, va dibuixar una «o» amb els llavis i va deixar anar un—: Uh!

L’Anfan se’m va aferrar encara més al coll, xisclant de por, d’esquena a en Ballester i picant de peus contra els meus malucs. En Ballester va muntar enmig de les riallades dels seus, i abans d’anar-se’n encara va voler proclamar, mentre feia girar el cavall, saludant amb el barret:

—Senyors! Senyores! Que acabin de passar un bon dia.

A l’àvia que l’havia acusat li va dedicar una galanteria:

—Iaia, t’estimo.

Va esperonar la muntura i se’n van anar.

L’Anfan va veure una cosa a terra: a en Ballester li havia caigut el fuet. Va baixar del meu cos com d’un arbre i em va lliurar el trofeu.

El dia que em mori m’emportaré a la tomba la cara de felicitat d’aquell nen, satisfet d’oferir-me el fuet d’en Ballester. No era un regal, era una cosa que no es pot expressar totalment amb paraules. Havia nascut lladre, i el fet mateix que compartís el botí ho deia tot.

Li vaig prendre el fuet d’una revolada:

—T’he dit que no t’apartessis de les faldilles de l’Amelis!

* * *

El dia encara no s’havia acabat. Per més que pugui semblar mentida, l’esdeveniment heroic de la jornada encara havia d’arribar. Havent sopat em vaig encarar amb l’Anfan.

—Quan has trobat els mosquetons t’he dit que et quedessis amb l’Amelis —li vaig deixar anar des de l’altra banda de la taula—. I m’has desobeït.

Va reaccionar com una fera racional. Els seus instints innats i el seu sentit de la justícia es van unir per proclamar a l’uníson:

—Però els bandolers són lladres! —Es va posar dret sobre la taula, a la defensiva i al mateix temps indignat—. ¿Per què no puc robar uns lladres? —va afegir amb els ulls molt oberts—. Eren lladres!

En Peret li va cridar:

—Encantat! ¿Quan aprendràs que el pitjor insult que es pot dirigir a un home és aquest? Si no fos per en Martí, ara mateix els miquelets t’estarien rostint de viu en viu. Encantat!

Va passar una cosa definitiva quan en Nan, assegut a la seva cadira, fent gronxar les cames i mirant a terra va repetir:

—Encantat.

—Et castigaré —vaig anunciar.

Vaig anar a la meva habitació i vaig tornar amb el fuet d’en Ballester. Em vaig asseure i li vaig dir:

—Acosta’t.

Hi ha una mirada molt particular: la de l’ésser humà que es descobreix traït. Després d’un any sota el mateix sostre, després de tant temps dormint al mateix llit, ara exerciria la violència sobre ell. L’Anfan es va acostar aparentant indiferència. En aquelles quatre passes la seva mirada ja era la d’algú que volia oblidar-se de mi.

Vaig posar-li el fuet a la mà i vaig allargar la meva palma oberta.

—Pega’m.

Al principi no m’entenia.

—Pega’m! —vaig repetir.

Ho va fer, suaument.

—Més fort!

Va girar el cap per consultar els altres, atordit, però vaig posar-li un dit a la barbeta i el vaig obligar a mirar-me.

El fuet em va espetegar contra la mà.

—¿Això és tot el que saps fer? Més fort!

Em va pegar més fort. Em va obrir la pell. Quan va veure la sang, va fer un pas enrere, espantat.

—No hem acabat. Més.

Li vaig oferir novament la palma ensangonada. Em va pegar. La fuetada va aprofundir en la ferida i aquesta vegada no vaig poder evitar fer una ganyota de dolor.

—Prou —va suplicar l’Amelis.

—Calla! —vaig cridar i, mirant l’Anfan, vaig insistir—: Segueix o vés-te’n per sempre!

Va aixecar el fuet. Li vaig exposar la mà ferida sota els ulls, amb el solc obert i regalimant sang.

—El fuet. Fes-lo servir!

Es va posar a plorar, fet un mar de llàgrimes. No havia plorat mai d’aquella manera. En mans dels miquelets havia tingut por, però amb aquell torrent de llàgrimes vomitava el mal del món, tot el fel que la nostra època li havia inoculat. L’Amelis el va abraçar.

—¿Ho entens? —li vaig xiuxiuejar a l’orella—. ¿Ho entens ara?

Aquell vespre l’Anfan va comprendre que el seu dolor era el nostre, i el nostre el seu. I que ell aprengués aquella lliçó va fer que jo n’aprengués una altra: que quatre éssers humans poden ser, més que una suma d’individus, un conjunt amorós. Aquella nit vaig mirar d’una forma diferent el nostre llit ple de dorments. Ja no veia aquell colze, aquell embut, aquell floc de cabells d’un altre, molest, que ens cobria els ulls durant el son. Ells eren un tot, de la mateixa manera que ho era la sala esfèrica, més enllà dels objectes que la poblessin. Els vaig mirar, dic, amb l’atenció de Bazoches despresa de sentiments, que no són més que els núvols que enfosqueixen el paisatge de la raó. I tot i així no deixarà de sorprendre’m mai que l’observació metòdica desemboqui en la tendresa. Vaig sentir els roncs suaus de l’Anfan, vaig observar les ganyotes d’en Nan, que somiava, i les parpelles tancades de l’Amelis, i vaig pensar entre mi que aquell llit, aquell minúscul rectangle, era sens dubte l’astre més valuós de tot el nostre univers.





4


Heus aquí, doncs, l’estranya llar que a mitjans del 1710 vaig haver d’abandonar per una bona temporada. ¿I per què la vaig deixar? Aquí haig d’explicar una cosa sobre la situació militar del moment.

Tot i la frivolitat dels barcelonins, que seguien vivint com si la guerra només es lliurés a la vora del Rin, el cas és que el conflicte s’acostava més i més. Podria dir-se, de fet, que al 1710 ja estàvem acorralats. Tot el territori que controlava el Karlangues era el petit triangle que forma Catalunya, amb Barcelona al mig. Al 1710, doncs, quasi tot Espanya era a les mans del Felipó. Les Dues Corones sempre es van guiar per una estratègia endimoniadament sistemàtica. Els Aliats, en canvi, per embats seguits de llargs períodes d’indolència.

La situació militar anava de mal en pitjor, de manera que els capitostos de les potències aliades van pensar que alguna cosa havien de fer. I cada vegada que al teatre espanyol la guerra s’estancava, els Aliats optaven per una mateixa cosa: enviar a Espanya un general que desencallés la situació. Per aquelles dates l’última remesa va ser l’anglès James Stanhope. Tant de bo haguéssim tingut un altre Jimmy al nostre costat, un altre James Berwick, i no el milhomes de l’Stanhope. Tan pagat de si mateix com impulsiu, l’Stanhope era la sublimació de l’actitud «Això ho arreglo jo amb un pim pam!». ¿Com pot aprendre res un home que es pensa saber-ho tot? El general Pim Pam! Així hauria hagut de passar a la història!

Va arribar a Barcelona ben alliçonat pel seu govern. Anglaterra estava farta de la guerra, la seva missió consistia a acabar-la d’una vegada per totes. I aquell era l’últim esforç que Londres estava disposat a portar a terme per concloure-la victoriosament. Perquè amb l’Stanhope també van arribar nous contingents militars: infanteria holandesa i austríaca, i un poderós cos anglès de cavalleria dirigit per ell mateix. Aquests reforços, afegits a les tropes aliades que encara eren a Catalunya, havien de fer possible una gran ofensiva, venjar Almansa i coronar el Karlangues a Madrid com a rei de totes les Espanyes. I amb un pim pam!

A Barcelona l’ofensiva va generar una expectació inusitada. Els llibres d’història acostumen a oblidar-se de la immensa quantitat de gent que acompanya un exèrcit en campanya. I com que el nombre de civils que segueixen la cua d’un exèrcit sovint supera el de soldats, segur que convindreu que és un oblit voluminós. Per una banda es tractava de persones que oferien els seus serveis: des de barbers fins a sabaters, oficis indispensables per a un contingent humà tan gran. Però és que, a més a més, l’ofensiva del 1710 havia de ser l’atac decisiu. Centenars, milers d’espanyols austriacistes exiliats a Catalunya es van incorporar a les columnes militars, i ho van fer amb l’entusiasme de qui per fi veu el moment de tornar a casa cavalcant la victòria. I la cosa no s’acabava aquí, perquè a mercaders i expatriats es va afegir una rastellera d’oportunistes. Al capdavall, Catalunya havia sigut la terra més fidel a la causa del Karlangues. Seria lògic que una vegada coronat a Madrid recompensés els seus naturals amb càrrecs i prebendes. ¿I endevineu qui hi havia entre els pitjors vividors? Doncs sí senyors, el bo d’en Zuvi. A l’Amelis li vaig explicar que era una oportunitat única, que si tenia sort podria obtenir un bon pessic amb què saldar els nostres deutes.

Però l’autèntic motiu que em va impulsar a afegir-me a la cua de l’exèrcit Aliat no tenia res a veure amb els diners. És clar que això a l’Amelis no l’hi vaig dir mai. Ella mai hauria entès que em jugués la pell per una Paraula.

El bagul d’en Vauban havia sigut un missatge d’ultratomba. Era com si el marquès em digués: «¿Per a aquesta vida que fas et van educar els teus mestres?». Vaig pensar entre mi que no podia acceptar la fortuna del marquès sense fer un últim intent de copsar una paraula, la Paraula.

«Sobre la defensa perfecta», m’havia demanat en Vauban. Exèrcits de mitja Europa es disposaven a atacar el nucli de l’Imperi espanyol. Si volien coronar el Karlangues haurien d’apoderar-se de la capital, Madrid. Espanya i França, per descomptat, farien els impossibles per oposar-s’hi. Els millors caps s’enfrontarien als erms de Castella, tota la lluita pivotaria sobre la defensa de Madrid. Prometia ser un espectacle tan tràgic com grandiós, una topada de magnituds universals. I en aquell teatre, potser, trobaria un mestre que continués l’obra del marquès. Amb la seva ajuda, ves a saber, em seria revelada la Paraula. Les recriminacions de l’Amelis em van fer feliç, perquè l’únic motiu que tenia per oposar-se a la meva partida era l’amor. Però jo tenia un deute amb un amor igual de gran.

L’hi devia a en Vauban.

* * *

Havia d’espavilar-me per seguir l’exèrcit, de manera que vaig fer un tracte amb un comerciant. L’home pensava seguir la tropa amb un carro gros tirat per dos cavalls carregat de bótes d’aiguardent de pèssima qualitat. El seu càlcul era que quan l’exèrcit travessés els paratges secs i deshabitats de Castella, en què seria impossible proveir-se de vi, el preu de l’alcohol pujaria fins als núvols.

Vam arribar a un acord mútuament beneficiós. Jo necessitava transport i el seu carro estava cobert per una vela que a la nit ens serviria de sostre. Al comerciant l’acompanyava el seu fill, un noi pertorbat d’enteniment no gaire superior al d’un gos. Durant la nit el comerciant i el fill dormirien a la part de davant del carro, darrere mateix del pescant. Jo i un segon passatger, a la de darrere, protegint la porteta posterior.

Aquest segon passatger va dir que es deia Zúñiga, Diego de Zúñiga. Han passat vuit dècades i segueixo recordant-lo com un ésser singular. ¿Què tenia en Zúñiga que el feia diferent de la resta del gènere humà? Doncs, per més estrany que soni, que no hi havia en la seva persona res, absolutament res, que destaqués. No donava ni molta ni poca conversa; no era avar ni desprès; ni alt ni baix; ni trist ni alegre. Totes les persones tenen un gest propi, com esclafir els dits de certa manera, una rialla característica o una forma particular de decantar el cap a l’hora d’escopir. En Zúñiga no escopia, la seva rialla sempre quedava ofegada per la d’altres i tendia a amagar els dits. Al seu costat un fantasma hauria sigut molt més tangible. Era d’aquells individus que tendim a oblidar així que desapareixen del nostre camp visual. De fet, intento reconstruir la cara d’en Zúñiga i se m’esmuny de la memòria.

Pel que em va explicar, era fill d’una família de mitjana fortuna maltractada per la guerra. Com que el seu pare era un dels pocs castellans que havien pres partit pel Karlangues, els borbònics havien expropiat els béns familiars. El pare ja era gran i es va morir de pena. En Zúñiga era natural de Madrid.

Vam simpatitzar, encara que només fos perquè teníem moltes coses en comú. Per començar, les nostres famílies provenien d’un mateix estatus, ni rics ni ben pobres, i la vida ens havia enfonsat uns quants esglaons. Teníem més o menys la mateixa edat, i fins i tot es donava la casualitat que els nostres cognoms tenien una certa semblança. Dormíem arraulits l’un al costat de l’altre. Des del primer dia de viatge es va fer del tot natural que compartíssim el pa i el vi. Llàstima que no fos gaire conversador.

Poc abans d’arribar a Lleida vam atrapar aquella serp gegantina que era l’exèrcit Aliat, una bigarrada tropa d’anglesos, holandesos, portuguesos i fins i tot un regiment de catalans (una colla de fanàtics tarats, em podeu ben creure), dirigits tots per un comandament igual d’heterogeni. Vam abordar la columna principal des d’un corriol que l’atenyia perpendicularment, i vam haver d’esperar hores i hores perquè passés tota la tropa amb el seu bagatge, l’artilleria, armons i provisions. A continuació van aparèixer els nostres consemblants: milers de persones que seguien l’exèrcit com gavines la popa d’una barca de pescadors.

Sabent que el viatge seria llarg, i que el meu castellà encara presentava llacunes, m’havia emportat el llibre més gruixut que havia pogut trobar. El llegia abans d’anar-me’n a dormir, a la claror de la foguera, o fins i tot al carro. Entre sotrac i sotrac m’assaltaven els atacs de riure, perquè era una obra enginyosíssima i una alegria per a l’esperit. El que segueix va ser un episodi en aparença insignificant però que, per un motiu o un altre, la meva memòria va retenir.

Ens havíem aturat en un paratge qualsevol. Era una d’aquelles planures que s’estenen més enllà de Balaguer, anunciant ja les buidors espanyoles, i per matar el temps em vaig posar a llegir aquell llibre. De seguida vaig començar a riure. Cada pàgina em feia deixar anar cinc riallades. Tantes efusions van atraure l’atenció d’en Zúñiga.

—¿Es pot saber què llegeixes? —Va mirar la portada i, amb una barreja de disgust i desencant, va dir—: Ah, això.

Sense entendre els seus escrúpols vaig exclamar la mar de divertit:

—Feia temps que no reia tant!

—Si la ironia és divina, el sarcasme és el diable —va dir en Zúñiga—. I deus estar d’acord amb mi que aquest llibre està farcit de sarcasmes.

—Si un autor aconsegueix fer-me riure —va respondre el cínic d’en Zuvi—, no m’importa gaire com s’ho fa per aconseguir-ho.

—El que dol —va seguir ell— és que l’autor rebaixa les proses a les seves misèries més baixes. I si volem guanyar aquesta guerra necessitem exalçar l’èpica, no ridiculitzar-la.

—No acabo d’entendre aquest teu rebuig a una història tan amena i jocosa. Ara mateix estava llegint un capítol en què el protagonista allibera una corda de presos. El seu raonament és transparent: l’home neix com a ésser lliure; així doncs, que uns homes siguin encadenats per uns altres és intolerable, i en conseqüència tota ànima noble està obligada a oposar-s’hi. Un cop alliberats, evidentment, els malfactors l’hi agraeixen apedregant-lo. —Vaig posar-me a riure estrepitosament—. Trist, ocurrent, lúcid!

En Zúñiga no va riure gens ni mica.

—En comptes de rebatre’m, em nodreixes. Perquè la raó de ser del literat és transmetre alts pensaments, i fer-ho amb un estil que elevi l’idioma. Vet aquí l’alternativa: pàgines plenes de garrotades i facècies. ¿És a això el que ha de dedicar-se l’art en forma escrita?

—La literatura pot i ha d’ensenyar-nos lliçons de les quals és única en el seu magisteri. Si algú digués: «En la bogeria hi ha la lucidesa!», aquestes paraules tan sàvies no passarien de ser una sentència mancada de proves. Però quan aquesta mateixa idea se’ns serveix orquestrada amb aparat dramàtic, no em queda més remei que assentir. —Vaig brandar el gruixut volum amb totes dues mans—. Sí. Vet aquí la gran veritat que conté aquesta història: que la raó està en la desraó.

L’endemà del nostre debat literari, l’Stanhope i els seus cavallets van ser els grans protagonistes. Érem a la rodalia d’un poble que es deia Almenar. Ja era molt avançada la jornada i ens preparàvem per passar la nit als afores, quan va córrer la veu que l’exèrcit Aliat havia entrat en contacte amb el de les Dues Corones. Vaig proposar a en Zúñiga que ens hi acostéssim per veure què passava. Vam deixar enrere la caravana dels civils. A la rereguarda militar vam trobar els soldats malalts transportats amb carro. Els vam demanar notícies i van assenyalar cap a l’est.

—Diuen que l’Stanhope ha sorprès els borbònics.

Vaig suggerir a en Zúñiga que pugéssim a un petit tossal que hi havia a la vora i des del qual seria més fàcil observar el que passava.

Va ser una bona passejada. La veritat és que hi vam anar perquè no teníem cap altra cosa millor per fer. I perquè el sol ja dequeia i a aquelles hores l’ascensió no seria tan fatigosa. Era un serrat de color ocre, sembrat de mates de romaní. Feia molt bona olor.

El nostre cim tenia una altura modesta, però bones vistes. Als nostres peus s’estenia una plana rectangular, flanquejada per muntanyes a l’esquerra i un riu a la dreta. En un dels costats estrets del rectangle hi havia en Pim Pam Stanhope amb els seus genets. Un sol regiment en línia de batalla cobria un espai de seixanta metres, i en Pim Pam Stanhope havia arribat a Espanya amb quatre mil noiots triats d’entre els més fogosos. Quan no estaven bevent o cavalcant, estaven pixant la seva «bia» (ells ho escriuen beer), de manera que els catalans van acabar anomenant-los «pixavies». I a l’altre extrem del rectangle, l’exèrcit borbònic. La seva infanteria formava una atapeïda línia amb la baioneta calada. Déu meu, quin grandiós espectacle el de milers d’homes formats abans de la batalla. I tot i així, educat com estava en les arts de Bazoches, els meus sentits veien alguna cosa més que la seva carn o els seus uniformes. Entre tota aquella massa humana, ordenada per batallons, els meus ulls podien percebre les seves ànimes com flametes de milers d’espelmes que tremolen davant del buf de l’huracà que s’acosta.

Recordo que en Zúñiga va deixar anar un pensament en veu alta:

—Ai, Senyor, ¿com s’acabarà això?

A la meva època els teòrics de la cavalleria sostenien un debat curiosament paral·lel al de l’enginyeria. Ells també estaven dividits entre vaubanians i coehornians, per dir-ho així. El seu Coehoorn era en Marlborough. Sí, sí, aquell, el cosí d’en Jimmy: Malbrough s’en va-t-en guerre, mironton, mironton, mirontaine.

Fins a aquell moment la cavalleria sempre havia seguit tàctiques prudencials. Els genets s’acostaven fins a la infanteria enemiga, s’aturaven a una distància de tret de pistola, i descarregaven. Un tiroteig persistent podia fer que la infanteria perdés els nervis i fugís. Llavors, i només llavors, la cavalleria desenfundava el sabre per empaitar la tropa que sortia a la desbandada.

Aquestes picardies, sempre a l’espera d’una oportunitat sense córrer riscos, van ser alterades per en Marlborough. En el fons, el que ell va proposar va ser un retrocés de tres-cents anys en l’art de la cavalleria militar. ¿No era el cavall en si mateix una arma potentíssima? En Marlborough va fer que la cavalleria tornés a l’edat mitjana: el cavall pensat no per transportar, sinó per arremetre.

La cavalleria anglesa va ser la primera a cenyir-se a aquesta nova tàctica. Quan arribava a cent metres de l’enemic, senzillament no es parava: passava del trot a la càrrega. S’emportava tot el que trobava al davant, i problema resolt! En un pim pam!

(Aviam, alemanyeta meva, ¿tu a quina de les dues teories creus que s’adscrivia en Pim Pam Stanhope? Molt bé, ho has endevinat! Que llesta que ets!).

El sol ja s’enfonsava a l’horitzó, un semicercle taronja envoltat per una aureola violeta. La gran incògnita és saber per què els espanyols no van fer res. Quan en Zúñiga i jo vam arribar al tossal ja feia una bona estona que els dos bàndols eren cara a cara. Els espanyols van tenir unes quantes hores per modificar la formació, o fins i tot retirar-se. Res, no van fer res absolutament. Es van limitar a esperar, fonent-se sota un sol d’estiu. Potser la vall era massa estreta per permetre’ls maniobrar, potser no estaven al corrent de les tàctiques de la cavalleria anglesa i es pensaven que els genets es limitarien a hostilitzar-los amb pistoles i carrabines. O potser, senzillament, i com de costum, els espanyols estaven dirigits per un grapat d’ineptes.

Vam veure els Aliats instal·lant en una elevació una bateria de sis canons. Tot seguit van començar a disparar, amb la intenció evident de donar suport a la càrrega de cavalleria. L’Stanhope havia dividit les seves forces en dues línies. A una ordre donada el seu primer front es va llançar a la càrrega, empunyant el sabre i udolant com llops enrogallats.

Creieu-me si us dic que en aquest món hi ha poques coses més espantoses que una càrrega de cavalleria crepuscular. Milers i milers d’unglots feixucs, redoblant contra el terra amb un ímpetu de multitud animal; el tremolor era tan notable que al voltant nostre pedres i terrossos rodolaven vessant avall.

Per aquells dies l’exèrcit borbònic estava molt minvat. A primers d’any la major part de les tropes franceses havien tornat al seu país per reforçar el front del Rin, i els reclutes espanyols deixaven molt a desitjar. En tot cas, no calia ser un general ni conèixer les febleses de l’exèrcit de les Dues Corones. Contemplaves aquella massa de casaques vermelles a cavall dirigint-se contra la fràgil línia de soldadets blancs, i era obvi com havia d’acabar la cosa.

Les files espanyoles tremolaven com enfilalls de salsitxes, per més que els oficials s’esgargamellessin exigint ordre. Van vacil·lar. Pobres nois. No feia ni quatre dies que els havien reclutat i estaven a punt de sofrir la càrrega de l’elit anglesa. Vaig fer un càlcul ràpid: quatre mil cavalls, a uns tres-cents quilos per cap, més els setanta de mitjana de cada genet, feia un total de més d’un milió quatre-cents mil quilos, escometent a trenta quilòmetres per hora uns vailets morts de por. Just abans de l’impacte em vaig estimar més girar el cap.

En alguns punts les baionetes alçades van oferir una resistència sorprenent. En d’altres, la formació es va ensorrar com una tanca vella. Fins i tot el soroll feia pensar en milers de fustes partint-se. I tot i així, malgrat la decisiva violència de la topada, al camp de batalla d’Almenar vaig aprendre una lliçó que constataria moltes vegades: que la majoria de les retirades, curiosament, comencen a la rereguarda.

A partir d’aquell instant la batalla es va reduir a una cacera humana. Per al soldat de cavalleria hi ha un punt de magnètic en una esquena que fuig. L’instint l’empeny a empaitar-la i a obrir-li el crani d’un cop de sabre. Pel que fa al perseguit, no hi ha paraules per descriure el martiri de la seva fugida. Si no l’atrapa el sabre ho faran les potes del cavall.

Fa una mica he descrit el camp de batalla com una vall rectangular amb muntanyes a l’esquerra i un riu a la dreta. Per arribar al riu s’havia de baixar una esquerda del terreny, abrupta i de profunditat considerable. A l’hora de fugir, centenars d’individus hi eren empesos pels seus propis companys. Rebotaven a les roques del vessant mentre els supervivents intentaven travessar el riu nedant. La resta es va dispersar cap a l’est.

En la desbandada els borbònics abandonaven l’artilleria i tota la impedimenta. Jo vaig cridar a en Zúñiga, assenyalant la línia de l’horitzó:

—Mira! Al fons, en aquell bosquet enlairat, ¿no ho veus? És el Felipó en persona, que fuig amb la seva escorta de mercenaris palatins!

Els pixavies de l’Stanhope estaven molt enfeinats empaitant els borbònics. I aquests havien abandonat els pertrets, inclosos els opulents carros amb les riqueses que el Felipó transportava. Ja ho he dit abans: els primers sempre seran els primers, i enmig de tanta confusió sempre se’n podia treure algun profit. Un carro amb la vaixella reial, cinquanta sabates de luxe, qualsevol cosa que enxampéssim. A més a més s’estava fent fosc, i això ens ocultaria una mica. Els gemecs dels moribunds s’elevaven com el raucar de les granotes d’una bassa al capvespre. Ja hi havia dotzenes de saquejadors, saltant per entre els cossos caiguts. Vaig constatar que els homes regiraven els cadàvers a la recerca de joies o monedes, mentre que les dones tendien a apoderar-se de botes i vestimenta.

—Valdrà més que ens separem —vaig dir a en Zúñiga—. Si trobem res avisem-nos amb tres xiulets.

Cada un va anar per la seva banda, però jo em vaig rendir al cap d’una estona. Ja quasi era negra nit. Em vaig parar davant del barranc que baixava cap al riu. Potser, vaig pensar entre mi, algun carruatge important s’hi havia estimbat. Si jo fos un borbònic que carregués els crucifixos reials, o els orinals d’or del rei, m’estimaria més tirar-ho tot a l’aigua que no lliurar-ho a l’enemic.

Era un coster molt dret i vaig baixar amb molt de compte. No hi vaig trobar res d’interès. Només uns quants cadàvers disseminats per la vora del riu. A tots dos marges s’estenien zones d’horta, arruïnades pel pas dels exèrcits. Quan ja tornava al nostre carro, ja il·luminat per la claror de la lluna, per casualitat vaig veure en Zúñiga.

Sortia d’una cabanya de pedra, un petit magatzem d’hortolans.

—Ah, Diego, ets aquí —vaig saludar-lo.

Va quedar molt sobtat de veure’m. Havia entrat a la cabanya a tafanejar una mica, em va dir, sense cap resultat. Si no arriba a ser per l’olfacte que tinc hauria donat mitja volta i la cosa s’hauria acabat aquí. A Bazoches m’havien entrenat els ulls, les orelles i també el nas: tots els sentits. En el moment en què en Zúñiga tancava aquella porta desballestada, va passar alguna cosa. La mateixa porta, pel fet de moure’s, va impulsar una capa d’aire cap al meu nas. Una olor. Una olor molt peculiar. Barrejada amb altres olors vulgars, com la del gra sec o l’espart vell. I enmig, aquella olor. El meu olfacte la recordava; la meva memòria, no.

—Deixa’m donar-hi un cop d’ull —vaig dir.

—Et dic que no hi ha res, anem’s-en —va dir en Zúñiga interposant-s’hi.

El vaig apartar i vaig seguir endavant. Vaig entrar a la cabanya. Aquella olor, aquella olor, desagradable i irresistible alhora. ¿Què tenia a veure amb mi, què em recordava? Era ben fosc, només m’il·luminava la claror de la lluna, que hi entrava com filaments platejats. Les eines del camp estaven cobertes de rovell, unes panotxes de blat de moro oblidades es feien malbé amuntegades. Al fons, un embalum informe cobert per una vella tela de sac. Allà. Cada un de nosaltres té una olor peculiar, i la por fa que la gent desprengui una olor més intensa. Una espurna em va il·luminar: per fi vaig recordar a qui pertanyia aquella olor de porus bruts, de matèria densa i greixosa.

Vaig estirar la tela. I allà el tenia, ocult com un escorpí sota la pedra: en Joris Prosperus van Verboom. I, com s’ha de fer amb els escorpins, abans que reaccionés li vaig aixafar el cap d’un cop de taló.

—T’he enxampat —vaig dir.

Vaig donar la volta al seu cos feixuc i vaig començar a clavar-li cops de puny secs.

—Martí! Deixa’l estar d’una vegada, que el mataràs!

—Tu no el coneixes —vaig dir, recobrant l’alè.

I vaig seguir pegant-lo a la cara. En Verboom cridava en francès, espanyol i un d’aquells idiomes holandesos. En Zúñiga em va cenyir amb tots dos braços.

—M’has dit mil vegades que la gent normal no té res a veure amb aquesta guerra dinàstica! I ara estàs a punt de matar un pobre desgraciat!

—¿Pobre desgraciat? —Vaig interrompre la pallissa i vaig mirar en Zúñiga esbufegant—. ¿Pobre desgraciat, dius? És en Prosperus van Verboom!

A en Verboom el va salvar en Zúñiga. Quan es va assabentar que era un peix gros, en Zúñiga em va implorar que no el matés, que ens l’emportéssim pres per cobrar una recompensa. Vaig ser tan burro que hi vaig accedir.

En Verboom havia sigut descavalcat per una canonada. Ferit lleugerament, en la derrota s’havia arrossegat fins a aquell refugi de fortuna. La veritat és que ens van felicitar i recompensar llargament per la captura. Tant va ser així que fins i tot en Pim Pam Stanhope en persona ens va voler conèixer.

El cor em va fer un salt tan fort que em va pujar fins a la gola. ¿Podia ser allò un senyal del Mystère? Abans de consagrar-se a la cavalleria, l’Stanhope potser havia servit a l’enginyeria. ¿Podia ser que es convertís en el meu següent mestre? Us respondré de la forma més sintètica: no. Em va semblar l’últim ésser a qui sol·licitar suport moral. Tots els grans genets semblen petits quan no cavalquen. L’Stanhope ho semblava i ho era, tan curt d’estatura com d’enteniment, presumptuós i mel·liflu alhora. Ens havia arrossegat a la seva tenda de campanya per una causa i prou: exalçar la seva pròpia figura amb l’excusa de lloar la nostra, perquè quan en vam sortir havia deixat molt clar davant de tots els presents que si els Aliats havien vençut a la batalla, i havien capturat personatges tan granats com en Verboom, no es devia a les armes conjuntes, ni a aquell reietó del Karlangues, sinó de forma única i exclusiva a la presència a Espanya d’un geni anomenat James Stanhope.

Després de l’audiència, en Zúñiga em va demanar sobre en Verboom:

—¿Què t’ha fet perquè l’odiïs tant?

No vaig saber ben bé què contestar. Havia passat molt temps des de la nostra disputa a Bazoches. Vaig pensar en la Jeanne i vaig sentir una fiblada al pit. Però jo volia creure que la meva animadversió cap al salsitxer holandès obeïa a alguna cosa més que a una venjança personal.

En Verboom era un mal home. I si rellegiu la frase anterior, estareu d’acord que és el pitjor que pot pregonar-se d’un ésser humà. És com dir-li: «El món estaria molt més bé sense tu». En un món just en Verboom no hi tindria cabuda, i d’un món imperfecte se l’havia d’expulsar per evitar que l’empitjorés. No ho vaig fer, i més tard me’n vaig haver de penedir amargament, com sempre ens passa quan posem el lucre per davant de la justícia.

(¿A tu què et sembla? ¿Aquest final de capítol queda massa moralista? Sí, és clar; a tu t’agrada. Bé, en aquest cas no hi ha dubte: suprimeix-lo. Segur que millora).





5


Almenar va ser una victòria decisiva. Ningú dubtava que les Dues Corones tornarien a presentar batalla. Però el nombre de baixes, moderat, no reflectia la commoció soferta a les seves files.

Sense el contingent francès, el Felipó només podia comptar amb els reclutes espanyols, uns nois que, com s’havia demostrat, estaven més verds que l’herba. La següent topada es va produir a Saragossa, una ciutat a la vora de l’Ebre. Per al Felipó encara va ser pitjor que Almenar. El dia va acabar amb vuitanta banderes capturades, sis-cents oficials borbònics presoners i dotze mil baixes entre la seva infanteria.

Després de la victòria de Saragossa els Aliats van parar per decidir què fer. Va ser en un lloc que es deia Calataiud, i al consell de guerra es van reunir fins a nou generals de totes les nacionalitats. Els portuguesos, molt lògicament, eren partidaris de seguir endavant i enllaçar amb Portugal. D’aquesta manera Lisboa i Barcelona quedarien unides per les armes aliades. Uns altres generals volien apoderar-se del nord. Si es conqueria Navarra, argumentaven, es tancaria la frontera francesa i en Felip V no podria rebre reforços del seu avi. El Karlangues dubtava. Però aquí va intervenir en Pim Pam Stanhope. ¿Navarra, al nord? ¿Portugal, a l’oest? ¿Què s’empatollaven? Ell havia arribat amb el mandat exprés d’entronitzar el Karlangues com a Carles III d’Espanya i tornar-se’n a casa. I allò era exactament el que pensava fer. Pel que sembla, va donar un cop de puny sobre la taula: o l’exèrcit prenia la ruta de Madrid o ell i els seus pixavies se n’anaven cap a casona. O sigui que directes a Madrid!

L’exèrcit austriacista no va ser mai una màquina militar tan precisa com abans de Saragossa. Pel que fa a la tropa, no s’havia vist un exèrcit més heterogeni des dels temps de l’Anníbal. Després de mesos sencers compartint marxes i camins, puc dir que vaig arribar-los a conèixer molt bé.

Els oficials anglesos eren uns autèntics senyors, mentre que la seva soldadesca era la pitjor trepa de perdularis d’Europa. Al cos portuguès l’ordre s’invertia: els soldats eren uns nois encantadors, sempre tímids i obedients, a les ordres d’uns oficials que semblaven tractants d’esclaus. Entre els holandesos n’hi havia de dues menes: els bevedors i els mals bevedors.

L’actitud dels diferents grups nacionals respecte als altres podria definir-se com «doneu-los un glop, però sense deixar anar l’ampolla». Els anglesos dedicaven als portuguesos un menyspreu infinit. Els tenien per pitjors que els espanyols, que ja és dir. Pel que fa als portuguesos, com es pot suposar tenien una idea diferent. Si els anglesos eren tan rics i tan savis, es preguntaven, ¿per què no arribava mai la victòria final?

Aviam, semblava que per fi arribava, perquè aquella tardor del 1710 l’exèrcit Aliat avançava imparable cap al cor de Castella. Bé, ara potser us pregunteu com es va defensar la seva capital de l’exèrcit Aliat. La resposta és molt senzilla: no es va defensar.

El 19 de setembre dos dragons anglesos van arribar als afores de Madrid. Atònits, van informar que entre ells i la ciutat no s’oposava res, ni un miserable batalló de milicians. Jo vaig quedar tan sorprès com aquell parell de dragons. Així ¿no hi hauria lluita? Doncs no, no n’hi va haver. Ni un sol tret! ¿I per a això havia recorregut mitja Península? Quan ja es distingia la ciutat, en Zúñiga em va informar que Madrid no era plaça fortificada. Només estava envoltada d’una tanca de maçoneria, l’única finalitat de la qual era dirigir el tràfic cap a les duanes que cobraven impost pels productes que entraven a la ciutat. Molt bé, Zuvi!

Mentre el Karlangues preparava la seva entrada triomfal a Madrid, en Zúñiga i jo ens vam avançar a les tropes. La meva primera impressió va ser que Madrid era una ciutat vàcua i sense encís, amb els carrers buits. M’equivocava. Encara no sabíem que al Felipó, en la seva retirada de la capital, l’havien seguit fins a trenta mil cortesans i partidaris. No els va deixar gaires opcions: tot aquell noble o secretari que no el seguís en la seva fugida seria considerat traïdor a la santa causa borbònica.

El millor allotjament que vam trobar van ser les golfes d’una taverna. El sostre s’inclinava tant que per moure’ns per la part més baixa havíem d’anar de quatre grapes. I el mobiliari es reduïa a un parell de màrfegues, dues palanganes i una finestra. Bé, tampoc podíem queixar-nos. Havíem entrat a Madrid abans que el gros de l’exèrcit. Per celebrar el retorn a la seva ciutat, en Zúñiga em va portar a una de les tavernes més populars, i mentre preníem uns gerros el taverner ens va sentir parlar.

—Però senyors —va dir—, ¿que no ho saben? Els Aliats estan a punt d’entrar a Madrid. —Va mirar a banda i banda, com si tingués por que ens escoltessin—. Fa deu dies els súbdits francesos van rebre ordre d’abandonar la ciutat. ¿On eren vostès? ¿Com és que ho ignoren? Els Aliats no és que simpatitzin gaire amb els francesos!

En Zúñiga i jo ens vam mirar. Vam comprendre que el taverner havia confós el meu accent català amb francès. En Diego va arronsar les espatlles com dient: mira, ¿per què desenganyar-lo?

—Ves per on —vaig respondre—, doncs jo estava convençut que la meva entonació passaria inadvertida.

—No, no, de cap manera! —va dir el taverner—. I pot causar-li molts problemes.

—El problema —el vaig interrompre— és que no me’n puc anar de Madrid. De fet, m’hi acaben d’enviar. ¿Ho entén?

Vaig deixar que arribés a les seves pròpies conclusions. A la gent li agrada que la considerin més llesta del que és. Al final els ulls se li van il·luminar: «Vet aquí —devia pensar— un espia del rei Felip». Fins llavors no vaig afegir:

—Silenci! La ciutat s’omplirà d’austriacistes en un tres i no res. I la nostra arribada ha sigut tan precipitada que encara no hem resolt la qüestió de l’allotjament.

I així, gràcies al patriotisme del taverner, vam aconseguir llit i sostre gratis a les golfes. Després d’instal·lar-nos ens va posar al corrent de la situació. Segons ens va dir, el Felipó havia decidit incorporar al seu arsenal una arma desconeguda en la guerra moderna: els conys.

El taverner ens va explicar en el to més confidencial del món:

—Quan es va saber que la pèrdua de Madrid era inevitable, el govern va fer venir totes les putes malaltes de Castella, Andalusia i Extremadura i tot. Cossos sotmesos als mals més invisibles i contagiosos. D’aquesta manera esperen infligir milers de baixes als Aliats. Pel que més vulguin, no s’acostin a cap bagassa!

* * *

No és Madrid la més bella de les capitals que es pugui visitar. Els seus carrers s’obren a l’atzar, per a horror de l’enginyer. Els desnivells roben perspectiva als edificis i les façanes són tan lletges que costa de creure. L’ornament públic és mínim. Madrid no posseeix velles relíquies, falta excusable atès el seu caràcter de ciutat nova. No va ser fins que no la van convertir en cort (cosa que havia passat tot just un segle abans de l’arribada d’en Zuvi el Camallarg) que aquest petit llogaret va començar a guanyar altura de capital. Però el que no té excusa és que sent una urbs nova es va estendre sense pla previ, improvisant carrers en terraplè, estrets, ombrívols i tortuosos. Ja hi podeu pujar de peus: quan la van construir, els enginyers de Madrid devien estar bastint fortaleses al Carib. Té uns carrers brutíssims, i el paviment, quan n’hi ha, està deixat, esquerdat i aixecat. Segons els mateixos madrilenys, el pitjor turment que pot idear la Inquisició és ficar el reu en un carruatge i posar-lo a circular pels seus empedrats.

Però estic donant una imatge esbiaixadament trista de Madrid. Els meus sentits, esmolats a Bazoches, s’excitaven encara més davant de la novetat, i com que la cosa nova era una ciutat sencera, els meus ulls i les meves orelles vivien un festí. Sí, el fet d’haver estudiat a Bazoches feia de la meva visita madrilenya una exploració. Per al bon estudiant del Mystère tot resplendeix, i l’atenta observació tot ho il·lumina. Autòctons i estrangers coincidien a beneir els cels madrilenys. L’aire sempre és fresc; la llum hivernal és dolça i imponent, mentre que a l’estiu, a diferència de la Barcelona mediterrània, el sol no fereix mai els ulls. El madrileny corrent es deleix per les begudes gelades, cosa que obliga a carregar milers d’animals de bast amb neu. A Barcelona el negoci del gel era pròsper; a Madrid, exuberant. No hi ha pèrdua de temps més agradable que passejar per les vores del riu que travessa la ciutat, el Manzanares, amb un gelat a la mà i admirant les seves belleses. El més normal és que les jovenetes casadores s’asseguin com flors, escortades pels seus familiars i sota un para-sol, mentre llueixen l’últim modelet. Els pipiolis que hi passen afluixen el pas i els dediquen galanteries, que són correspostes amb una salutació, un menyspreu o una salutació aparentment despreciativa.

La Plaza Mayor de Madrid és un bullici continu. Hi acaben totes les postes que porten a la capital de l’imperi, cosa que fa que la gent s’hi congregui per conèixer i comentar notícies. A la plaça mateix se celebren actes de fe, corrides de toros i execucions. Confluència triple i feliç, perquè els espectadors admiren els penitents, les corrides prenen relleu i l’espectacle s’arrodoneix amb algun divertit ajusticiament. El públic encara està comentant les últimes paraules del condemnat quan arriben missatgers de tot l’imperi relatant la matança portada a terme pels maputxes en alguna colònia o l’assalt d’un port caribeny.

L’espanyol no és un apassionat dels seus dominis. Són tan lluny, i n’obté tan poc benefici real, que les bones notícies es reben amb la mateixa indiferència que les dolentes. Aquest caràcter mansuet m’atreia en extrem. A un barceloní Madrid li semblava un lloc d’allò més pacífic. A Catalunya es vivia en un estat de guerra, larvada i perpètua alhora, de tothom contra tothom. Pobres contra rics, els del litoral opulent recelant dels bàrbars muntanyesos de l’interior, miquelets contra estrangers i la guàrdia contra els bandolers. Per mar els pirates berbers, el particular negoci dels quals consistia a segrestar viatgers i demanar-ne rescat. I perquè no hi faltés res, hordes d’estudiants apedregadors. Tot això sense comptar les guerres dinàstiques, que són les úniques que els historiadors consideren dignes de ser narrades.

A Madrid no era així per molts i diversos motius. La presència de la cort reprimia tota violència estranya al poder; la ciutat era lluny de qualsevol ruta d’invasió i el caràcter madrileny no és díscol. Com totes les corts, Madrid era un rusc que atreia una immensa població flotant. Una gent que, com tots els oportunistes, no estava interessada a barallar-se sinó a arrambar-se. Però potser la cosa més curiosa era que a Madrid l’agressivitat popular estava en mans d’una casta peculiar: els emboçats, uns senyorets que es cobrien la cara i el cos amb la capa i es passaven el dia buscant causes per batre’s en duel.

Per si la vida no fos ja prou perillosa, només faltaven aquells poca-soltes, rara barreja de cavaller errant i xacal nocturn. Un desaire qualsevol era motiu perquè et desafiessin a mort, sense que valguessin excuses. La nit era seva, i per aquest motiu quan queia el sol Madrid es convertia en una ciutat moltíssim més avorrida que Barcelona. Vaig aprendre molt de pressa que el millor era fer-se passar per pobre i indigne, perquè per a un emboçat matar un no ningú no tenia mèrit. I com que el bo d’en Zuvi sempre ha tingut menys dignitat que un indi pèls a la barba, em vaig deslliurar de les seves humorades sense gaires problemes.

I ara el millor de tot. Si demanéssiu a aquest soldadet on s’ha empalmat més vegades, sens dubte us respondria que a dos llocs: el Tahití d’en Cook i el Madrid d’aquella tardor del 1710. La prova definitiva que el món està mal fet és que les putes cobren per follar. (Tu, calla i escriu, rata d’església). Però quan es va escampar l’absurd rumor que eren agents borbònics, a les pobres meuques de Madrid no els va quedar més remei que abaixar els preus i tornar-los a abaixar. I quan ja eren irrisoris, rebaixar-los encara més. Era evident que es tractava d’una falsedat generada per hostilitzar els Aliats. I tot i així la tropa ocupant se la va empassar. Com que consideraven el Felipó capaç de qualsevol infàmia, es van recloure als seus acantonaments i per consolar-se van substituir les putes per l’ampolla. La mentalitat soldadesca és imprevisible.

En fi, us deia que almenys per a en Zuvi el Camallarg van ser uns dies la mar de feliços. L’exèrcit ja havia entrat a Madrid però el Karlangues encara era als afores, atenent els seus afers i preparant la gran entrada triomfal. Mentrestant, jo em passava el dia tirant-me belleses barates.

Al principi, expliquem-ho tot, vaig cometre un error de foraster.

El primer dia, passejant pel sud de la ciutat, més popular, em vaig aturar per observar una d’aquelles horroroses façanes sense finestres. Un madrileny trempat i ociós em va abordar:

—¿Què mira amb tant de deteniment? ¿Que està interessat a construir una casa de malícia?

—Ni construir-ne ni regentar-ne —vaig respondre, innocent de mi—, em conformaria a disfrutar-ne. ¿Vostè sap si visitar una «casa de malícia» és gaire car?

—No, i ara —va dir el bon home—, ¿per què ho hauria de ser? A Madrid som molt acollidors. Entri, entri i demani a l’amo el que vulgui.

I en efecte, la porta estava entreoberta, sense temor ni prevenció respecte als vianants. Vaig pujar una escala estreta. Al primer pis una dona feia sargits. I quin primer pis més discret! Ni una finestra, sens dubte per ocultar l’ofici que s’hi exercia.

—Hola! —la vaig saludar—. ¿Quantes noies hi ha a la casa?

La dona em va mirar d’una forma estranya. Potser m’havia pres per un agutzil, i vaig voler tranquil·litzar-la:

—No pateixi —vaig dir—, només sóc un client.

En aquell moment va entrar un home. Vaig repetir la pregunta, i encara que ell va fer cara de despistat, la dona li va donar a entendre que jo era un visitant més o menys il·lustre.

—Doncs tinc la meva dona —va respondre, bastant desconcertat—, a qui ja coneix, les meves tres filles i la meva santa mare. Però vostè ¿qui és? I ¿per a què li interessen les meves dones?

—¿Fa servir les seves pròpies filles? ¿Això és normal a Madrid? —em vaig indignar—. Bé, dels costums que tinguin jo no n’haig de fer res. ¿Pot ensenyar-me-les, sisplau? I ¿quant demana perquè me les beneficiï una estona? Cap cosa estranya, tirar-me-les i prou. Comprengui que vinc de lluny i tinc les meves necessitats.

L’home es va tornar lívid i em va voler fer fora.

—Ep, escolti, que estic disposat a pagar! —vaig protestar—. Ja m’imagino que la seva indignació és regateig, però abans demani preu. ¿Admet moneda catalana? No he tingut temps de visitar el canvista.

Vaig tenir la sorpresa de veure que s’armava d’una destral. I la va alçar per sobre el meu cap!

—Pensi que no hi ha negociador més dur que el fill d’un comerciant català, o sigui que calmi’s —vaig dir—. L’únic que vull és ficar-me al llit amb les seves filles, totes tres alhora si fa descompte.

Quan vaig veure que carregava contra la meva persona, empunyant la destral, vaig pensar entre mi que valia més córrer escales avall.

—Vostè s’ho perd! —vaig cridar mentre fugia—. I sàpiga que acaba d’arruïnar la universal fama d’hospitalària que tenia aquesta ciutat!

Quan ho vaig explicar a en Zúñiga, es va fer un tip de riure. Les «cases de malícia» no eren prostíbuls, sinó el nom amb què es coneixia certa argúcia legal. Segons les lleis madrilenyes el rei tenia dret a cobrar impostos per la primera planta de cada edifici. Per evitar el cobrament la gent construïa casa seva amb tècniques de dissimulació, de tal manera que el primer pis no tenia finestres cap a l’exterior i semblava una prolongació de la teulada. Cases de malícia! Per l’amor de Déu, ¿què volien que entengués? I ¿a qui se li acut cobrar un impost tan insensat? Realment, allotjar una cort no serà mai un bon negoci.

No obstant, si deixem de banda els petits malentesos, inevitables en qualsevol visitant, ben aviat em vaig aclimatar a les dolçors madrilenyes. Passava el dia de flor en flor, i, quan tornava a les meves golfes, allà m’esperava el taverner patriota.

—¿Que esgotat que torna! No canviaria mai el meu ofici pel d’espia, no senyor. Fa moltes ulleres, amic meu! Es nota que els tràfecs d’un agent del rei consumeixen cos i ànima.

Aquí, la meva benvolguda i horrorosa Waltraud s’indigna, protesta i es regira, tractant-me de mal marit, viciós i perdut. Actitud que, per descomptat, no aporta res al coneixement dels homes, sinó al de les dones. (Però ¿tu què et penses, garrineta meva, que l’Amelis m’esperava teixint, com una Penèlope? I, malgrat tot, ens estimàvem, una cosa que el teu cervell de colomí ros no entendrà mai de la vida).

El 28 de setembre, finalment, el Karlangues va fer la seva entrada a Madrid. La previsió era que el rei oís missa al santuari d’Atocha i a continuació fes la seva triomfal entrada a Madrid. Triomfal! Ha! I «ha» una altra vegada! Posa aquí un llarg escarni, rialles i sarcasmes a dojo!

El Karlangues feia el trajecte muntat en un cavall blanc i vestint un elegantíssim vestit negre. I Déu n’hi do quina cara feia. Perquè pels carrers no hi havia ningú, absolutament ningú, a part del bo d’en Zuvi i un coix que no havia tingut temps d’amagar-se.

No era el seu rei. Els madrilenys odiaven el Karlangues tant com els barcelonins el Felipó. El dia anterior s’havia donat ordre que reguessin el trajecte i engalanessin els balcons. I un colló. Els carrers estaven tant o més coberts de merda que de costum. Els balcons el van rebre buits i tancats. Les campanes semblava més que toquessin a morts que no que repiquessin. Quan encara era al carrer d’Alcalá, va donar mitja volta sense arribar a palau i diuen que va dir:

—Madrid és un desert!

Jo no puc assegurar-ho, perquè a aquelles altures de la desfilada ja me n’havia anat amb una puta desesperada, i s’entendrà que les enrabiades del Karlangues no m’interessaven. Però immediatament darrere d’en Karlangues anava amb el seu cavall blanc en Pim Pam Stanhope, que feia una cara més eloqüent encara que la del rei.

Sempre igual, els generals estrangers semblaven incapaços d’entendre res en absolut. No volien adonar-se que Castella i Catalunya estaven en guerra exactament de la mateixa manera que França i Anglaterra; que Espanya era un nom sota el qual s’ocultava una realitat que s’apoderava de la política, el comerç i, si m’ho permeteu, el sentit comú i tot. Un camp de batalla entre dues formes oposades d’entendre el món, la vida, el tot. Dic que em vaig fixar molt bé en el semblant de l’Stanhope; aquell home per fi entenia el gran embolic en què s’havia ficat. Mai un comandant ha fracassat d’una manera tan rotunda després d’haver complert la seva missió d’una manera tan perfecta. Havia conquerit Madrid, però fent-ho com a invasor havia perdut Castella. Havia coronat el Karlangues, però el seu tron era intrús, i com a tal, volàtil.

Els anglesos podrien arribar a admetre una dinastia francesa regnant a Londres, o els francesos una dinastia anglesa a París. Però els madrilenys no tolerarien mai el Karlangues com a rei, mai, i no perquè fos un rei austríac, sinó perquè era el rei dels catalans. I l’Stanhope va creure poder arreglar-ho tot amb un parell de càrregues de cavalleria. Per favor! Sí, benvolguda i horrorosa Waltraud: com diríeu vosaltres, schöne Schweinerei, un senyor merder.

Durant tota la guerra els Borbons van tenir una estratègia superior. Els Aliats havien conquerit Madrid en una mena d’esbojarrada cavalcada medieval. Els borbònics sempre van actuar seguint pautes metòdiques, com un cargol de banc lent i minuciós. Els Aliats eren a Madrid, però francesos i espanyols seguien fermament ancorats a Tortosa, Lleida i Girona. Això ho arreglo jo en un pim pam! Riuria si no fos perquè la tragèdia dels Aliats va acabar sent la nostra.

Durant els dies següents el Karlangues va intentar atraure’s els madrilenys amb mil persuasions i falagueries. Corrides de toros gratis, regals i prebendes per a la ciutat. Res. Va sufragar tres dies de lluminàries a les quals no va acudir ningú. Fins llavors no vaig saber com pot ser de depriment un espectacle de focs artificials sense espectadors. Els reis obliden que la dignitat d’un poble no es compra.

Fins i tot va arribar a l’extrem de repartir diners a l’estil dels cèsars. Uns quants genets recorrien la ciutat amb sacs plens de monedes que tiraven a l’aire. Els madrilenys s’ajupien a collir-les, per descomptat, perquè una cosa era no ser austriacista i l’altra ser curt. Però això sí, les arreplegaven amb el seu humor càustic. El Karlangues s’havia proclamat a si mateix «Carles III d’Espanya». Feien un petó a les monedes i proclamaven sorneguerament:

—Visca en Carles tercer mentre duri el diner!

* * *

Així doncs, com podeu veure, la conquesta i ocupació de Madrid va ser de tot menys èpica. I com que la pregunta d’en Vauban havia sigut sobre la defensa òptima, aquell no era el brou més adequat per trobar mestre ni descobrir la Paraula. Mentrestant, l’efervescència contra el Karlangues anava a més. No és que la gent tramés revoltar-se. No era això. La immensa majoria de madrilenys tenien alguna cosa en comú amb la immensa majoria de barcelonins: mentre la seva vida seguís igual, estaven tan poc disposats a lluitar a favor d’en Felip V com en contra d’en Carles III. Els soldats Aliats continuaven reclosos a les casernes i mantenien poc contacte amb el poble, amb la qual cosa s’estalviaven les provocacions. I la Guàrdia de la Quietud estava composta per catalans, la mala fama dels quals causara pànic. En tot cas, diguem que eren d’una equitat perfecta: quan enxampaven un delinqüent li donaven una pallissa, l’obligaven a cridar «Visca en Carles III!» i se l’emportaven detingut.

L’autèntic malestar l’atiaven els borbònics emboscats i els capellans fanàtics. Al meu entendre, eren forces malgastades. Per una banda, no necessitaven subornar la lleialtat del poble de Madrid, que ja tenien a favor seu. I per l’altra, per més que se’ls hi induís, els madrilenys eren prou prudents, o responsables, per no cometre la bogeria d’alçar-se contra un exèrcit regular. (A més a més, ¿per a què amotinar-se mentre ploguessin sacs de diners?). Pel que fa als capellans espanyols, no n’hi ha de pitjors a tot l’univers catòlic. Els seus interessos sempre estan aliats amb els de l’estupidesa humana, fomenten els uns i els altres a cada sermó i no els deturen ni el sentit del ridícul ni la força de la raó.

Un dia estava assegut en una taverna qualsevol quan va entrar un captaire. En comptes de demanar caritat, va començar a repartir uns volants. En va deixar un parell a cada taula, incloent-hi la meva. No tenia res més a fer i me’l vaig llegir. A la tercera línia ja no em vaig poder aguantar el riure.

Algun agent filipista devia haver contractat aquell pobre perquè repartís aquells paperots, molt definitoris de la mentalitat borbònica. El pamflet no carregava contra els anglesos, els portuguesos o els austríacs. En absolut. Tota la càrrega retòrica anava adreçada contra els «rebels», és a dir els catalans. Segons el seu autor, la culpa que l’enemic hagués ocupat Madrid no era de les armes aliades ni de la incompetència borbònica, sinó de les intrigues catalanes. Fins i tot jo em vaig arribar a convèncer que en les seves estones lliures els catalans havien inventat les cabres, els ulls de poll i les morenes. Que els catalans patissin d’aquests mals no els eximia de la seva perfídia, exactament de la mateixa manera que els jueus eren un poble maleït per més que Jesucrist també fos jueu.

No recordo exactament tots els punts del pamflet, potser val més així. Només tinc present els principals càrrecs. Quan s’acabés la guerra violaríem les dones de Castella i assassinaríem o enviaríem a galeres els seus marits. Segons aquell pamflet, els catalans eren darrere d’un complot per apoderar-se i monopolitzar el comerç amb Amèrica (del qual Catalunya sempre havia sigut rigorosament exclosa pel fet de ser un regne a part). Els impostos sobre els castellans serien, més que onerosos, d’un rigor propi d’esclavistes, i anirien a parar al tresor de Barcelona per a gaudi dels rebels. Tots els comandaments de l’exèrcit, com també els jutges i jurats de Castella, serien suplantats per indígenes de nació catalana. Per assegurar-se el control sobre Madrid s’erigiria una fortalesa, amb la qual es tindria els seus habitants sotmesos fins a la fi dels temps.

Vaig posar-me a riure. No ho hauria hagut de fer. El que estava llegint en aquell paper, en aquell diminut tros de paper, era el pitjor del gènere humà. I no perquè fos ple d’insídies sobre l’enemic, no. El temps va demostrar que contenia una cosa molt més terrible.

El més diabòlic va ser que uns quants anys després aquell paperet es va convertir en realitat, però aplicat a Catalunya i a una escala bíblica. Projectant els seus temors, els borbònics van ser tan perfectes en la retribució d’unes ofenses imaginàries que no van oblidar ni un sol punt. L’assassinat en massa ja havia començat molt abans del final de la guerra. Després de l’11 de setembre del 1714 tot l’ordre jurídic català va ser arrasat i substituït pel de Castella. Durant dècades Catalunya va ser considerada terra ocupada militarment. Tots els governants que va tenir procedien de Castella. Els impostos van arruïnar el país, abans ric, i van reduir a la fam la majoria. I, finalment, per controlar Barcelona es va construir la Ciutadella, la fortalesa vaubaniana més pèrfida mai concebuda. ¿I endevineu qui en va ser l’autor? Sí, ell: en Joris van Verboom, el carnisser d’Anvers. Aquesta va ser la seva recompensa per haver participat al setge de Barcelona. (¿Ja t’he explicat com el vaig matar?).

Però ¿qui havia de pensar això al 1710, amb l’exèrcit Aliat a Madrid i el Karlangues ostentant, per més nominal que fos, el títol de rei de totes les Espanyes? De la invisibilitat del mal jo no en percebia gens d’animositat, la gent era amable i fins i tot obsequiosa; la guerra seguia sent un assumpte de les altures dinàstiques, estrany a les misèries quotidianes dels diferents pobles que habitaven les Espanyes. Vaig estripar el pamflet a bocins. El que al principi m’havia fet riure, després d’una lectura atenta em va posar furiós. Jo havia vist els excessos de la tropa espanyola a Beseit, els boscos catalans plens de sogues i penjats. Ara s’entenia d’on treien els seus soldats i oficials tant de fel assassí.

Vaig tornar al meu allotjament d’un humor tempestuós. M’hauria agradat obrir el cap a algú, però ¿a qui?, ¿a qui? La responsabilitat no requeia en aquest o en aquell, sinó en un vapor invisible. El mal és com un núvol negre; es forma allà dalt, més enllà del nostre abast i la nostra comprensió, i quan descarrega el diluvi no veiem el núvol, ens limitem a sofrir la tempesta.

No tenia ganes de compartir taula amb ningú. Furiós, vaig pujar a les meves golfes amb un rosegó de pa i un tall de formatge. En Zúñiga no hi era. Millor. Com acabo de dir, no era dia per compartir-lo amb ningú, i encara menys amb amics que amb enemics. Em vaig asseure al meu jaç. Era un formatge sec. Com que no tenia ganivet, vaig començar a buscar el que en Zúñiga sempre guardava al seu equipatge. Al costat del seu jaç tenia una bossa cilíndrica de cuiro. En un altre moment hauria sigut més respectuós amb els béns d’altri, però érem amics i necessitava un ganivet. Vaig posar aquell sac de cap per avall i vaig deixar-ne caure el contingut a terra.

No contenia res sòlid, només papers. Centenars de pamflets, quartilles exactament iguals a les que havia tingut ocasió de llegir feia un moment a la taverna. N’estava sostenint un grapat entre les mans quan en Zúñiga va entrar.

Jo tenia un amic, un amic que es deia Diego Zúñiga, i per aquella porta entrava un altre home, un desconegut de qui ara ho desconeixia tot menys la seva missió: donar la vida per en Felip V, l’home més detestable del segle. Ara es feia intel·ligible el seu caràcter aquós, aquella mirada que hi veia sense que la veiessin, el seu cos de perfils lleus com una ploma. Per davant dels ulls em van passar imatges anteriors d’en Zúñiga. A Almenar el vaig enxampar sortint de la cabanya d’eines on s’amagava en Verboom. Segur que ell mateix l’havia ocultat en aquell refugi. Sí, fins a aquell moment no se m’havia acudit pensar que n’hi ha que neixen per ser espies.

Li vaig tirar el grapat de volants a la cara i vaig exclamar:

—Aquesta merda és teva!

No es va immutar. Era en Zúñiga, l’home invisible, les passions no el traïen mai. Es va limitar a arreplegar els papers de terra, com si jo no hi fos. El vaig assetjar.

—¿Em demanes per què he servit el meu rei, potser? —va replicar per fi—. ¿Per què m’he jugat la vida, i m’he amagat anys i anys entre l’enemic? Suposo que per dues paraules: fidelitat i sacrifici.

—El privilegi dels reis és contractar-nos perquè morim per ells, no perquè odiem per ells —vaig dir—. Només una ànima bàrbara pot voler enfrontar pobles i nacions com si fossin exèrcits.

Va somriure.

—Quan els vostres diputats van violar el seu jurament de fidelitat a en Felip, ¿qui va enfrontar el poble de Catalunya al seu rei? I ¿què esperaves que passés llavors? ¿Que Castella contemplés impertèrrita com ofenien el seu sobirà, que pròpiament parlant també és el vostre? ¿Que després de portar la guerra a Espanya i apunyalar-nos per l’esquena ens quedéssim de braços plegats? Tenim un imperi a conservar, Martí, i a Barcelona només volen dessagnar-lo. Durant tres-cents anys Castella l’ha sostingut sola, mentre vosaltres miràveu a una altra banda, amagats sota la falda de les vostres Llibertats i Constitucions.

—L’imperi… l’imperi… ¿Què heu guanyat conquerint un món? Els indis americans us odien; els veïns europeus ni tan sols us envegen, sinó que us menyspreen, i sostenir aquesta miríada de possessions a ultramar ha arruïnat les arques de Castella. I us creieu amb el dret d’exigir a altres regnes que participin en els vostres excessos, i que ho facin per la glòria de Castella! Et feia un home intel·ligent, Diego.

—I m’hi considero —va respondre en un to gens apassionat—. Per això em sap greu no haver entès l’ànima catalana. Explica’m tu els motius de tanta desraó: ¿per què voleu destruir una unió d’armes que ens faria poderosos i respectables? ¿Per què abomineu un projecte comú, que hauria hagut d’unificar la Península fa segles?

—Perquè el que vosaltres anomeneu unitat és opressió! Digue’m: ¿traslladaries la cort a Barcelona? ¿Admetries que Castella fos regida per lleis catalanes? ¿Que els vostres ministres fossin escollits només entre els diputats catalans? ¿Us agradaria que les vostres viles i ciutats fossin ocupades per tropes catalanes, que hauríeu d’acollir i aixoplugar, encara que fos a costa de les vostres dones? —Vaig agitar un dels pamflets davant del seu nas—. Pel que he llegit crec que no!

—És llei de vida que els grans devorin els petits i els febles sucumbeixin davant dels forts. I tot i així, aquesta no és l’actitud de Castella. Podent ser part privilegiada d’un tot, trieu ser menys que el no-res. És incomprensible.

—Potser el que és incomprensible és mesurar l’honra per l’instint bel·licós. Aquest camí només us ha portat a les derrotes i a la fallida. Totes les nacions que prosperen ho han fet gràcies a la suor i els diners fluents, no per les armes i la pólvora. Però vosaltres insistiu en l’entercament de l’heroi obtús. Cada barco que s’omple de canons en comptes de barrils és una nau de mercaderies perduda; cada regiment que s’instrueix i s’arma, una indústria malbaratada. Almenys així ho veuen els meus conciutadans.

En honor d’en Zúñiga, diré que sabia escoltar.

—Ara ho entenc —va dir—. No voleu ser grans, voleu ser rics. No estimeu la glòria, sinó l’opulència. Odieu Esparta pel mateix motiu que estimeu Síbaris. —Va fer una passa cap a mi—. Però digue’m, Martí, ¿quin sentit té una vida sense desig d’epopeia, sense alguna proesa per llegar a la generació següent? El vostre projecte vital és el dels cucs. Sense llum ni il·lusió, sempre sota terra, mai elevant-se per sobre del seu temps. Val més perdre la vida a la batalla que malbaratar-la en gorgs mesquins. —I va sentenciar—: El vostre mal és la mediocritat de l’ànima.

—I el vostre —vaig replicar— que us intoxiquen els llibres de cavalleries. Els dolents!

Se li va escapar una rialleta tan poderosa com insolent. M’havia ocultat la seva condició d’espia, fins i tot m’havia utilitzat per camuflar-se. ¿Qui havia de sospitar de l’acompanyant d’un llibertí tan inofensiu com en Zuvi el Camallarg? El vaig engrapar pel coll i el vaig estampar contra la paret.

—Algú escriu aquests paperots en un racó fosc i després els boscos s’omplen de penjats —vaig dir—. Jo ho he vist! Algú redacta aquesta pila de falsedats i l’endemà persones estranyes a la tinta són degollades i estimbades. Digue’m que no et creus les barbaritats escrites en aquests paperots. Digue-m’ho!

Vaig mirar-lo als ulls, i en aquell mateix instant vaig saber una cosa esgarrifosa. Vaig maleir la meva ceguesa, perquè el seu somriure em va fer veure que ell mateix, el meu bon amic Diego Zúñiga, havia escrit o dictat aquells papers.

—Castella va conquerir un món —va dir—. I ara vénen quatre sangoneres de Barcelona, escudant-se en l’arxiduc Carles, volent quedar-se tot allò pel que van morir els nostres pares. Mai de la vida. I creu-me, Martí: molts ho pagaran. La mà del rei potser no arriba fins a Viena o Londres, però és segur que arribarà fins a l’últim racó d’Espanya.

El vaig deixar anar. Al bo d’en Zuvi no li han agradat mai les coses definitives, però poques vegades la meva veu ha sigut tan ferma com quan vaig dir:

—Diego, ja no som amics.

* * *

Realment no va ser el meu millor dia a Madrid. Vaig passar la nit de taverna en taverna, i no per conèixer noves putes, sinó per emborratxar-me. Va, seré sincer: el que de veritat buscava era partir-li la cara a algú. No sóc un gran busca-raons, però no negaré mai les virtuts d’una bona baralla. Quan tot va malament el millor és repartir un parell de castanyes, si pot ser a la cara d’algú que s’ho mereixi. I si no, mira, doncs llavors al primer que passi. Tu a ell i ell a tu. Tant se val qui dóna i qui rep: només és qüestió de desfogar-se.

I em sentia culpable, molt culpable. Havia acompanyat l’exèrcit amb l’esperança que un mal, la guerra, em proporcionés un bé, un mestre, però ¿com trobar maganons a Madrid? En la meva follia èbria, vaig començar a arremangar mànigues dretes a la recerca de Puntuats. Per desgràcia, els parroquians de les tavernes em defugien. Amb el meu accent barceloní i les meves malediccions a en Felip V em prenien per un agent que es feia el borratxo per descobrir els borbònics. Fins el més encantat sospitava que era un austriacista provocador. No podia trobar ningú que em consolés ni que se m’enfrontés. Encara em veig amb els colzes a la penúltima barra, begut, sol i cridant:

—¿És que enlloc de Madrid no trobaré ni un amic ni un enemic?

Ja eren altes hores de la nit quan vaig entrar en un antre farcit de bevedors cridaners. Si no em guanyava una pallissa allà no ho faria enlloc. Vaig arribar tan carregat que quasi no m’aguantava dret. El local era pleníssim, no quedava ni una cadira lliure. Vaig veure cinc homes apinyats al voltant d’una taula. El que manava era un quinquagenari, un individu gros i de mirada autoritària. En qualsevol altre moment l’hauria reconegut a l’instant, però el vi no és amic de la memòria, que els germans Ducroix em perdonin.

Vaig agafar el més menut dels cinc pel coll i el vaig arrencar de la cadira. M’hi vaig asseure, vaig posar els peus sobre la taula i vaig dir a aquell quinquagenari:

—¿Em permet que m’assegui aquí?

No es va deixar provocar. En comptes de començar una baralla va fer un gest amb el cap, ordenant als seus que no em fessin cas. Debatien sobre temes militars, i un d’ells va fer una referència defensiva. M’hi vaig adreçar:

—El que vostè acaba de dir —vaig interrompre’l— és una gran ximpleria. Estacar els glacis només serveix per proporcionar escales als assaltants. Però és clar, és normal que els ximples diguin ximpleries.

El quinquagenari devia tenir molta autoritat, perquè fins i tot en aquell moment va aconseguir deturar l’atac de l’home que jo havia ofès. Em va mirar i va dir:

—Abans que comenci un joc de cops de puny amb en Rodrigo, que el deixarà esgalabrat, seria d’interès que argumentés els seus insults.

—Sàpiga que no sóc jo qui ha parlat, senyor —em vaig defensar—, sinó el gran Vauban, que ho fa per la meva boca.

—Valga’m Déu —va dir l’homenàs en to irònic—. ¿Que esmorza amb marquesos francesos, al matí?

—Ho feia —vaig respondre davant de la seva incredulitat, i vaig matisar—: A vegades.

Com que el debat s’havia reduït només a la seva persona i la meva, vaig poder fixar-me en ell més detingudament, i tot i el vi vaig acabar reconeixent-lo:

—Esperi. Jo sé qui és vostè! Des del moment que l’he vist que hi dono voltes; m’ha despistat que no portés uniforme, però per fi me’n recordo. —Vaig agitar un dit en direcció al seu nas—. Tortosa! Sí, això mateix, Tortosa. Vostè és el general que em va fúmer una coça al cul! Vostè em va fer volar per sobre del glacis! —Em vaig posar dret i el vaig reptar movent els punys en cercle davant de la seva cara—. Vinga, valent. Atreveixi’s a clavar-me una puntada de peu ara que no porta uniforme de general!

L’homenàs em mirava exactament igual que un gos vell mira una mosca vironera.

—¿El fem callar d’una vegada, Don Antonio? —van intervenir els seus.

—Intenteu-ho! —Vaig riure—. Per si no us en heu adonat, Madrid està ocupat pels Aliats. Només haig de sortir al carrer i xiular. La Guàrdia de la Quietud estarà molt contenta d’arrestar el vostre gran general, sobretot tenint en compte el que va passar a Tortosa i que la guàrdia està composta per catalans.

El grup va deixar anar una riallada tan unànime que tota la concurrència va interrompre les converses per mirar-nos. ¿De què reien? No entenia res. Desconcertat, vaig deixar caure els punys i em vaig gratar el clatell.

—Tindré molt de gust a abaixar-li els fums —va dir el gran general—. Però abans assegui’s al meu costat i expliqui’m què li va semblar aquell setge.

Ho vaig fer. Potser va ser una forma d’esbravar-me tan útil com els cops. Durant una hora llarga vaig estar bevent i dissertant sobre els mals i els defectes del setge de Tortosa. Aquella Trinxera d’Atac, farsa inacabada. Cavàvem a escassa profunditat i massa de pressa. Sense materials adequats, sense rigor. Una Trinxera d’Atac en règle era una obra més sofisticada que una piràmide! I aquella només era una suma aberrant de galeries desviades i parets empostissades amb pi verd en comptes de taulons. La terra que havien de compactar s’esllavissava. ¿El resultat? Tots aquells morts inútils. Milers de nois assassinats més per la política que per l’enemic, collons. N’hi hauria hagut prou d’arribar a les muralles amb la trinxera. El comandant anglès, home assenyat, s’hauria rendit. Però no, el porc d’Orleans va voler una glòria ràpida. A ell tant se li’n donaven uns quants milers de morts! Collons una altra vegada!

Estava borratxíssim. Quan em vaig haver esbafat, vaig mirar el gran general. El vi em pujava pels ulls.

—I a més a més vostè em va clavar una coça al cul!

Vaig voler agafar el got amb la mà. La meva mirada ja no podia calcular distàncies i els dits el van travessar com si fos un objecte fantasmal. Hi veia triple: davant meu tenia tres generals. Les meves disquisicions sobre Tortosa li devien interessar, perquè em va agafar per les solapes i, sacsejant-me, va demanar:

—¿D’on ha tret aquests coneixements? I ¿per què esmentava l’enginyer francès?

L’alcohol m’havia derrotat. El vaig mirar. Vaig obrir els llavis, molt lentament, per explicar-li alguna cosa sobre Bazoches. Vaig deixar-ho córrer. No podia, no volia. I a més a més, ¿per què havia de fer-ho? Amb la boca pastosa, em vaig acostar a l’orella del gran general i vaig somicar compungit:

—Digui’m una cosa, l’hi prego. ¿Coneix vostè la Paraula?

Em va mirar, sorrut i amb la boca oberta:

—¿Paraula? ¿Què paraula ni què punyetes?

Va continuar interrogant-me. Però en el meu estat ja em trobava més enllà de qualsevol autoritat. Vaig dir:

—Tot és una merda.

El cap em penjava com si fos un ninot. El front em va caure sobre la taula com un coll sota la destral del botxí.

Hores després algú em va despertar. M’havia quedat sol i tancaven el local. Tenia la galta dreta enganxada a la taula, amb vi sec com a engrut. Vaig sortir fent esses. Una patrulla que passava em va veure anant de banda a banda.

—Va, nois —van dir entre ells en català—, que riurem una mica amb aquest borratxo.

Em van envoltar i em van instar perquè cridés el típic «Visca en Carles III!».

—Visca el cocido madrileny!

—Ep! Mostri més respecte cap al seu rei!

—¿Respecte? Tots els reis són iguals! Uns assassins egoistes! I ara que hi penso: ¿què hi heu vingut a fer, vosaltres, a Madrid? Torneu-vos-en a casa vostra i deixeu de tocar els collons als bons bevedors!

Crec que aquella va ser la pallissa més exhaustiva que m’han fumut mai. Vaig quedar tan pla que quan van acabar amb mi no hi havia gaire diferència entre el bo d’en Zuvi i una alfombra de Ceuta. Abans d’anar-se’n, em van robar les botes.

Amb les primeres llums em va rescatar el taverner patriota. Passava per allà camí de la seva taverna, per obrir-la. Em va veure estès al carrer i em va carregar passant un dels meus braços per la seva espatlla:

—Però home de Déu, miri que l’hi vaig advertir —em va renyar—. ¿Com se li acut ficar-se amb els catalans?





6


Estava tan baldat que fins dos dies després no vaig aconseguir sortir del jaç. La meva única alegria va ser constatar que en Zúñiga havia tocat el dos de les golfes. Molts anys després vam tornar a trobar-nos, i durant dècades va estar empaitant-me per tres continents. Sempre em va odiar. Però aquesta és una altra història.

Em vaig posar dret amb mal a tots els ossos i em vaig vestir. En una butxaca interior vaig descobrir un passaport que, sens dubte, m’havien introduït els assistents del gran general de part d’ell.

Vulgui acudir a Toledo i presenti’s tot seguit davant del general

Don Antonio de Villarroel.



En el mateix moment de llegir-ho vaig entendre moltes coses. És clar que es van riure de mi quan vaig amenaçar de denunciar-los a la guàrdia! Tot i les amenaces i les coaccions del Felipó, alguns castellans van aprofitar l’ocupació del 1710 per canviar de bàndol. El tal general Villarroel, sens dubte, era entre ells. I els qui l’envoltaven devien ser el seu estat major. El més probable era que en aquella taverna estiguessin celebrant que el Karlangues els havia admès a l’exèrcit austriacista amb rang i pagues adequats.

De manera que em vaig dirigir a Toledo. Per ser sincer, ni tan sols era conscient de l’interès que em guiava les cames. ¿Entrevistar-me amb aquell coi de general? ¿El mateix que a Tortosa m’havia fet rodolar glacis avall d’un cop de peu al cul? D’altra banda, qualsevol podia veure que aquell individu tenia el caràcter d’una mula amargada, i que devia ser un d’aquells soldadots que mengen martells i caguen claus. ¿Quin negoci podia fer el bo d’en Zuvi amb algú així? Doncs ¿voleu que us digui una cosa? Vaig anar a Toledo, i hi vaig anar més dret que la fletxa d’un indi.

Vaig trobar en Villarroel a l’alcàsser de Toledo, en un despatx d’allò més sobri. Va anar directament al gra. En efecte, ara servia com a general a l’exèrcit austriacista, i volia al seu estat major un expert en poliorcètica. No era gens estúpid: havia pescat els meus comentaris sobre en Vauban, i de seguida va saber que aquell noi era molt més que un borratxo sense remei. Vam començar a regatejar el meu reclutament, tot i que els diners eren el que menys m’importava.

Digueu-ne intuïció, digueu-ne Mystère, com vulgueu. Mentre negociàvem vaig aprofitar per observar l’interior d’aquell personatge, aguditzant tots els sentits de Bazoches.

En aquell home hi havia alguna cosa, tot i que seria incapaç de definir en què consistia aquella cosa. «Si necessita un mestre el trobarà, tant si és un Puntuat com si no». Ara bé, ¿aquell home havia de ser el continuador dels ensenyaments d’en Vauban? ¿No un enginyer, sinó un militar, i a més a més castellà, sent jo català? «Aviam, ¿i per què no? —vaig pensar entre mi—. ¿Que no em va admetre el marquès de Vauban tot i el fet que França odia el que és català?».

Vaig resoldre el conflicte entre el meu cap i el meu cor amb un compromís: donaria una oportunitat a aquell coi de general. Si es mostrava digne d’en Vauban, seguiria la seva petja. Si em defraudava, desertaria a la primera oportunitat.

Com ja és costum, la meva benvolguda i horrorosíssima Waltraud atura el relat inquirint amb la seva ignorància. En primer lloc em demana si el meu propòsit de desertar a la primera ocasió no era perillós. A això haig de respondre que sí, però molt menys del que sembla. A la meva època desertava una proporció tan elevada d’homes, i a tots els exèrcits, que la pregunta apropiada seria la inversa: ¿per què n’hi havia que no ho feien? Alguns espavilats van arribar a adoptar com a mitjà de vida l’ofici fraudulent d’allistar-se i desertar d’aquells exèrcits que pagaven més bé. El resultat era una sagnia tan gran que els exèrcits acabats de formar arribaven a vegades al front reduïts a la meitat dels efectius. Això pel que es refereix a la tropa. Pel que fa als generals, la meva grassa Waltraud se sorprèn que en Villarroel comencés la guerra en un bàndol i que quan la guerra va arribar al seu equador es passés a l’altre. Bé, doncs aclarim que en això no hi havia res d’insòlit. Els temps canvien. Avui dia l’exèrcit francès està integrat per francesos, i l’anglès per anglesos. En els meus temps no era així. Un militar de carrera era un professional qualificat que no diferia gaire d’un especialista mèdic, per dir alguna cosa. Un metge francès pot ser contractat per un rei anglès, i cap francès amb dos dits de front li recriminarà que tingui cura d’una salut estrangera. Igualment, qualsevol sobirà podia contractar militars de qualsevol origen, i el que donava honorabilitat al militar era ajustar-se als termes del contracte, no que el contractista fos un o un altre. Al 1710 en Villarroel va rescindir el contracte que l’unia al Felipó, de manera que va quedar perfectament lliure per posar-se al servei de qualsevol altre sobirà que li fes una bona oferta. ¿Queda clar, morsa rossa? Doncs seguim.

Al principi, com a comandant en Villarroel em va semblar un home espantós, un tirà a cavall. La seva vida era la cavalleria, treia els esquadrons als afores de Toledo i, vinga nois!, a cavalcar més i millor que la guàrdia reial macedònia. Com a enginyer vaig aconseguir eludir la majoria dels exercicis, no tots. Vinga amunt i avall, avall i amunt, fins que la sella et deixava el cul quadrat. Més que un general semblava un gos pastor. Quan algun genet s’esgarriava, allà hi havia el gran general, bub, bub, bordant i empaitant el gamarús que sortia de la formació. I com que el gamarús en qüestió acostumava a ser el bo d’en Zuvi, rebia unes escridassades que Déu n’hi do.

—El meu contracte és en qualitat d’enginyer, no de dragó! —vaig protestar un dia, trontollant sobre la sella.

—¿I jo què vol que li digui? —em va deixar anar ell—. Renunciï, que Déu l’ha criat més per ser frare que no per ser soldat, i doni-li gràcies, que el salva de pitjor nota!

Don Antonio només prenia un gotet de vi a l’hora de dinar. Amb un plat de farinetes mig crues en tenia prou, i no li agradava cap altra dona que no fos la seva. Les nits que no dormia al llit conjugal, que eren unes tres-cents seixanta-quatre a l’any, s’estimava més una taula rasa que un matalàs. ¿Com podia congeniar el bo d’en Zuvi amb un home així?

Els enginyers no s’han sentit mai còmodes en l’estructura dels militars. Les salutacions marcials, el respecte al superior jeràrquic, tot això no ho vaig assumir mai. Vaig escapolir-me’n tant com em va ser possible. Toledo era tan avorrit que m’emborratxava no per vici, sinó perquè no tenia res de millor per fer. Una vegada em van convocar a una reunió de l’estat major del gran general, on em vaig presentar tard i més alegre del compte. Don Antonio em va dedicar una de les seves mirades mudes, increïblement ferotges.

Es debatia sobre la situació general, plena de núvols negres. Mentre els Aliats es podrien a Toledo, el Felipó estava incorporant milers de reclutes al seu exèrcit. I per si no n’hi hagués prou, el Monstre li havia enviat reforços francesos a les ordres del duc de Vendôme. En Villarroel va expressar el seu temor que Toledo s’estigués convertint en una enorme ratera. Va demanar la meva opinió: ¿seria capaç la ciutat de sostenir un setge? El vi va riure en lloc meu:

—Ha, ha, ha, quina pregunta més tonta, Don Antonio, perdó, general. He, he, he, si els borbònics assetgen Toledo, no hi haurà setge. Els subministraments tallats, la població ens odia, les muralles tan corcades que les pedres i tot crien cucs. Hi, hi, hi, tenint en compte que ja deuen superar-nos en una proporció de tres a un, valdria més fotre el camp ara que encara podem, ho, ho, ho.

Em va tancar una setmana als calabossos, a pa i aigua. I no perquè discrepés de la meva opinió, sinó perquè havia dit exactament el que ell pensava, però amb males maneres. Jo em pensava que la meva seria una masmorra tan fonda que haurien de fer-me arribar el menjar amb una fona. No. El fet és que va ser una reclusió molt poc rigorosa; deixant de banda la dieta, que em va purgar.

Durant la meva breu reclusió també va tenir lloc un esdeveniment rellevant: el Karlangues va fugir de Toledo, i de Castella, i va tornar discretament a Barcelona. Que s’anticipés a l’exèrcit ho deia tot de la seva confiança en una victòria militar. Va tocar el dos abans que ningú i amb vent fresc. El camí a Barcelona estava plagat d’irregulars castellans disposats a tallar-li els collons, de manera que va haver d’anar-se’n envoltat d’una escorta tan forta que va debilitar encara més l’exèrcit. Heroic exemple!

Per als castellans només va tenir queixes i recriminacions:

—A Madrid he trobat molta gent que em demanava i ningú que em servís.

¿I què s’esperava? Castella i Catalunya estaven en guerra, ser el rei dels catalans excloïa ser-ho dels castellans. Precisament ell hauria hagut de saber-ho. De fet, ho sabia.

Mentre va ser a Castella només va prendre llet de cabres traginades des de Barcelona. El seu pa es feia amb blat català i fins el sucre de la seva rebosteria s’havia transportat des de Catalunya. Totes les seves provisions eren custodiades pel regiment de la Reial Guàrdia Catalana, un cos d’elit format íntegrament per catalans acèrrimament austriacistes, uns fanàtics tan fanàtics que quan feien un pet se sentia «tresss» per Carles III. No exagero gaire.

Quan va travessar la frontera entre Castella i Catalunya va baixar de la carrossa reial i va exclamar:

—Per fi he tornat al meu regne.

A Castella era estimat per tan poca gent com en Felip a Catalunya. Si hagués reconegut els fets s’hauria pogut pactar un final negociat del conflicte. Fi de la guerra. I si les coses haguessin anat d’aquesta manera, jo ara tindria almenys un país on enterrar els meus ossos. Però no, sa majestat Karl, el nostre Karlangues cara de moniato, necessitava regir un imperi, no podia conformar-se amb menys. I al final va aconseguir el seu imperi! Tot i que no com estava previst, sinó per un atzar del destí i a expenses dels seus súbdits mediterranis. Aviat ho explicaré. Abans deixeu-me que us relati l’últim dia de l’ocupació aliada de Toledo i la retirada, la penosa retirada cap a terres catalanes.

El bo d’en Zuvi va sortir del seu calabós. I aquí, si m’ho permeteu, us confessaré una cosa: la mateixa benignitat del càstig em va fer reflexionar sobre l’home que me l’havia imposat.

La meva poca experiència amb Don Antonio em deia que era un bon general, estricte però just. Havia fet ben fet tancant-me, molt ben fet. En Vauban m’hauria tractat igual, i amb raó. Gràcies a aquesta reclusió vaig ser conscient de fins a quin punt m’havia embrutit des del dia que havia sortit de Bazoches, i potser Don Antonio era una mena de Bazoches ambulant.

Un cop lliure de la masmorra, em vaig presentar davant seu. Va advertir el canvi que s’havia operat en el meu esperit, i el seu tracte amb mi també es va endolcir una mica.

I és que amb en Villarroel un sempre acabava pagant les seves faltes, d’una forma o d’una altra. L’últim, l’ultimíssim pecat de joventut que vaig cometre trobant-me a les seves ordres, va estar a punt de costar-me la vida.

Vaig voler celebrar la meva recobrada llibertat amb putes, i la gresca va durar tant que em vaig despertar tard, malament i fora de l’acantonament.

—L’exèrcit de l’arxiduc! Per fi se’n van! —cridava la puta que em va despertar—. Se n’han anat de nit per passar més inadvertits. Visca el rei Felip!

Tot el collons d’exèrcit se’n tornava a casa i jo amb lleganyes! Encara que a Bazoches m’haguessin ensenyat a estar atent adormit i tot, com que havia passat la nit fora de l’acantonament no m’havia arribat l’avís. Em vaig vestir tan de pressa que al principi em vaig posar la camisa pels peus.

A Toledo els Aliats no eren precisament gaire estimats, i quan vaig ser al carrer vaig veure que l’ambient es caldejava més i més. A mesura que s’estenia la bona nova i que els veïns es despertaven, la rancúnia també se’ls anava despertant. Ja es veien petits grups cridant «Visca el rei Felip, visca!» i esgrimint armes improvisades per sobre el cap. Déu meu, podia passar qualsevol cosa.

Em vaig dirigir a corre-cuita cap a l’Alcàsser. Vaig pensar que potser encara hi quedava algun batalló de guàrdia al qual unir-me. El que hi vaig trobar va ser una petita colla de borratxos, tan borratxos que ni sota les ordres més imperioses haurien sortit del catre. Hi havia una mica de tot: anglesos, portuguesos, holandesos… L’alcohol no discrimina orígens.

—¿Què feu aquí encara? Han tocat el dos a Barcelona! —vaig cridar—. La xusma toledana ens matarà!

Era inútil, no reaccionaven. Em sentia com si fos al fons d’un monstruós remolí atlàntic, i l’única nau que podia salvar-me, l’exèrcit Aliat, s’allunyava per moments. Just sortir de l’Alcàsser vaig començar a sentir trets i crits. La gent buscava els últims ressagats, que no eren pocs. Al capdavall del carrer vaig veure un anglès de genolls, cosit a coces i ganivetades per una multitud d’homes i dones vociferants. La gent semblava haver perdut el seny.

Toledo és relativament petit. Vaig córrer pels carrers en direcció est. Perquè la meva fugida no despertés sospites, vaig llançar uns quants crits entusiastes: «Visca el rei Felip! Per fi som lliures! Visca, visca!».

¿I tu per què fas aquesta cara? ¿Què volies que cridés, «Visca el Karlangues! Sóc un collons de rebel català, per sopar m’atipo de tòfones i nadons castellans!»? Pensa una mica, caparronet bola de canó.

L’últim carrer anava a morir a uns horts darrere els quals ja s’estenien aquells erms de vegetació miserable. Em vaig parar per mirar enrere, un instant. Allà, al capdamunt, l’Alcàsser estava embolcallat de fum. Per les troneres treien el cap uns quants fusells desesperats, però era evident que no hi tenien res a fer. Pobres desgraciats. Abans que els esquarteressin vius més els valia ficar-se l’última bala al cap.

El bo d’en Zuvi sempre ha tingut la sort del seu costat, perquè casualment un capellà entrava a la ciutat. Anava muntat en un cavall robust a l’estil de les amazones, amb totes dues cames cap al mateix costat a causa de la sotana. El vaig tirar a terra d’un cop de puny, em vaig enfilar a la sella com un mico a un cocoter i vaig sortir disparat a un galop tan ràpid que semblava que el cavall tingués vuit potes. Toledo! Us el regalo.





7


La rereguarda aliada estava composta per la cavalleria lleugera de Don Antonio. Els seus genets exercien de pantalla protectora per al gros de l’exèrcit, més lent, que fugia de Toledo cap a Barcelona. Els vaig trobar en una cruïlla de camins des d’on sotjaven l’horitzó. Don Antonio, que els comandava, menjava al peu d’un arbre solitari envoltat del seu estat major.

Quan em vaig reunir amb ells, el cavall del capellà estava rebentat. Jo suava d’angoixa i d’horror, i més que baixar del llom em vaig deixar caure sobre una herba esclarissada i rossa. I allà vaig quedar, boquejant com un peix moribund.

—Aquí tenim l’aprenent d’enginyer —va dir a tall de salutació Don Antonio, indiferent—. Sàpiga que el donàvem per desaparegut.

Jo encara tenia els cabells de punta a causa de l’esglai. Algú va abocar el contingut d’un gerro d’aigua a les mans de Don Antonio, que es va rentar d’una revolada i va dir:

—Vinga, en marxa.

—Acabo d’arribar —vaig protestar—. Em pesa l’ombra de l’ànima i tot!

Es va arronsar d’espatlles.

—Quedi’s, si s’ho estima més.

—¿I els ressagats? —vaig tornar a protestar—. A Toledo estan massacrant dotzenes de soldats! ¿Per què els abandonem?

—Per perdularis.

I tot seguit va muntar en el seu esplèndid cavall blanc. Un dels assistents de Don Antonio va parlar en lloc seu:

—Amb en Vendôme tirant-se’ns a sobre ¿creu que tot el collons d’exèrcit esperarà uns quants borratxos? Han tingut la seva oportunitat. Aquests fets són molt útils per purgar la tropa d’indesitjables.

Don Antonio de Villarroel Peláez, sí. I se suposava que aquell individu havia de reemplaçar el mestratge de tot un Vauban!

Però, crítiques a banda, ¿voleu saber si un general és dels millors? No penseu en victòries sagnants. Ordeneu-li que dirigeixi una retirada, i si voleu posar-l’hi encara més difícil, que aquesta retirada sigui a l’hivern. És molt més fàcil vèncer que defensar; és més fàcil atacar que retrocedir en bon ordre. Una retirada no reparteix mai llorers ni condecoracions.

Un exèrcit que fuig voreja el pànic i és al límit de la desintegració. Érem en terra enemiga i aquell era l’argument principal per mantenir les files unides. Com ja he dit, els camperols castellans no apreciaven precisament les tropes aliades. Si algun soldat sortia de la formació, esgotat, i s’adormia al peu d’un arbre, zas!, acabava amb el coll segat per una falç. Pels flancs ens rondaven partides d’irregulars assassins, i per darrere, el duc de Vendôme, el vell mariscal que el Monstre havia enviat a Espanya per ajudar el seu obtusíssim nét. Tot l’exèrcit Aliat era un sol cos, atapeït com un ramat espantat, beeeee.

I el fred. Aquell hivern del 1710 va ser el més fred del segle. Quedeu-vos amb la imatge següent: un dia vaig parar el cavall al peu d’un arbre solitari, observant una branca cristal·litzada a causa de la gelada. El sol, feble, s’hi reflectia amb els rics colors de l’arc de Sant Martí. De cop vaig sentir uns plop, plop, plop que espetegaven a terra, molt a la vora. Eren ocellets, a dotzenes, que queien de la branca, congelats.

L’exèrcit Aliat es va convertir en l’aplec més gran de penellons que s’hagi vist mai. Jo tenia els dits sempre morats; els llavis els tenia fets un garbuix de clivelles.

Com que havia fugit de Toledo sense res, vaig haver d’espavilar-me per aconseguir abrigall: guants, barret, manta. ¿La camaraderia militar? Ha! El débrouillez-vous! Ho vaig robar tot. També una bufanda, ja vella però tan llarga que em feia tres voltes al coll i em tapava fins al nas com un emboscat.

El que va seguir va ser una marxa eterna per un país inacabable. Més que pla, ras. Més que sec, àrid. Tot i el fred hivernal, ni la boira ni les pluges aconseguien humitejar-lo. Déu meu, que dura que és la terra castellana; no hi ha cap bota invasora que l’estovi. Travessàvem magnituds sense final, els pobles ens semblaven atols en horitzons oceànics. ¿Què és Castella? Agafeu un erm, poseu-hi una tirania, i ja teniu Castella.

En Vendôme era un gran militar. L’exèrcit borbònic ens va estar assetjant sense pausa ni treva, tota l’estona buscant el moment oportú per destruir l’exèrcit Aliat, però sense precipitar-se. Al meu parer, l’únic que va impedir sorpreses desagradables, fins i tot ser acorralats, va ser la cavalleria de Don Antonio.

En Villarroel no permetia excepcions. Per més que jo fos nominalment enginyer, havia de muntar, patrullar i combatre com qualsevol altre. Vaig intentar al·legar la meva especialitat.

—No ens en sobren, d’homes —va ser la seva resposta.

—I menys si els abandonem a Toledo perquè s’han pres un gerro de més! —va ser la meva.

—I aquesta mateixa falta d’homes és la que m’impedeix assotar-lo. —Em va posar les regnes a la mà—. Pugi al seu cavall!

Va ser durant aquella espantosa retirada quan el bo d’en Zuvi es va convertir en un genet expertíssim. I no perquè m’agradessin els cavalls, sinó per la causa de força major més gran que existeix: o n’aprenia o em mataven.

Però estic sent injust amb Don Antonio. Encara que sembli mentida, aquella retirada apocalíptica des del Madrid hostil fins a Barcelona, la Retirada, com vam aprendre a anomenar-la els veterans, em va ensenyar a respectar-lo, després a admirar-lo i finalment a apreciar-lo.

Rebutjava les meves maneres, mai les meves opinions. Jo només era un nen impertinent i ell tot un general forjat en perols de ferro i pólvora. ¿Qui era jo per discutir-li res? En aquells moments no vaig saber veure els marges de tolerància que m’atorgava. Als seus ulls m’eximien la meva joventut i el meu ofici. Cap altre general hauria sigut tan indulgent.

La seva màxima era la mateixa que em van ensenyar a Bazoches: saber el que s’ha de fer i ser on s’ha de ser. Es preocupava per la tropa. De fet, no el guiava cap altre interès. En Vauban salvava vides amb els números; en Villarroel, amb l’exemple. Si se’m permet simplificar, diria que per a mi en Vauban va ser la teoria i en Villarroel la pràctica. Fins i tot en una guerra de moviments un enginyer pot ocupar-se de mil coses: localitzar el millor gual quan els ponts són inaccessibles, construir pontons o defenses provisionals. Només llavors vaig poder usar, per dir-ho així, els meus estudis. I aquí sí que em vaig guanyar el respecte del general.

Vaig suggerir que deixéssim una petita guarnició de dragons darrere nostre, a qualsevol poble de mala mort que conservés quatre merlets drets. Quan en Vendôme s’hi acostava es veia obligat a deturar tot l’exèrcit, mentre meditava si assaltar la localitat, assetjar-la o rodejar-la. Els nostres dragons pujaven als seus cavalls i sortien escapats emparant-se en la nit. L’endemà els borbònics descobrien que el poble estava buit, sí, però mentrestant l’exèrcit Aliat ja havia guanyat un dia de marxa.

El següent truc a la llista de Bazoches ja era una miqueta despiadat. Agafàvem tots els veïns de Villabajo i els enviàvem a Villarriba, dues poblacions que eren a l’eix nord-sud que ens separava de l’exèrcit perseguidor. Un altre esquadró Aliat, simultàniament, forçava els habitants de Villarriba a encaminar-se cap a Villabajo. Sovint passava que, atònites, totes dues poblacions s’encreuaven al camí, arrossegant cabres, carros i efectes personals. La rancúnia d’aquella pobra gent il·lustrava la magnitud de la nostra infàmia. El fet és que els exploradors borbònics rebentaven cavalcadures per informar en Vendôme:

—Mariscal! Els veïns de Villabajo han sigut desplaçats a Villarriba!

De la qual cosa en Vendôme deduïa que els Aliats estaven alliberant-se de boques inútils per convertir la localitat en un punt de resistència. Llavors li arribava un altre grup d’exploradors que l’informava exactament del contrari:

—Mariscal! Els veïns de Villarriba han sigut desplaçats a Villabajo!

¿Què passava aquí? Les coses només s’aclarien quan els borbònics, després d’infinites precaucions, entraven a la plaça major de tots dos pobles, i a la porta de l’ajuntament trobaven penjada una gentil nota del bo d’en Zuvi i en perfecte francès.

À bas Villabajo

Le maraud!

À bas Villarriba,

Le gros verrat!

À bas Vendôme,

Ce sale bonhomme!



Que traduït seria, si fa no fa:

Ni Villabajo ni Villarriba. Ai, Vendôme, que encantat que ets!



Bé, en francès quedava més bé perquè rimava.

* * *

La Retirada del 1710 podria resumir-se com un llarg, inacabable malson logístic. La ruta a Barcelona era llarga, molt llarga. Els geògrafs diran el que vulguin; però, després d’experimentar la Retirada, al meu parer Barcelona sempre serà més lluny de Toledo que la Terra de Saturn.

L’Stanhope i els seus anglesos van insistir a marxar en paral·lel al gros de l’exèrcit. Mantenir les comunicacions entre tots dos cossos ho complicava tot. Un exèrcit que avança, o es retira, devasta una immensa àrea circumdant per al seu propi manteniment. Com que el país castellà era tan pobre, i l’hivern tan cru, s’entén que les dues columnes necessitessin moure’s molt lluny l’una de l’altra. «Combat concentrat i marxa separat», diu la màxima militar. Però no tan separat, coi!

El 8 de desembre, l’Stanhope, aquell burro presumptuós de l’Stanhope, es va deixar acorralar en una petita vila anomenada Brihuega. Desconeixia a quina distància el seguia l’enemic. I per més inversemblant que resulti, es va parar tres dies a Brihuega perquè l’exèrcit descansés i ell es pogués prendre una tasseta de te calent. Quan se’n va adonar ja tenia en Vendôme a sobre. Es va atrinxerar a Brihuega. Va enviar al gros de l’exèrcit fins a sis correus desesperats, sol·licitant que acudís en auxili dels anglesos.

¿Com és que es va deixar atrapar tan fàcilment? L’explicació és molt senzilla. L’Stanhope no tenia al seu servei els ulls de Don Antonio. Els seus genets de cavalleria pesada no es movien bé en aquella guerra de fintes i moviments de distracció. I l’Stanhope era un bestiota coehornià, l’habilitat del qual no passava de fer envestides frontals.

Després que els alts comandaments conferenciessin, Don Antonio va sortir de la tenda per explicar-nos com estava la cosa. Jo n’hi vaig demanar l’opinió, i ell va sacsejar el cap.

—Els anglesos són massa pocs per suportar un assalt en massa. En Vendôme ho sap i atacarà amb tot el que té. No se’n sortiran.

Però l’exèrcit Aliat va anar a ajudar-los. Van sonar les trompetes, i l’exèrcit sencer va girar cua per tornar a Brihuega a marxes forçades. Les conseqüències polítiques i militars de perdre tot el contingent anglès haurien sigut igual de greus. Després de tantes maniobres militars, tants esforços per distanciar-nos, donem mitja volta i ens dirigim per voluntat pròpia a la batalla que amb tant d’afany havíem volgut evitar. Moltes gràcies, Lord Pim Pam!

Però bé, siguem indulgents, potser no va ser una maniobra tan insensata. L’exèrcit Aliat corria al rescat; si en Pim Pam aguantava una mica aconseguiríem enxampar els borbònics entre dos focs. Mentre rebentàvem muntures, en Vendôme va encerclar Brihuega exigint la rendició dels anglesos. L’Stanhope va contestar amb una nota d’allò més ardida: «Digueu al duc de Vendôme que jo i els meus anglesos ens defensarem fins a l’últim extrem».

Algú hauria hagut d’explicar a en Pim Pam que les proclames heroiques es converteixen en escarni etern per a qui les defrauda. Al tercer assalt s’ho va repensar. ¿Per a què morir en un poble de mala mort de Castella si aquell mateix vespre podia prendre faisà per sopar amb el seu general rival, en Vendôme? Quan vam arribar a la rodalia de Brihuega ja no se sentia el canó. Era fàcil deduir què havia passat: els anglesos, el cos anglès al complet, s’havien rendit.

Quatre mil veterans capturats amb totes les seves armes i tots els seus pertrets! I al capdavant el general Stanhope, el mateix que havia arribat a Espanya carregat de fums i de cavalls. Això ho arreglo jo amb un pim pam! I ara amb els seus quatre mil anglesos marxaven al captiveri a peu, el cap baix i escortats per baionetes.

Bé, ens vam plantar als afores de Brihuega amb la llengua fora, ¿i qui ens esperava fregant-se les mans de gust? En Vendôme i tot l’exèrcit de les Dues Corones, en perfecta formació de batalla.

Els borbònics ens doblaven en nombre. Els nostres homes i cavalls estaven esgotats després de marxar un dia i una nit al rescat d’en Pim Pam. I amb l’enemic tan a prop era impossible retirar-se. Mai una batalla ha sigut tan indesitjada i tan ineludible.

Un enginyer no serà mai un militar. La nostra mentalitat difereix en un punt bàsic: ¿per què el gènere humà deu tenir tanta afició a matar-se a l’aire lliure quan s’han inventat aquestes meravelles protectores anomenades trinxeres i baluards? Per si mai us serveix de res, adjunto aquí el Breu Manual d’Instruccions Martí Zuviría per sobreviure a una batalla campal. Diu així:

Capítol u: Inventeu-vos alguna bona excusa per separar-vos de la vostra formació de combat.

Capítol dos: Estireu-vos de panxa a terra fent veure que sou mort, amb el cap darrere de la roca més grossa que trobeu, i no us bellugueu fins que les orelles no us diguin que el tiroteig s’ha acabat.

Capítol tres: Fi del Manual d’Instruccions.

Us asseguro que m’ha sigut molt útil, com ho demostra que amb noranta-vuit anys segueixo aquí, sense mitja cara, una mica atrotinat i amb tres forats al cul, però dictant les meves memòries a la meva benvolguda i horrorosa Waltraud. L’únic defecte del manual és que en certes ocasions, com a Brihuega, resulta impossible posar-lo en pràctica. ¿I sabeu per què? Doncs perquè de tots els generals del món em tocava estar al servei de l’únic que no utilitzava el seu grau per amagar-se, sinó per exposar-se.

En Villarroel havia nascut amb uniforme, per a aquell individu morir en una batalla no passava de ser un atzar més de l’ofici. I aquella era una batalla perduda per endavant, qualsevol podia veure-ho. El meu vehicle de guerra era un cavall esgotat pel fred, l’esforç i les penúries. Les costelles se li marcaven tant que tenia uns costats com manxes. La meva muntura era al costat de la de Don Antonio, que sense mirar-me em va escridassar:

—Més rígid, capità Zuviría! Qualsevol soldat que giri el cap ha de veure els seus oficials orgullosos i disposats a l’atac. I vostè sembla un enciam pansit.

No vaig respondre. Em va donar un copet als ronyons amb el fuet i va afegir:

—Un oficial és ànim i mirall de la tropa. Si un oficial dubta, els homes s’ensorren.

Em vaig redreçar una mica, no gaire. Jo també vaig parlar sense mirar-lo. Semblava que fóssim en un confessionari muntat.

—No sóc oficial, ho sap tan bé com jo —em vaig lamentar—. Al camí de Barcelona, qui no camina s’estalona.

El refrany, amb la seva al·lusió de retirada, el va fer somriure.

—Potser no ho sap, que vaig néixer a Barcelona.

El vaig mirar, estupefacte. En Villarroel era el paradigma de les virtuts castellanes: adust, inflexible i just, i aquella notícia em va deixar de pedra.

—El meu pare també era militar i hi estava destinat —va aclarir—. Per això la meva mare em va parir a Barcelona. Una ciutat bonica.

Mentre en Villarroel declamava alegrement les belleses de Barcelona vistes amb els ulls d’un castellà, el combat es va estendre per tota la línia. Des de la nostra perspectiva només ens arribava el fragor de les descàrregues, el tràfic de ferits que fluïen cap a la rereguarda i els crits dels sergents intentant mantenir l’ordre a les files.

—Don Antonio —vaig gemegar—, això és una bogeria. És impossible guanyar aquesta batalla, i vostè ho sap.

Com a resposta em va posar el fuet sota la barbeta, alçant-me’l, i va exclamar:

—Adreci’s a la meva persona com a «general»! El meu estat major es permet aquesta familiaritat perquè està compost per homes que han demostrat el seu valor a les meves ordres. No és el seu cas.

En aquell moment un missatger a cavall, suat tot i el fred, va arribar fins on érem:

—General! L’enemic desborda l’ala esquerra! El mariscal Starhemberg li sol·licita que restitueixi el front.

En Villarroel va tirar el fuet, va desenfundar l’espasa i va cridar:

—Ja era hora, collons!

La meitat de la cavalleria aliada el va seguir. I jo també, a desgrat meu.

Així vam passar tota la jornada. Quan els borbònics s’infiltraven, hi anava la cavalleria de Don Antonio, amatent a tancar la bretxa. Vaig estar tota la batalla cavalcant al costat d’aquell home:

—Sóc el seu escuder fidel, Don Antonio! —vaig cridar per dir alguna cosa.

—Sent així, digui’m —va respondre entre rialles—: ¿per què quan tenim l’enemic a mà dreta vostè cavalca a la meva esquerra, i quan el tenim a l’esquerra vostè canvia de costat i se’m posa a la dreta? ¿No deu ser que intenta utilitzar el meu cos com una feixina mòbil?

¿Heu tingut mai cap malson que durés cinc hores senceres? Això va ser Brihuega. Des del migdia fins a la posta de sol els borbònics van intentar trencar les files aliades. Els nostres oficials estrenyien els batallons, es recomponien els murs de baionetes. Els regiments ferms però delmats, l’esgotament nerviós a les cares. Cap a les tres de la tarda la infanteria va començar a formar quadres, de tan desesperats que estaven.

La meva benvolguda i horrorosa Waltraud, que no sap res absolutament, em demana explicacions. Tan fàcil com és! En fi, avinguem-nos-hi.

Quan un batalló d’infanteria es veu acorralat forma, literalment, un quadre humà, amb els soldats apuntant les baionetes cap enfora i els oficials, timbalers i ferits al centre. És una mesura de resistència agònica, sobretot contra la cavalleria. Una tropa que s’hi presta admet que renuncia a l’atac. (¿Ho entens per fi, osseta rossa meva?). I els borbònics hi tornaven, una vegada i una altra, una vegada i una altra. I quan s’obria alguna bretxa, hi anaven Don Antonio i la seva cavalleria, tancant els forats amb una càrrega de rossins magres, una vegada i una altra.

Si mai us veieu obligats a participar en una càrrega de cavalleria, procediu de la forma següent. El més important és evitar la violència de la topada. A l’últim instant abaixeu el cap darrere del coll del cavall, per ocultar una brusca estirada de les regnes que frenarà l’animal. Enmig de la confusió ningú s’adonarà que reprimiu l’impuls. Dirigiu totes les forces del vostre cos als tous de les cames, aferrant-los als costats del cavall com si fossin unes estenalles. Quedeu-vos entre la primera i la segona línia de genets a l’atac. Si l’enemic fuig, esperoneu la muntura i aneu-hi al darrere, cridant com si vosaltres sols n’haguéssiu trencat la línia de combat (així podreu fatxendejar després de la batalla). Si resisteixen, feu grans molinets amb l’espasa sobre el vostre cap, maleint els genets amics que s’interposen entre vosaltres i l’adversari. Però no avanceu! En cas de retirada, gireu cua i fugiu descaradament. Aquella primera línia d’idiotes que haureu deixat que us avancessin us protegiran l’esquena.

La batalla de Brihuega es va decidir per esgotament. O sigui, no es va decidir. Els borbònics havien posat tota la llenya al foc sense aconseguir trencar la cohesió de l’exèrcit Aliat. Alguns regiments van sofrir fins a dotze assalts consecutius. I quan titubejaven, Don Antonio hi anava amb els seus genets per repel·lir l’enemic.

A l’última contracàrrega l’impuls ens va portar més enllà de la infanteria aliada. Quan ens vam parar, estàvem envoltats de cadàvers enemics, una autèntica catifa d’uniformes blancs. Vaig deixar anar un bram infantil:

—Quin espectacle, Don Antonio! I quina escabetxina! —Vaig saltar del cavall i vaig mirar al voltant. Hi havia tants morts que havia de fer gambades llargues per no trepitjar-los—. Al final tenia vostè raó. No hem perdut! I en Vendôme es pensava que ja érem al sac. Ha!

De cop el gran general va descavalcar, se’m va acostar, em va mirar amb uns ulls iracunds i em va clavar una sonora bufetada. I se’n va anar.

Vaig quedar més atordit per l’ofensa que pel dolor. No podia entendre-ho. En Villarroel es passava el dia escridassant-me per la meva falta d’esperit i entusiasme militar, i quan demostro una mica d’ardor, em bufeteja. No, jo encara no havia entès que la guerra, el seu ofici, feien més grans el dolor i les contradiccions de Don Antonio. Amb una mà a la galta ofesa, vaig protestar:

—¿I ara què he dit?

Un dels seus ajudants es va explicar en lloc d’ell:

—Imbècil, encara no fa un any Don Antonio comandava aquests nois.





8


Don Antonio em va ordenar cridar a la primera pausa que va fer l’exèrcit després de Brihuega. Era tard, ja havia sonat la retreta, i feia una nit tan freda que per travessar el curt espai que em separava de la seva tenda vaig haver de recórrer a tot el meu arsenal d’abric.

L’estat major estava contentíssim, en la relació oficial de la batalla van posar el meu tros de general pels núvols. Però jo no l’havia vist mai de bon humor. I pel que fa a les seves relacions amb mi, el nostre últim episodi havia sigut una bufetada en plena batalla.

La seva tenda de campanya era més espartana que la d’en Leònides. El seu matalàs, menys gruixut que una post de fusta. La resta del mobiliari es reduïa a una cadira plegable, una tauleta i un parell d’espelmes tremoloses a causa de l’aire gèlid que s’esmunyia per les mil fissures de la tela de campanya.

Tenia mal aspecte. No estava assegut a la cadira, sinó al catre, bevent directament d’una ampolla. Era molt estrany veure’l bevent. En fi, tots els guerrers coneixen aquella melancolia que sorgeix després de la batalla. Em va mirar amb uns ulls de parpelles vermelles i caigudes. A fora, el vent de Castella udolava com un monstre que parlés en somnis.

—Li vaig ventar una bufetada —va dir, deixant les formalitats de banda—. Vaig fer mal fet.

No vaig saber ben bé què respondre.

—No em disculpo davant de la seva niciesa —va seguir—, sinó davant del seu uniforme, per més provisional que sigui. Un oficial no se’l bufeteja. És lleig, degrada el rang.

—Sí, Don Antonio.

—General, collons! Adreci’s a la meva persona pel grau que ostento.

Va aixecar el cap i em vaig adonar que estava mig borratxo.

—Sí, general.

—D’altra banda, vaig contractar un ésser mesquí i egoista. A tots els exèrcits els surten grans al cul, i vostè és el més gros i més ple de pus de la coalició aliada.

Vet aquí el concepte de «disculpa» de Don Antonio de Villarroel: em citava per excusar-se i acabava tractant-me de gra purulent. Em va assenyalar amb la boca de l’ampolla i va afegir:

—Hauria de penjar-lo.

—Té raó, Don Antonio.

—Però com a enginyer posseeix certa suficiència. L’he vist executar maniobres mancades de gallardia, però gracioses. —Va deixar anar un llarg sospir—. La culpa és meva, els enginyers no serveixen per muntar. És com ficar sargantanes a l’aigua. No. La seva especialitat és amagar-se entre les pedres.

—Sí, Don Antonio, vull dir, no, Don Antonio. Té tota la raó.

Em va observar un segon amb els ulls vidriosos a causa del vi. Va picar dos cops al matalàs amb la palma de la mà.

—Segui aquí!

Vaig obeir i em va passar un braç per l’espatlla. Feia olor de vi picat. I de cop, sorprenentment, va manifestar una tendresa cap a mi que jo desconeixia.

—No pateixi, fill. Vostè és un covard, ja ho sé, però pocs homes neixen valents. El valor s’ensenya, de la mateixa manera que un infant aprèn a parlar. ¿Entén això que li dic?

—No l’hi sabria dir, Don Antonio.

Em va estrènyer una mica més, sacsejant-me com si fos una palleta. Va fer anar un puny sota el meu nas.

—El bon Déu ha posat una barrera invisible entre cada home i el seu destí. La nostra missió en aquesta vida consisteix a traspassar-la, a anar més enllà, a tenir el coratge de descobrir el que hi ha a l’altra banda. —Va quedar pensatiu—. Sigui el que sigui.

—Però Don Antonio —vaig replicar, arronsat—, això sembla més aviat perillós.

No hauria hagut de dir allò. Em va mirar fixament amb els ulls desorbitats per l’alcohol, i amb la seva veuarra castellana va deixar anar unes paraules de les quals recordo cada escopit:

—Així doncs, ¿què collons li va ensenyar aquell enginyer francès?

—A fortificar, expugnar i defensar fortaleses, Don Antonio.

—¿I què més?

Vaig dubtar.

—¿Més, Don Antonio?

Em va sacsejar.

—Sí, sí, sí. ¿Què més?

Jo també devia estar decaigut per la carnisseria, per la llar llunyana. Per aquella nit, una nit més acampant en paratges freds. A fora el vent udolava com una canilla salvatge. La melancolia que apareix després de la batalla també m’havia afectat.

—Don Antonio —vaig confessar—, li he mentit. No sóc enginyer. El marquès francès no va arribar a donar el vistiplau al cinquè Punt que havia de convertir-me en un enginyer.

No em va escoltar, o tant se li’n donava el que jo digués.

—Quina merda de batalla —va dir en veu baixa—. Quina merda. El món s’ha alleugerit del pes de cinc mil vivents. ¿I què? Tot segueix igual.

El vi li havia pujat al cap molt més del que em pensava. Va arronsar els genolls com un vell, amb els braços plegats, i es va estirar al catre. Durant uns quants minuts vaig continuar allà, observant el gran home adormit després de la victòria. A Bazoches em van ensenyar a mirar objectes penjant de fils invisibles, desxifrar-los i comprendre’ls en la seva vasta humilitat. ¿Com no havia de dedicar els meus ulls a observar aquella immensitat humana que era Don Antonio?

Sentia una llàstima impetuosa per ell. Aquella nit, mentre ell roncava i dormia com un fetus, hauria donat la meva vida per protegir el seu son. La seva vida era servei, disciplina, just rigor. Vaig observar cada un dels porus de les seves galtes madures, tot el que sabia d’ell, i vaig pensar entre mi que aquell general de cavalleria havia triat el seu propi camí cap al Mystère. De cop vaig comprendre el seu secret més recòndit, potser millor que ell: que des dels seus mateixos inicis buscava morir en una càrrega de cavalleria heroica, imponent en la seva desesperació.

No era un simple i insensat desig de mort. Per a algú tan abnegat, tan posseït per l’esperit de la cavalleria, caure al capdavant dels seus homes no implicaria el final d’una existència, sinó que la perfeccionaria. A Brihuega va passar tota la batalla al capdavant de totes i cada una de les càrregues i contracàrregues aliades. Però la mort el va esquivar de forma tossuda i burleta. Jo era a l’altre extrem del seu arc moral. I tot i així, gràcies als sentits desenvolupats a Bazoches, entenia, o almenys respectava, el seu codi de rectitud intransigent. Per això mateix, quina ironia tràgica la seva vida! Al 1705 havia començat la guerra al bàndol borbònic i al 1710 havia passat a l’austriacista. Un camí en què la perspectiva de l’enemic s’alternava i es fonia, sense sentit. Per protegir els amics d’avui, matava els amics d’ahir. Trist, trist, trist. Pot ser que el Mystère el reservés per a aquella cúspide de tots els drames que va ser la Barcelona de l’11 de setembre del 1714. Com a mi.

Aquella va ser la nit més freda de la Retirada. Un vent sense ànima fuetejava la fina lona de la tenda. Li vaig treure les botes i li vaig cobrir el cos amb l’única manta que tenia a la tenda. Vaig sortir, vaig robar un parell de mantes més i vaig tornar per abrigar-lo més bé. Roncava. Abans d’anar-me’n li vaig fer un petó a la galta. Sort que dormia profundament. Si hagués arribat a adonar-se’n m’hauria clavat un cop al cap, per marieta. Em vaig emborratxar amb el que havia quedat a l’ampolla.

Don Antonio. El meu tros de general trotabatalles, el meu bon Don Antonio de Villarroel Peláez, l’heroi més anònim del nostre segle. Va acabar malament, molt malament. Van ser molt pocs els grans personatges que van sortir ben parats de la nostra guerra. El bufat d’en Pim Pam Stanhope, per cert, va ser dels afortunats.

A causa del seu alt rang els borbònics el van tractar amb guant de seda i al cap de quatre dies tornava a Londres com un pipioli d’una excursió. Sense glòria però sense deshonor. En comptes de penjar-lo, els anglesos el van exalçar, potser per dissimular el fracàs de la seva estratègia continental. Es va casar amb la filla del governador de Madràs i va prosperar en política. Hi ha homes que neixen coberts per una pàtina d’oli moral: l’infortuni els llisca per sobre com l’aigua. Però aquests mateixos homes taquen tot el que toquen. Una dècada després el seu govern va ser prou imbècil per confiar-li les regnes de la titubejant economia anglesa. M’hi jugo el que vulgueu que quan va accedir al càrrec va exclamar: «Això ho arreglo jo amb un pim pam!».

Bé, com ja sabem, les finances angleses van acabar exactament igual que el seu cos expedicionari: destruïdes amb un pim pam. En va tenir prou amb un parell d’anys per carregar-se el comerç amb Amèrica i els estalvis d’un milió d’accionistes, i per portar a la fallida la meitat de les indústries navilieres, bancs, comerços i tallers del país en el que avui coneixem com Bombolla dels Mars del Sud. Del meu exili a Anglaterra conservo el record d’uns quants caps deliciosos, com en Swift o en Newton, un savi astronòmic amb pinta de capellà llibertí. En Newton sempre tenia un ull al cel i un altre a la butxaca. Durant la crisi va perdre milers de lliures en accions, i per més ponderat que fos volia escanyar l’Stanhope. Encara el veig cridant: «És infinitament més fàcil predir el moviment d’un cos celeste que les bogeries dels secretaris de finances!».

Pel que fa al mariscal Vendôme, el nostre enemic a Brihuega, els últims dies d’aquell any 1710 el Felipó el va nomenar governador general de Catalunya. Un nomenament prematur, com suposo que tothom estarà d’acord, perquè en aquelles dates la major part de Catalunya encara seguia a les mans de la Generalitat. El fet és que mai va arribar a disfrutar del càrrec. Al 1712, quan passava per una de les nostres localitats costaneres del sud, Vinaròs, davant l’horror general hi va parar per sopar. Per tenir-lo content li van servir la delícia local, llagostins fregits.

—Però que bons que són aquests llagostins! —va celebrar en Vendôme.

Els de Vinaròs estaven morts de por, naturalment, de manera que vinga servir-li plates i més plates de llagostins. El golafre es va cruspir seixanta-quatre llagostins. Ningú va gosar dir-li que se serveixen amb closca però es mengen sense. En Vendôme era un aristòcrata tan excels que no concebia que un criat el servís sense pelar una cosa que es menjava pelada, i que els seus nobles ditets s’haguessin d’untar de greix marí.

Aquella mateixa nit es va morir d’un empatx.

* * *

Els dies posteriors a Brihuega ens va embriagar una falsa sensació de seguretat. Des de la sortida de Toledo el clamor que havia unificat l’exèrcit havia sigut «Arribar a Barcelona o morir!». Després del fracàs de l’intent borbònic d’aniquilar-nos, tothom es va deixar anar una mica.

Ja érem en terra aragonesa, tan erma com la castellana però regne aliat. Don Antonio comandava una bigarrada tropa composta per uns quants centenars d’holandesos, portuguesos, palatins, hessenians, de tot una mica. (I també mercenaris italians! Sempre per tot arreu). La majoria eren malalts o ferits de Brihuega, que transportàvem en carros atapeïts i planyívols. Per no fer feixuga la marxa de l’exèrcit, seguíem una ruta paral·lela.

Encara que no em feia gens de gràcia, vaig anar amb Don Antonio. Des del principi vaig veure que custodiar aquella petita tropa invàlida, separats del cos principal de l’exèrcit, era una mala idea. Jo cavalcava angoixat al costat del meu tros de general, preguntant-me què feia allà el bo d’en Zuvi. La resposta, com es pot suposar, és que ja havia desenvolupat cap a aquell home una fidelitat molt semblant a la que em va unir amb en Vauban. El marquès em va ensenyar què havia de fer; Don Antonio anava més enllà, omplia les obres de sentit moral. Aquell mateix dia va predicar amb l’exemple.

Allunyats de l’exèrcit, érem una presa fàcil. Nou de cada deu d’aquells homes ferits no podien sostenir un fusell. Si ens atacava una partida nombrosa ens veuríem condemnats al desastre. Tenia un mal pressentiment. Constantment em regirava a la sella, sotjant l’horitzó, o recorria la curta columna de carros amunt i avall, atiant els conductors. La nostra esperança era que els borbònics no es fixessin en aquelles engrunes de l’exèrcit i poguéssim perdre’ns per rutes secundàries. No ho vam aconseguir.

Els guerrillers castellans ens van atacar per tots dos flancs alhora. La reduïda escorta muntada va fer una càrrega seguint Don Antonio, dues càrregues, tres càrregues. Els borbònics els evitaven com llops que fugen davant del pastor, però de seguida tornaven a empaitar el ramat indefens, i cada vegada eren més. Als carros, els qui estaven en condicions s’havien armat i disparaven des de les plataformes. Don Antonio va donar l’ordre de refugiar-nos a la població més propera, una petita localitat anomenada Illueca que emergia a l’horitzó. Em vaig desesperar.

—Don Antonio! No ho faci, sisplau. Sap tan bé com jo a què ens porta aquesta ordre. Sisplau!

No va respondre. Vam entrar a Illueca com un ratolí a la ratera. La lògica de Don Antonio era més que transparent: els borbònics ens superaven en nombre; si els genets fugíem, els impedits dels carruatges serien aniquilats en l’excitació del combat.

Com a enginyer jo sabia molt bé que Illueca era indefensable. Ni provisions ni braços no podien blindar-la. A més a més, sabíem que ningú acudiria al nostre rescat. Però una vegada atrinxerats, quan es dissipés la fumera i s’establís el setge, Don Antonio podria firmar capitulacions decents amb algun comandament de les Dues Corones. Almenys respectarien la vida dels ferits. Aquesta era la idea del deure i el sacrifici segons Don Antonio: perdre el bé més sagrat del guerrer, la llibertat, si amb això salvava la vida dels seus.

Però jo no podia oblidar un detall fonamental per als meus interessos: que el bo d’en Zuvi no estava malalt ni ferit, i que la perspectiva del captiveri se’m feia insuportable. Exasperat, vaig intentar raonar amb Don Antonio. Mentre es tancaven les portes i s’improvisava una defensa, li vaig demanar que ho reconsiderés. Que fugíssim quan encara hi érem a temps, deixant al capdavant algun oficial coix que negociés la rendició. A més a més, no em faltaven raons tàctiques: ell era general, el millor comandant a les ordre del Karlangues. ¿Valia la pena que l’exèrcit perdés el seu talent per un centenar de tolits?

No hi va haver manera. No abandonaria mai uns homes que tenia a les seves ordres, mai de la vida. M’havia deslliurat del Toledo alçat en armes, de la freda Retirada, de la batalla de Brihuega. I ara, per una estúpida qüestió d’honor, cauria a les mans d’un enemic inflexible. El seu exemple era admirable; més encara, heroic. Però en Zuvi el Camallarg encara no estava preparat per copsar la Paraula, com ho demostra el fet que vaig esclatar de frustració.

—Vostè és més tossut que una mula sorda! ¿Sent? Un coi de mula amb faixa de general! Això, és!

A un altre l’hauria penjat allà mateix. No ho va fer. ¿Per què?

M’apreciava, no hi ha cap altra explicació. Ell i els seus ajudants es van limitar a deixar-me sol, trepitjant el meu tricorni de pura ràbia. Al cap d’una estona em van cridar a la seva presència. Ja m’havia calmat una mica i m’adonava de la meva insubordinació. Vaig anar a trobar-los com un vedell camí de l’escorxador.

Era al castell. Vaig haver de pujar unes escales de cargol per arribar al capdamunt d’un torreó solitari i obert als quatre vents. Des d’allà es dominava tot el paisatge fins a l’horitzó.

Encara que volgués no podria oblidar aquella visió. El nostre bon general sol, embolcallat en un llarg i gastat capot de color de rata. Semblava una échauguette humana, impassible davant les ratxes de vent que sacsejaven aquelles altures. Amb el llargavista observava els moviments dels borbònics. Els guerrillers castellans ja havien cridat les tropes regulars franceses. Vistos des d’allà, semblaven escarbats de cuina blancs. Al cap de no gaire encerclarien Illueca. Al cap de no gaire culminaria el nostre sacrifici.

—¿Què haig de fer amb vostè? —va dir sense deixar de mirar pel llargavista.

Jo, resignat, vaig seguir amb la mirada la trajectòria del seu llargavista i em vaig limitar a respondre:

—Segurament ja tant és, Don Antonio. —Vaig sospirar—. Caurem a les seves mans.

—¿Té família?

—Crec que sí.

Va abaixar el llargavista.

—¿Només ho creu? —va cridar amb la seva veuarra—. O es té família o no se’n té!

—Sí que en tinc.

Jo no acabava de fer-me una idea del que volia.

—Necessito un missatger que informi el rei del que ha passat —va dir—. He servit sota la bandera borbònica. Algú podria creure que he aprofitat la circumstància per cometre traïció.

—Però, Don Antonio, pensar això seria una imbecil·li… —Vaig callar perquè vaig entendre que només era una excusa que s’havia inventat per salvar-me del captiveri—. Perdoni, Don Antonio.

—General! Adreci’s a la meva persona pel rang.

—Sí, general.

Va tornar a estar pel llargavista i va dir:

—Emporti’s unes alforges amb provisions abundants. I el meu cavall. Està en més bones condicions. No vull que se’l quedi algun petimetre francès.

Vaig voler donar-li les gràcies, boig d’alegria, però m’ho va impedir a crits:

—Fugi de la meva vista abans que me’n penedeixi!

Em vaig retirar. Tot i així, abans d’arribar a l’escala del torreó alguna cosa em va obligar a tornar enrere. No podia anar-me’n així com així.

—Don Antonio, sàpiga que he pensat molt en les seves paraules d’aquella nit. Jo no tinc el coratge d’assumir aquesta frontera invisible que Déu ens ha posat. I vostè, a més a més, la busca amb una tenacitat incansable.

Em va mirar de dalt a baix. Va advertir la meva emoció.

—¿De què em parla? ¿Quan hem tingut aquesta conversa?

—Fa poques nits, Don Antonio. A la seva tenda.

No se’n recordava.

—Per a mi vostè és un mestre que supleix la persona que més he admirat en aquest món —vaig prosseguir—. Des del primer dia m’ha regalat el seu exemple. I avui, la llibertat.

Don Antonio no s’esperava que caigués a terra de genolls, ni que, amb l’espatlla arrepenjada contra un vell merlet, confessés:

—Per segona vegada a la vida suspenc una prova decisiva. A la primera no vaig tenir cor per entendre el que se’m demanava, i en aquesta segona no tinc valor per assumir-ho.

I no vaig poder reprimir el plor. Vaig plorar tant que les mans amb què em tapava la cara van quedar humides com dues esponges. Vaig plorar tant, abraçat a aquell fred merlet de l’Aragó, que per un instant vaig oblidar què fèiem allà.

En Villarroel va tornar a mirar pel llargavista i tot seguit va dir a tall de dolça repulsa:

—Estan a punt de completar el setge. Aixequi’s.

Em vaig posar dret sobre les meves llargues cames, i quan ja me n’anava avergonyit, va ser ell qui em va deturar un instant. Aquell dia fred i ventós, en un indret remot, la mirada de Don Antonio va adquirir la lluïssor de la d’en Vauban.

—Zuviría —va sentenciar—, no s’enganyi. Avui podrà fugir. Tot i així, per a bé o per a mal això no s’acaba aquí. Ni la guerra ni les tribulacions de l’ànima. Ara, vagi-se’n.

Vaig fugir a una velocitat poc heroica i molt meteòrica. El cavall d’en Villarroel tenia tan poques ganes de caure presoner com el bo d’en Zuvi. A més a més, el meu cos era més lleuger que el del seu amo, i en un moment ens vam fer còmplices de fuga. Just a temps! Una vegada fora d’Illueca vam haver-nos d’arraulir darrere d’unes mates per dissimular-nos davant del pas de la tropa enemiga que completava el setge. Em vaig estirar sobre el cos del cavall i li vaig tapar la boca amb una mà. Va ser molt dòcil.

Per sort, els irregulars espanyols començaven a ser rellevats per soldats i oficials francesos. Tant com Don Antonio apreciava els menjagranotes, hauria de negociar la rendició amb ells! Però més valia així. Els francesos s’acontentarien a detenir la guarnició, sense degollaments. Mentre els borbònics estaven amb la vista clavada a les muralles, jo, darrere seu, vaig aprofitar per tocar el dos en la direcció contrària.

Lliure, fugit, cavalcant. I tot i així, l’alegria del supervivent em quedava fora de la pell. Pel que havia deixat enrere i pel que tenia al davant. Vaig travessar paratges on la joia i la satisfacció no tenien raó de ser. El pobre Zuvi sobre el llom llagat d’un animal, la roba ronyosa, el tricorni i la bufanda encartronats. Per tota elevació, cons de terra naturals, breus com túmuls mogols. Em fuetejava un vent incessant que tallava els llavis. En els pocs instants en què el vent emmudia, tenies la sensació que genet i muntura havien de quedar petrificats allà mateix. I sempre, a totes hores mentre hi havia claror de dia, aquell cel vast que em cobria el cap fins a l’infinit. Blau, d’un blau límpid, immens, més gran que tot l’imperi de les Espanyes. No podia deixar de pensar en Don Antonio.

Allà van morir les meves últimes esperances de trobar la Paraula en terres de Castella. ¿Com podia trobar-la en un país que només tolerava els buits? En efecte: havia trobat un mestre capaç de reemplaçar en Vauban, i a més a més d’origen castellà. Però aquella mateixa terra l’havia fet captiu, l’havia atrapat dintre seu potser per sempre. A ell li devia la llibertat, potser la vida. Hauria pogut compartir la seva sort, i no ho havia fet, mentre que ell exercia el sacrifici suprem del magisteri: donar la vida per la de l’alumne. Gràcies a Don Antonio podria tornar al costat de l’Anfan i l’Amelis. Míser, però lliure. Vaig plorar com una espelma, amb llàgrimes grosses i lentes que em lliscaven per les galtes.

A Illueca, i per a qui interessin les ximpleries històriques, hi havia la tomba d’un papa, el Papa Luna, un histriònic que al segle XIV va desafiar Roma. Després que Don Antonio capitulés, la soldadesca va arrasar la seva tomba esperant descobrir-hi grans riqueses. Al fèretre només hi van trobar ossos, i els menjagranotes s’ho van agafar malament. Van esquarterar la mòmia, van jugar a pilota amb el crani i van acabar tirant-lo per una finestra.





9


Del que va passar entre el meu retorn de l’ofensiva aliada del 1710, de nou instal·lat a Barcelona, i l’infame estiu del 1713, no val la pena explicar-ne res.

Devíem una pila de diners de la compra de la casa al barri de la Ribera. L’Amelis i jo ens barallàvem pels deutes, per les seves males arts culinàries (les grans amants no acostumen a ser bones cuineres), per mil petiteses. Quan sortia el tema del deute, i els seus generosos interessos del vint per cent, era com els trons que precedeixen la tempesta. En Peret, en Nan i l’Anfan desapareixien escales avall. Llavors jo li recriminava que hagués comprat aquell quart pis de la Ribera. Ella es reia dels meus escrúpols. L’Amelis no sabia llegir, no sabia sumar, només sabia una cosa: que en aquest món sobreviu el qui aprèn a caminar sobre vidres trencats. Qualsevol marit que llegeixi això, per més bon jan que sigui, deu estar fent-se una pregunta racionalíssima: ¿per què no li donava una bona pallissa? Mireu, tot es reduïa a dos punts. Si em negava a exercir la violència sota contracte i sobre desconeguts, ¿com podia fer-ho contra ella? I el segon motiu: jo l’estimava.

Em va resultar molt fàcil descobrir que havia tornat a prostituir-se. Al capdavall, m’havien educat a Bazoches. Quan la situació era més compromesa apareixien bosses plenes de diners. Ella va creure que podria ocultar-m’ho perquè era molt hàbil dosificant el cabal de monedes. Vaig constatar que quan desapareixia, el seu vestit violeta del diumenge tampoc era a l’armari. No vaig tenir-ne cap dubte: era la puta de luxe d’algun pendó vermell, que li pagava molt bé per les seves atencions. Vaig callar.

Ja n’hi ha prou per avui. Acosta’m el gat i l’ampolla. I vés-te’n.

* * *

A falta d’ocupacions exercia de professor casolà d’en Nan i l’Anfan. Sorprenentment, el nan va demostrar ser molt bo amb els números, encara que no se sabia estar mai quiet i assegut: al cap d’una estona es regirava com si la cadira estigués coberta de claus de punta. Les meves classes van tenir un efecte imprevist, i deplorable. La fraternitat entre en Nan i l’Anfan va començar a esquerdar-se. Recordo un dia especialment penós.

Havia regalat a en Nan una baldufa grossa, plena de xifres inscrites a la superfície. L’Anfan va entrar a la petita habitació que feia les funcions d’estudi i va veure en Nan amb la baldufa girant davant seu. Se la van disputar. El nan es va abraçar a la baldufa, disposat a no deixar-la anar. L’Anfan, ofès, li va cridar:

—Tu i els números! ¿Has perdut el compte dels rosegons que et vaig portar quan dormíem en caus de guineus? ¿D’això ja no te’n recordes? Nan merdós!

Que dediqués un insult a en Nan era una cosa tan fora del comú, tan impensable, que ni tan sols vaig reaccionar. El nan sí. Va anar darrere el nen, plorant de penediment i picant de peus de pura desemparança. Per fer-li passar el disgust, en Nan li va donar la baldufa. L’Anfan la va sospesar, va dubtar, i va acabar tirant-la per la finestra. De poc no va anar que mata un esmolet que hi havia al carrer.

D’alguna manera l’Anfan va intuir que la vida còmoda, la instrucció moderna, tot això, estava destruint el vincle fonamental que els unia. Es van reconciliar, però ja no va ser com abans.

Entre l’Amelis i jo els havíem donat un sostre, roba, menjar i fins i tot afecte. Amb la millor voluntat del món ens esforçàvem perquè tinguessin una cosa semblant a una família. És cert que ja no estaven exposats a la metralla ni als rigors dels elements, però feia l’efecte que tot aquell dolor antic, en comptes d’allunyar-se, se’ls hagués filtrat sota la pell. Al setge de Tortosa no els vaig veure mai tristos. Al contrari. Es burlaven de la mort tant com de mi. I sempre en sortien triomfants. Ara l’Anfan ja no robava, ja no ens interrompia al llit per tirar-nos els braços al coll roncant. Però durant els seus llargs berenars s’estava assegut al balcó de darrere, amb les cames penjant entre els barrots de la barana, sol, amb la mirada lànguida i decaiguda d’un salvatge que han arrencat de la jungla. Mentre menjava una llesca de pa amb oli, contemplava la gent del carrer i, més enllà, el baluard de Santa Clara, i més enllà encara el món exterior. A tots dos ens turmentava la mateixa pregunta: ¿no hauria valgut més que no haguessin sortit mai de la trinxera de Tortosa?

Per temperar les hores de classe, vaig incrementar les passejades. En el fons tant era que els donés lliçons a casa com caminant, i l’Anfan era una bestiola que necessitava aire. Durant una d’aquelles passejades va passar una cosa que demostra que un excés de civilització converteix els pobles rectes en beneits.

Com dic, havia tret a passejar en Nan i l’Anfan, aquesta vegada pels afores de la ciutat. A l’Anfan li interessaven sobremanera les meves aventures militars. Jo sempre era reticent a relatar aquella suma de carnisseries, fang i baionetes, però la meva resistència només exaltava més l’interès de l’Anfan. Ja érem a fora de les muralles, en un corriol flanquejat per casetes escampades i horts, quan em va demanar pels generals que havia conegut.

—Per parlar amb un general francès has de redreçar-te. Així! —vaig dir, quadrant-me, amb els braços paral·lels al cos i la barbeta amunt—, com si t’haguessis empassat una escombra. I diguin la bestiesa que diguin, tu has de fer xocar els talons, així!, i respondre en veu ben alta: «Mes devoirs, mon général!». Llavors t’ordenaran atacar una posició. Tu dius, encara més fort: «À vos ordres, mon général!», i enmig del batibull surts escapat en qualsevol direcció menys en la que t’han indicat.

—¿I amb els generals espanyols és igual?

—Ui, no, amb els espanyols és molt diferent! —vaig exclamar—. Amb aquests has de cridar: «¡A su servicio, mi general!», i sortir corrents en la direcció contrària a la que t’han ordenat.

Devien estar fent-se grans, perquè s’ho van agafar de broma, quan jo parlava molt de debò.

—Aviam —vaig reconèixer—, la veritat és que he servit a les ordres de dos grans homes a qui hauria obeït cegament sense que importés la bogeria que em fessin fer. Però no perquè fossin grans generals, sinó perquè eren grans mestres.

—I d’aquests dos grans homes, ¿quin era el més gran? —va demanar el nan.

Per a l’Anfan el més gran era el que m’havia ensenyat a sobreviure, perquè si ets mort no pots aprendre cap secret. Per al nan, molt lúcid en la seva tria, el més gran era el que m’havia ensenyat els secrets, perquè qui no coneix els secrets de la vida no hi sobreviu.

—El que et va ensenyar els secrets —va dir en Nan—. Perquè si no saps els secrets de la vida, ¿com sobreviuràs?

Vam seguir passejant i l’Anfan es va enfilar a una tanca que envoltava un hort i una caseta. L’únic interès de l’Anfan era observar el cedre que s’alçava en un angle de la tanca. Els havia estat parlant de les diferents qualitats de la fusta, i del fet que la de cedre és una de les més apreciades pels artesans de diferents oficis. L’Anfan volia palpar-ne el tacte i es va enfilar pel tronc com un mico.

—D’un mateix arbre es construeixen violins i culates de fusells. Curiós, ¿oi? —vaig dir—. Ara mateix allà dintre hi ha un violí i un fusell. Si depengués de vosaltres, ¿quin dels dos instrument…?

Em va interrompre un noi que sortia de la caseta d’hortolà i, molt enfadat, deia a l’Anfan:

—Ei, vosaltres, colla de lladregots, foteu el camp si no voleu rebre!

—No he robat res! —es va defensar l’Anfan amb una vehemència inusitada, perquè per una vegada era veritat.

Però aquell noi, que empunyava un bastó, va travessar la tanca acompanyat d’un gosset, que es va tirar sobre el nan. Vaig deixar que s’estovessin tots quatre una mica. Després els vaig separar.

—Vinga, vinga, ja n’hi ha prou.

Vaig parlar respectuosament amb el noi. Vaig admirar els seus fruiters i com de ben endreçat tenia l’hort. Va canviar d’actitud. Va aparèixer el seu pare. Vam xerrar una estona i va acabar regalant-nos un forc d’alls i uns quants tomàquets madurs.

—¿T’adones dels beneficis de l’honradesa? —vaig dir a l’Anfan mentre ens en tornàvem a casa amb els braços carregats.

—¿Beneficis? —va protestar, fregant-se la cara envermellida pels cops—. No els veig enlloc! Per una vegada que no robo m’ataca un ganàpia. D’això serveix ser honrat!

—Doncs estàs molt equivocat —vaig replicar—. ¿Què és el primer que feies després de robar alguna cosa?

—¿Què volies que fes? Sortir disparat com una bala de canó!

—Exacte. En canvi, avui t’ha atacat un noi cinc anys més gran que tu, armat amb un bastó i un gos. I en comptes de fugir t’has defensat.

La meva finta retòrica devia afectar-lo, perquè m’escoltava atentament.

—L’honestedat lubrica els músculs de l’ànima —vaig prosseguir—; ens empara davant de la injustícia i enforteix la voluntat de lluita. Tu eres el més feble i estaves desarmat. Però tenies raó i ho sabies. Per això t’has plantat.

»D’altra banda, a les ànimes rectes les complementa el diàleg assossegat. Observa aquests alls i tomàquets que porto a les mans. Gratis i obtinguts mitjançant simple bona fe, tan escassa als nostres dies. ¿I tot per què? No he robat, ni tan sols he mentit. Quan admirava l’hort d’aquell bon home li deia una gran veritat: que el seu treball íntegre transforma el món i això li dóna per menjar. I ell, com a recompensa per aquest afalac cert, ha volgut compartir el seu menjar amb uns perfectes desconeguts. ¿Per què hem d’intercanviar mals quan es poden intercanviar béns? Ens ha donat molt més del que hauries aconseguit robant!

Un discurs bonic, ¿oi? Com a pedagog no vaig ser mai un Rousseau, però per a un aficionat no estava gens malament.

Ens acostàvem a les portes de la ciutat quan vaig veure uns curiosos vianants. Cinc homes, quatre d’armats amb fusell a l’espatlla. El cinquè era ell. Ell! El carnisser d’Anvers!

En Joris Prosperus van Verboom. Escortat, passejant alegrement extramurs, recorrent el peu de les muralles. Sabia que era presoner del govern (jo mateix l’havia capturat, ¿us en recordeu?), però no em constava que fos a Barcelona mateix. Vaig deixar enrere en Nan i l’Anfan, vaig anar directe cap a ell i vaig intentar escanyar-lo amb totes dues mans. La guàrdia va intervenir i em va separar d’ell.

—Ep, ep, noi! —va dir el cap, molt comprensiu—. Ja veig que no t’agraden els peixos grossos borbònics, però s’ha de ser civilitzat. Hem de comportar-nos noblement amb l’enemic fins que arribi l’intercanvi.

—¿Intercanvi? —vaig cridar—. Aquesta escòria no es pot intercanviar! I ara que han comès l’estupidesa de deixar-lo passejar, no pot sortir de la ciutat fins que s’acabi la guerra! Deixin-me’l a mi.

La majoria dels homes es moren sense arribar a entendre que la guerra no és una qüestió de força bruta. Que el resultat d’un conflicte es dirimeix en esferes superiors, compostes de tinta, volums i càlculs. En Verboom era un Puntuat. Segurament ell mateix havia suggerit aquella passejada per examinar les nostres defenses, els nostres precaris baluards. Era evident que en Verboom computaria unes dades que valien per vint regiments. Jo no podia sinó revoltar-me contra la idiotesa del govern i les seves bones formes.

Allà el teníem, ni tan sols encadenat, comptant les distàncies entre murs, el seu gruix i la seva altura, la profunditat del fossat. El millor emplaçament per a una gegantina i ominosa Trinxera d’Atac. En Verboom va ser l’espia que menys riscos ha corregut de tots els temps: no podien arrestar-lo perquè ja ho estava, hoste dels seus enemics, que càndidament li ensenyaven tot el que volia veure. Érem just al peu del baluard de Santa Clara. Tot just unes dotzenes de metres més enllà hi havia casa meva, la llar que compartia amb els dos marrecs, amb l’Amelis.

Em vaig tirar de nou contra el carnisser d’Anvers. Aquesta vegada em van deturar amb menys subtileses. Sentia una fúria tan gran que vaig aixafar un parell o tres de nassos. Al final em van tombar a cops de culata, entre les riallades d’en Verboom, que perquè els seus guardians no l’entenguessin em va parlar en francès:

—L’homme avisé est toujours sur ses gardes même quand il se trouve emprisonné. —És a dir: «L’home atent està en guàrdia fins i tot quan està pres».

Era una sentència d’en Titus Livi, em sembla, molt utilitzada a Bazoches, per cert, en què havia canviat «adormit» per «pres». Em pegaven els meus i ell es podia permetre el luxe de riure-se’n. Sempre el mateix, repetint-se en espiral com un somni venecià: quan m’enfrontava al xarcuter holandès s’interposava una pantalla de poders incapaços d’entendre la necessitat d’extirpar-lo del món.

Vaig passar la nit en una cel·la lúgubre, mig subterrània, envoltat de putes, borratxos i lladres de baixa estofa. En Verboom va estar dos anys sencers captiu a Barcelona. I no hi va haver ni un dia, ni una nit, que no dormís en llits més flonjos que els de la majoria dels barcelonins i que no mengés més bé que nosaltres. Els pendons vermells el van alletar amb la nostra sang, el van tenir entre sedes i cotons. És això que us deia: vam portar l’ou de la serp a casa i el vam agombolar fins que va néixer l’escurçó.

Mentre em clavaven una pallissa i m’arrestaven, en Nan i l’Anfan van tornar-se’n tranquil·lament al nostre habitatge de la Ribera. La meva absència no era del tot estranya, perquè podia haver-me’n anat una estona a la taverna, o a qualsevol altre lloc. Però durant el sopar l’Amelis va demanar per mi.

—A l’amo li han donat un fart de garrotades i és al calabós —va respondre l’Anfan sense deixar de prendre sopa—. Ens ha fet un discurs sobre l’honestedat, l’efecte de les bones paraules i la inutilitat de la violència sense causa justa. Llavors ha vist un senyor presoner i desarmat i l’ha atacat a cops de puny. Quan se l’han emportat arrossegant-lo cridava com un animal, insultant la mare de Déu, el govern i l’idiota del rei Karl. Segur que el pengen.

Reietó.

* * *

Un assumpte que també m’ocupava per aquells dies era l’alliberament de Don Antonio. Rescatar-lo de les urpes borbòniques va arribar a convertir-se per a mi en una obsessió. Diguem que aconseguir la seva llibertat era l’únic que quedava del meu esperit d’enginyer. Ja que no havia aconseguit atènyer la Paraula, que almenys el continuador d’en Vauban pogués ser lliure. Aquest era el meu pobre consol. Els intercanvis de presoners se succeïen contínuament, però poca cosa podia fer un mort de gana com en Martí Zuviría. Vaig intentar treure profit de la meva amistat de taverna amb un agent d’intercanvis holandès. Sempre anava i venia, travessant les línies, i qui no sabés de quins assumptes s’ocupava no hauria dit mai que estigués ficat en tripijocs tan elevats.

L’intercanvi de presoners era com una barreja de partida d’escacs i subhasta secreta. Un coronel valia per tres capitans; tres coronels, per un general, i per arrodonir podien oferir-se sumes en metàl·lic. D’altra banda, cada bàndol tenia interès a recuperar els seus tècnics més valuosos (com el porc d’en Verboom, que jo només hauria tornat després d’haver-li arrencat la llengua i els ulls. Encara ara em fa sortir de polleguera pensar en com vam ser de burros). El curs de les negociacions era sinuós, perquè ningú volia reconèixer el valor real que atorgava a les seves peces més apreciades ni el que estava disposat a pagar-ne.

A mitjans del 1712 ja feia un any i mig que Don Antonio de Villarroel estava presoner. Era escandalós que un militar de la seva categoria passés tant de temps en mans enemigues. Vaig pagar tants gerros com vaig poder a l’holandès, per influir sobre ell i treure-n’hi alguna cosa. Però aquell home era un artista de la «diplomàcia diminuta», com ell mateix en deia. Quan sortia el tema de Don Antonio, deixava anar una rialleta. Només vaig poder aconseguir-ne quatre versions contradictòries.

—El problema amb en Villarroel —deia a vegades— és que es tracta d’un general massa bo. Corre el rumor que l’han temptat amb un bon càrrec a l’exèrcit d’en Felip. Però en Villarroel s’hi resisteix. Diuen que té mal record dels borbònics i no vol saber-ne res més. La veritat és que no ho entenc. Al capdavall, ja va servir a les ordres de les Dues Corones. Podria tornar al bàndol borbònic net com una patena, perquè el seu allistament a l’exèrcit del rei Carles va ser perfectament legal. Per la seva banda, els borbònics no són curts: no volen deixar-lo anar per no armar l’adversari amb el seu talent.

Altres vegades, en canvi, tocava l’ase i n’oferia una versió diferent.

—El seu pobre general té l’enemic a casa. El govern no dóna preferència al seu intercanvi i per tant es podrirà en captiveri.

Jo m’exaltava, però l’holandès s’arronsava d’espatlles.

—No cal que me’n parli —deia—. En aquesta qüestió el rei Carles és molt sensible als seus consellers. Ells no decideixen sense el plàcet de la Generalitat. I el govern no hi està interessat. Diuen que en Villarroel «no és dels nostres».

¿A què podien referir-se? Bé, ningú està lliure del seu passat. A Barcelona la caiguda de Tortosa havia dolgut, i molt, i recordeu que Don Antonio va dirigir l’assalt final que va expugnar la ciutat per a les armes borbòniques. I a més a més no era català.

Durant aquella època vaig estar de tan mal humor que la meva convivència amb l’Amelis es va ressentir encara més. No podíem menjar a la mateixa taula sense que esclatessin discussions. O pitjor encara, s’imposava un silenci llarg i tens que ens perjudicava a tots. Em commovia que l’Anfan i en Nan patissin. Ens miraven amb aquella expectació d’aquell qui no desitja combat ni pot decidir-lo. Fins que un vespre l’Amelis va dir:

—Deixa de rondinar, queixar-te i ensumar l’aire com si tot fes olor de podrit. El teu general ja està lliure.

Vaig quedar de pedra.

—¿Com ho saps? —li vaig demanar.

—Això tant se val.

—¿Que has tingut alguna cosa a veure amb el seu intercanvi?

Va respondre amb la seva veueta més sorneguera i cruel, remarcant cada paraula:

—És clar que sí! M’ho ha demanat el teu collons de Mystère.

No vaig poder treure-n’hi res més.

Sigui com vulgui, a finals del 1712, per fi, Don Antonio va ser intercanviat. La part dolenta és que en Verboom també va recobrar la llibertat. Les negociacions eren secretes, i vaig suposar que el carnisser d’Anvers l’havien inclòs al lot d’intercanvi. Se n’anava més gras que quan va arribar i amb el cap ple de dades. No m’agrada donar-me-les de profeta, però els fets són els fets: el primer que va fer quan va arribar a Madrid va ser escriure una relació completa sobre les defenses de la ciutat. Deixem-ho. Pel que fa a Don Antonio, naturalment, va agafar el camí invers: de Madrid a Barcelona. Li van oferir un lloc de general de cavalleria, que finalment va acceptar.

Va ser un home que sempre va portar la tragèdia gravada al front. Jo crec que va assumir el nou comandament pel simple motiu que no podia fer una altra cosa. Era militar de carrera, la seva vida era l’exèrcit. ¿Per què va menysprear l’última i generosa oferta d’en Felip V? Per orgull, potser. Don Antonio era molt espanyol. Ja m’enteneu, aquella elevada idea de l’orgull, tan castellana, sempre a la cruïlla de l’heroisme absolut o la sublim estupidesa.





10


Mentrestant, molt més enllà del nostre horitzó estaven passant coses que provocarien que la guerra fes un tomb, portarien la fatalitat a les nostres vides, i a mi, contra tot pronòstic, em posarien davant de la Paraula mateix.

Al 1711 un noiet desnerit, un tal Pepet, es va morir. Atac fulgurant de verola i de dret al clot. Aquesta mort va imprimir un gir dramàtic a la guerra i va condemnar tots els catalans a l’esclavitud eterna. Potser us preguntareu com pot ser que un fet tan banal, una simple defunció per la verola, pogués ser tan decisiu.

Doncs resultava que, casualment, aquell noi escarransit, aquell Pepet, era en Josep I, el jove emperador d’Àustria i germà del Karlangues. Amb en Pepet mort, el tron d’Àustria va anar a parar a les mans del Karlangues, que encara seguia aspirant a regnar a totes les Espanyes i ara es constituïa en emperador del Sacre Imperi Romà Germànic. Com segur que recordeu, la guerra va començar perquè Anglaterra estava en contra de la unió dinàstica entre França i l’Imperi espanyol. Londres no admetria mai de la vida un poder continental tan fort, i per això va donar suport al Karlangues com a candidat alternatiu al Felipó. Però ara la solució ideada es convertia en un nou problema: el Karlangues, unint Espanya i Àustria sota un mateix ceptre, formaria un regne igual de poderós. O sigui, que el cas que havia originat el conflicte simplement es traslladava de lloc.

La mort d’en Pepet va representar la nostra condemna. Des d’aquell mateix dia els diplomàtics anglesos van començar a buscar-hi una sortida negociada. I, ves per on, ara que els interessava sí que van trobar la solució en un pim pam: el Karlangues havia de renunciar al tron espanyol i quedar-se a Viena per sempre; el Felipó havia de renunciar a la successió al tron francès (en cas que es morís el Monstre) i quedar-se a Madrid per sempre. Fi de la guerra. Cadascú a casa seva i aquí no ha passat res.

França va fer el ronsa, però estava esgotada; el Karlangues va protestar, però amb la boca petita. Sense el suport militar anglès, i sobretot el financer, no podria continuar la guerra ni tres mesos. De manera que totes les parts van acceptar, més o menys, la proposta anglesa. Des d’aquell dia només es tractava de regatejar i fixar detalls menors.

¿I els catalans? Rieu-vos-en! Ni el Karlangues ni els anglesos es van dignar informar-ne les autoritats de Barcelona. Com es pot suposar, fins i tot els pendons vermells haurien aixecat un clam d’indignació. Així doncs, els nostres miquelets van continuar morint a la muntanya, els nostres ciutadans van continuar pagant impostos abusius per donar suport a una guerra inacabable, i mentrestant el nostre propi rei ens cavava la fossa. Les negociacions diplomàtiques són lentes, i més amb una guerra mundial enmig, i entre el 1711 i el 1713 els catalans van seguir lluitant com peons babaus, per un rei que ja els havia venut al botxí.

Aquí no puc evitar un incís. Segons les cròniques, en Pepet es va morir de la verola, una versió que sempre ha fet pudor d’enganyifa. No hi ha malalts solitaris de verola; o hi ha una epidèmia o no hi ha verola. I va resultar que en Pepet, de tot Viena, va ser l’únic que va contraure la malaltia.

Les relacions entre els dos germans s’havien agrit des de feia temps. Per solidaritat fraternal, en Pepet gastava sumes enormes en una guerra llunyana, i estava tan tip del conflicte com la resta de cancelleries d’Europa. Segons em va explicar un vell cortesà vienès, les últimes cartes que en Pepet li enviava eren d’aquest to: «¿Germanet, deixa estar d’una vegada aquesta guerra sense final. ¿Els catalans t’estimen i els castellans t’odien? Doncs proposem que en Felip quedi com a rei dels castellans i tu dels catalans».

Que aquesta opció no era un comentari entre germans, sinó una política oficial, ho demostrava el fet que tota la premsa austríaca publicava aquesta oferta com a solució definitiva. Al Karlangues la idea no li va fer gens de gràcia, i la següent carta al seu germà l’hi va fer arribar amb un agent, que li va ficar arsènic a les ungles. La verola! ¿Tu què n’opines, benvolguda i horrorosa Waltraud? ¿El va matar com en Caín l’Abel? Tant se val, calla, la teva opinió se me’n refot.

¿Per on anàvem? Ah, sí, el Karlangues proclamat nou emperador d’Àustria. Va fer les maletes i se’n va anar a corre-cuita a Viena per a la cerimònia de coronació. A Barcelona hi va deixar la seva senyora reina, ara també emperadriu d’Àustria, com a compromís de fidelitat eterna envers els catalans.

Insisteixo: un excés de civilització converteix els pobles rectes en beneits. Perquè era evident que el Karlangues no tornaria més i que la seva senyora reina, que en el fons s’havia quedat com a penyora política, aprofitaria la primera oportunitat per seguir-lo. Va passar un any a Barcelona, anant a l’òpera entre badall i badall. I després, quan li va semblar bé, passi-ho bé i moltes gràcies. El que encara em fa venir esgarrifances i em sulfura és el motiu que la mala pècora va adduir. Segons les seves pròpies paraules, havia d’anar-se’n per «la gran importància de la tan desitjada successió». És a dir, que li urgia obrir-se de cames davant del seu Karlangues, i allò era molt més important que el destí de tota una nació.

I ara aviam si endevineu què van fer els pendons vermells quan la reina va comunicar els seus augustos motius per deixar-nos a l’estacada.

La van deixar anar-se’n sense dir ni piu! Ells, els pendons vermells, els senyorets de classe noble del govern! L’única carta que podia utilitzar una nació sense rei; l’última garantia que tot un país no seria esquarterat de viu en viu. I la van acomiadar amb tots els honors! El govern en ple va anar al moll, i l’única cosa que els importava era tenir una posició tan pròxima a la reina com pogués ser per figurar durant el comiat.

Ja us diré jo què haurien hagut de fer!: enviar una carta lacrada a Viena jurant que ficaríem la senyora reina al quarto de les rates, i que no es canviaria les calces fins que el Karlangues, al tauler diplomàtic europeu, no hagués complert totes les garanties polítiques, diplomàtiques i militars que Catalunya quedava lliure i segura. Però no va anar així, els pendons vermells eren massa civilitzats. El món estava a punt de tallar-nos el coll i ells preocupats per empolvorar-se la perruca!

Amb les mans lliures, el Karlangues va pactar amb els borbònics l’ominós Tractat d’Evacuació. Segons les seves clàusules, els Aliats havien de retirar totes les tropes que encara tinguessin a la Península, és a dir, a Catalunya, l’únic territori que encara controlaven. A partir de llavors la cosa va anar molt de pressa. Quan la reina va fugir a Viena, el càrrec de virrei de Catalunya va ser ocupat per un militar austríac, el mariscal Starhemberg.

Sobre les espatlles d’aquest Starhemberg recau el pes de l’execució col·lectiva més monstruosa i monumental dels temps moderns. A principis del 1713 el drama estava llest per ser consumat. Totes les peces de l’engranatge a punt perquè el cel s’ensorrés. Només s’havia d’accionar una palanca. I l’Starhemberg era la palanca.

El Monstre i els Aliats ja havien formalitzat l’acord entre bambolines. A Barcelona va arribar el missatger: l’Starhemberg havia d’ordenar i dirigir l’evacuació de les tropes aliades de Catalunya. Holandesos, alemanys i portuguesos s’embarcarien a la flota anglesa ancorada a Barcelona. ¿No significava això lliurar aquell país fidelíssim a la matança i el degollament? Doncs és clar que sí. ¿I què? It is not for the interest of England to preserve the Catalan liberties. Ni les seves vides.

Imagineu-vos l’estupefacció de Barcelona quan la notícia es va fer pública. Al començament no s’ho volia creure ningú. Una onada de fatalisme va emmudir els ànims. Als carrers i les tavernes es comentava l’inevitable, i els borratxos entonaven cançonetes que no podien ser més macabres:

Anglesos han faltat!

Portuguesos han firmat!

Holandesos firmaran,

i al fi nos penjaran!



Les parets de Barcelona es van omplir de pasquins, alguns de l’humor més negre:

COMÈDIA DE L’EVACUACIÓ

Personatges que hi actuaran

Espanya, el cul del frare; les nostres llibertats, com a eixugaculs;

l’esclavitud com a secundari necessari,

i tots els Aliats en el paper de merda.



Els càrrecs, títols i prebendes firmats pel Karlangues van perdre el seu valor de la nit al dia. Algun graciós feia sonar una campaneta mentre tirava confeti als vianants al crit de:

—Es venen senyories a preus d’escombraries!

I és que les bromes sempre han ajudat a contenir la por. Un dia em vaig trobar en Nan i l’Anfan molt a prop de casa, a la popular plaça del Born, fent d’actors de carrer. El nan actuava despullat, si exceptuem l’embut al cap, com un Adam deforme. Doblegava la cama esquerra enrere, simulant que era coix. Al genoll s’havia lligat un os de pernil que prolongava la cama aparentment mutilada. Veient-lo de cara semblava un ésser amb pota i unglot de porc. Amb un ganivetet rascava l’os pelat, buscant les últimes restes de carn. Fingia enormes dolors i s’empassava els minúsculs bocins de pernil, debatent-se entre el plaer que obtenia degustant-lo i el turment que s’ocasionava a si mateix. Mentrestant, l’Anfan passejava entre els espectadors amb un saquet obert a les mans, demanant la voluntat i cantant una rima que era molt popular en aquella època:

—Carlos tres i Felip cinc m’han deixat ab lo que tinc!

Ai, el riure, aquest alleujament de la por, que la sepulta però no l’expulsa. Perquè la tercera fase és el terror.

El terror va arribar a la ciutat com la pesta, transportat per viatgers. A Barcelona van confluir tots els fugits de la Catalunya interior. Quan travessaven els portals de les muralles eren abordats pels barcelonins, que els interrogaven sobre el que passava terra endins. La resposta sempre era la mateixa:

—Tots els horitzons cremen.

I era veritat. Quan una localitat no es rendia de seguida era canonejada i assaltada per la cavalleria. De fet, les columnes borbòniques que seguien els Aliats en retirada no s’acontentaven a entrar als pobles i les viles. Exigien que els alcaldes sortissin a trobar-los per oferir-los submissió.

El pànic pot desembocar en dues reaccions oposades. Habitualment la submissió davant de l’amenaça. Però algunes vegades, molt poques, concita un estat d’ànim tan infreqüent com perillós: la fúria col·lectiva.

Les últimes columnes de soldats Aliats que es retiraven cap a la costa ja no rebien súpliques perquè es quedessin; eren apedregades pels civils. El súmmum de la indignació va arribar quan hi va haver proves que a l’abandó s’hi sumava la traïció. No només se n’anaven, sinó que en la seva retirada els Aliats lliuraven les claus de viles i places fortes als comandants borbònics!

Els últims dies de juny del 1713 Barcelona bullia d’indignació. La gent no és curta, sempre sap a càrrec de qui van les seves desgràcies. Centenars de furiosos es van congregar davant de la residència del virrei Starhemberg i van engrutar el portal amb plomes i potes de gallina. S’equivocaven en una cosa: l’Starhemberg no era poruc ni deixava de ser-ho, de la mateixa manera que els botxins no són covards ni valents, només vils.

Els pendons vermells van anar a demanar-li explicacions de per què els Aliats es retiraven, per què lliuraven viles indefenses a un enemic tan cruel i, en fi, què pensava fer el Karlangues per impedir l’execució de tot un poble que li havia sigut fidel des del començament de la guerra.

La resposta de l’Starhemberg mereix passar a la història del cinisme:

—Us acompanyen, excel·lències, el meu sentiment i el meu afecte més grans.

I se’n va anar. Aquella mateixa tarda va pujar a un cotxe, per la porta de darrere, amb l’excusa d’anar a una partida de caça. No va tornar més. En realitat va anar a reunir-se amb les tropes aliades, que estaven a punt d’embarcar-se a la desembocadura del riu Besòs, al nord de la ciutat. La flota anglesa hi era per evitar complicacions si es produïen aldarulls al port de Barcelona. Els nostres lleials aliats!

Penseu que l’Starhemberg ni tan sols va fer dimissió del càrrec de virrei. És difícil imaginar-se una ignomínia més gran. Fins i tot als reus de mort se’ls administra l’extremunció.

* * *

I mentre els nostres aliats se n’anaven i ens deixaven a l’estacada, i les columnes borbòniques convergien implacables sobre Barcelona, ¿quines decisions prenien els pendons vermells? Cap. L’Starhemberg ja estava fent les maletes i fins a l’últim moment li van estar enviant despatxos perquè els firmés. Segons la seva lògica, recargoladament legalista, el voltor austríac continuava sent el virrei. La maquinària havia de mantenir les formes. Que l’Starhemberg estigués conxorxat amb l’enemic, que li lliurés les nostres cases i llibertats, sí, ves, això semblava que no tingués gens d’importància.

Als regiments Aliats que s’embarcaven hi havia uns quants catalans, no gaires, que en el seu moment s’havien allistat a l’exèrcit imperial del Karlangues. No eren miquelets a mig camí de la llei i l’infern, només individus que volien fer la carrera de les armes en un exèrcit regular. Ells sí que van saber veure què passava. No eren al nucli del govern, no tractaven a diari amb els executors i la seva alta política. I tot i així van entendre el que hi havia en joc i a qui devien fidelitat. Fins a l’últim dia n’hi va haver que abandonaven les files de les forces aliades, que fins i tot saltaven per la borda dels barcos per dirigir-se a Barcelona. L’Starhemberg es va excedir en el rigor per caure en la crueltat: va donar ordre d’executar els desertors, quan de fet durant tota la guerra havia perseguit amb molt poc zel la deserció. O sigui, el nostre jovent més generós penjava dels arbres, puntejant la ruta de retirada, i mentrestant els pendons vermells seguien inclinant-se davant del seu assassí.

Per fi, a finals de juny del 1713 els pendons vermells es van decidir a convocar el parlament català. Estaven tan desconcertats que la sessió es resumia en un únic punt: ¿què fer davant l’avanç borbònic?, ¿sotmetre’s o lluitar?

Aquí haig d’aclarir que el nostre parlament es dividia en tres grups o «braços»: un estava format per la noblesa; el segon representava el poble baix, i el tercer, com no podia ser d’una altra manera, estava integrat pels escarbats de cuina del Vaticà.

I tu, no m’interrompis ni em corregeixis quan em fico amb els capellans! Sé perfectament de què parlo, i ho penso explicar.

Jo no afirmo que tots els capellans fossin mala gent. No és això. Durant el setge vaig poder veure capellanets més prims que un xiprer, fràgils com el cristall, impassibles davant del foc enemic. El seu únic bé terrenal era la sotana, les bales els xiulaven a les orelles i ells seguien impertorbablement de genolls, administrant sagraments als moribunds de la primera línia. Ara bé, els seus bisbes eren com els pendons vermells, però negres. Vegeu, sinó, com es va comportar ni més ni menys que el cardenal i bisbe de Barcelona, el miserable Benet Sala.

A la primera jornada de debat el secretari del parlament va demanar al braç eclesiàstic que donés el seu parer. Com a grup era el més compacte dels tres, i el més lògic hauria sigut que dilucidés abans que els altres. Van respondre amb evasives. Ni sí ni no. Es van acontentar a argüir vaguetats teològiques, segons les quals la guerra era un mal en si mateix, i que quan es lliurava entre cristians el Senyor plorava sang.

Déu n’hi do quina colla de filisteus! Pel que jo sé el Vaticà ha beneït dotzenes de guerres, i no l’ha preocupat mai gaire que la gent hi mori. I a més a més, fins a aquell moment, durant tretze llargs anys de guerra mundial, ni per un instant se’ls havia acudit pensar que la guerra era una cosa molt lletja. I llavors va venir la punyalada per l’esquena.

En Benet Sala tenia una bona excusa per sortir de Barcelona. Per aquells dies havia sigut cridat a Roma. I en un dels típics ardits vaticans, va coordinar amb l’Starhemberg el seu embarcament al mateix temps que el de les tropes aliades.

De cop i volta els barcelonins es veien abandonats per l’exèrcit que protegia els seus cossos i al mateix temps pel pastor que havia de tenir cura de les seves ànimes. El propòsit d’en Benet Sala, naturalment, era desmoralitzar el mateix poble cristià a qui devia servei espiritual perquè es rendís, claudiqués i anés a l’escorxador com un xaiet innocent. Quan em mori seré feliç de poder tenir quatre paraules amb en Benet Sala. Perquè ens rostirem junts a la caldera d’en Pere Botero, segur, però us juro que en Sala, a més a més, s’hi ofegarà, estrangulat dintre el brou per aquest qui us parla.

Mentrestant, a la ciutat els ànims s’anaven encrespant més i més. I el que llavors va passar té difícil explicació.

Les manifestacions religioses sempre han sigut una bona forma d’alleujament de la impotència. Els carrers es van omplir de professons demanant la salvació de la ciutat. Eren una tabarra, dia i nit donant la llauna sota la finestra. Perquè al començament es tractava de multituds remoroses, però la seva excitació va créixer juntament amb la de la ciutat. La desfilada que va causar més impacte estava formada per dotze donzelles que van sortir en pelegrinatge a la sagrada muntanya de Montserrat en pro de la intervenció divina. (Montserrat és una muntanya molt rara, al nord-oest de Barcelona. Sembla un xerrac de dents esmussades, al cim de la qual es guarda una estranya marededéu de pell negra).

Digueu-me descregut, però les professons formades per jovenetes, guapes i amb la cintura cenyida, sempre han sigut més concorregudes que les de flagel·lants encaputxats. Aquesta visió, en algun moment, va fer emergir una idea a la ment del públic: «Aviam, si hi pensem bé, ¿per què hem de tolerar que aquestes noies que fan tant de goig vagin al sacrifici?». I així, les professons religioses es van convertir en proclames de rebuig al lliurament de la ciutat. Al final els crits a favor de la santa de la ciutat, santa Eulàlia, es van convertir en un clam contra en Felip V.

¿I el bo d’en Zuvi? ¿Què feia enmig de tantes convulsions cíviques?

Bé, el que a mi m’interessava aquells dies era reactivar el judici de la meva herència. Tenia bastant temps lliure i sovint m’acostava fins al despatx dels advocats. L’únic que se m’acudia per accelerar el meu cas era parlar amb el mateix Casanova, amo i senyor del despatx. Res. En Casanova no hi apareixia mai, i els seus empleats em marejaven amb circumloquis desesperants. Que si el senyor Casanova ara tenia un alt càrrec polític i no podia estar per mi, que si els tribunals anaven de bòlit amb tant enrenou, que si naps, que si cols. Altres vegades la porta ni s’obria en tot el dia, de tan remogut que estava tot. Això últim em feia posar de molt mala lluna. Quan discutia amb algun picaplets menor sempre podia deixar-lo verd i esbravar-me, encara que no servís de res. Però ¿què fer davant d’una porta tancada? Si em donessin una bona brigada de sapadors podria expugnar en vint dies una fortalesa de vint baluards. Amb la casa d’un advocat no val la pena ni intentar-ho.

* * *

—Ei, Martí, ¿vols veure una cosa divertida? —em va dir un dia en Peret.

Els debats al parlament havien començat i en Peret em convidava a assistir-hi.

—¿I pretens entrar? —em vaig mofar d’ell—. Han posat guàrdia triple, la plaça de Sant Jaume és plena d’exaltats. ¿Que no els sents?

Fins a les finestres de casa arribaven els brams de la gent indignada que s’hi concentrava.

—Tu segueix-me i calla. I posa’t la roba de diumenge.

No tenia res millor per fer i el vaig seguir. Ens va costar arribar-hi, perquè, en efecte, la plaça de Sant Jaume era plena a vessar de gent cridanera. No eren exactament revolucionaris, els cossos no s’apilotaven davant de les portes i contra els guardians. Les mirades s’adreçaven al balcó. La gentada no volia derrocar el govern, sinó que la capitanegessin. El seu clam era:

—La Crida! Publiqueu-la! Publiqueu la Crida!

Amb «la Crida» es referien a la convocatòria legal a les armes. Només la Crida tenia el sacrosant poder de convocar els catalans adults per a la defensa de la pàtria, i al mateix temps qui s’alcés sense el seu suport es veia reduït a la condició de miquelet; és a dir, una persona fora de la llei, per més patriòtiques que fossin les seves intencions. Per això tenia tanta importància que la seva publicació es fes seguint les formes legals. I la raó de ser dels pendons vermells, naturalment, era impedir-ho.

En Peret va donar la volta a l’edifici fins a la porta del carrer de Sant Honorat, molt més estreta i discreta. Allà va parlar a l’orella de dos soldats que feien guàrdia i ens van deixar entrar. M’havia estranyat l’actitud còmplice i recelosa alhora dels soldats.

—Un senyor m’ha ofert uns calerons a canvi que faci costat a la causa que defensa —em va explicar en Peret mentre pujàvem una escala.

El parlament estava dividit en dos bàndols antagònics: els partidaris d’emetre la Crida, crear un exèrcit exclusivament català i resistir, i els que s’estimaven més sotmetre’s a l’exèrcit borbònic que s’acostava. Com ja he dit, els pendons vermells no tenien cap interès a defensar les Constitucions, i sense una Crida legal no hi hauria convocatòria a les armes. Vaig seguir en Peret, doncs, i abans que me n’adonés ja érem ni més ni menys que al Saló de Sant Jordi.

Imagineu-vos una llarga sala rectangular, sostre alt i parets de pedra. Tres de les parets estaven cobertes d’uns magnes seients entapissats de vellut, naturalment de color vermell, rigorosament arrenglerats. A la taula principal només hi havia un llibre de juraments i una campaneta, tot a sobre d’unes grans estovalles carmesines. La campaneta, en teoria, servia per obrir i tancar els torns de paraula. I dic en teoria perquè quan els debats es van fer més apassionats als oradors la campaneta tant se’ls en va fotre.

Sobre el paper tot el territori català tenia el dret d’enviar-hi representants, cosa impossible si tenim en compte que les tres quartes parts d’aquest territori ja estaven ocupades per l’enemic. Aquell dia ja s’havia entrat en una altra fase. Amb els drets de vot repartits i tancats, tots dos grups es van dedicar a buscar altres formes de pressió. Ho heu endevinat: contractar goles mercenàries perquè vociferessin les seves consignes i molestessin els oradors adversos. En Peret era idoni, perquè per edat podia passar per un vell patrici i perquè era capaç de vendre la tomba de la seva mare per un plat de calamars arrebossats. I el Saló de Sant Jordi, de fet, estava tan remogut com el país. No hi eren tots els qui hi haurien hagut de ser, i no tots els qui hi eren haurien hagut de ser-hi. Molts delegats no hi van poden acudir (tenien una bona excusa: remaven a galeres o penjaven d’un arbre); d’altres, simplement, havien desertat de les seves obligacions.

Si no recordo malament, aquesta gran jornada tenia lloc un 4 o 5 de juliol i feia una calor de mil dimonis. El portaveu del bàndol de la submissió era un tal Nicolau de Sant Joan. Abans que comencés a parlar ja l’aplaudien. Va imposar silenci. De solemnitat, almenys, no anava curt.

—Quan la força falta, natural és considerar la impossibilitat de resistir al poder. La llei natural i la cristiana ensenyen i persuadeixen a no exposar als últims rigors de la guerra temples, edats, persones dedicades a Déu. El furor de la llicència militar no respecta esglésies ni considera la pueril edat ni deixa intacte el sagrat de la virginitat.

Però aquí el va interrompre una riallada.

—Ni nosaltres tampoc! Porta’ns una verge i t’ensenyarem com es fa!

Era en Peret, és clar. Aquella impertinència tan fora de lloc va deixar confús en Sant Joan. Els pendons vermells tampoc van quedar curts.

—Pocavergonyes! Amotinats! Silenci!

En Sant Joan va reprendre el discurs.

—Està la nostra pàtria entre Castella i França; les portes del mar, tancades per les forces marítimes de França. Aprensió i just recel hem de tenir dels anglesos, que ens han lliurat. Pregunto: ¿on té el rei, senyor nostre, un armament marítim superior al d’aquestes dues potències per transportar socors? I encara que arribessin, ¿quines sumes podrà administrar per ajudar-nos si considerem la guerra que té pendent al Rin?

—El que necessitem són més collons i menys cagats, subnormal! —va cridar en Peret. I no van ser pocs els qui li van fer costat—. Fora, fora!

—Silenci! Pocavergonyes, pocavergonyes! Fora del consistori! Fora!

Això ho deien els de la claca dels pendons vermells, picant a terra amb els peus i fent grans escarafalls. Per als pendons vermells les persones sense distinció eren poc més que púrria que només servia per interferir entre el seu càrrec i les sàvies decisions que prenien. Però oblidaven que no tots els de la seva classe pensaven igual. I d’entre aquests, destacant com un far ancorat en un desert, un tal Ferrer, l’Emmanuel Ferrer.

En Ferrer era un noble menor, però molt popular perquè s’havia distingit en l’administració de la ciutat. Aquesta rata humana que us parla té tanta fusta d’heroi com una ferradura, però això no impedeix que els sàpiga reconèixer, en tota la seva magnitud, quan apareixen a l’horitzó. En Ferrer tenia una vida còmoda i tranquil·la, era ric i feliç. Votant per la resistència no hi guanyava res, ho perdia tot. Un cop parlés s’hauria significat, i quan els borbònics entressin l’anirien a buscar amb tot el seu fel despòtic.

Quan li va arribar el torn, en Ferrer es va posar dret i va dir:

—Pregunto: ¿és Catalunya altra de la que era en altres temps? ¿No donen les nostres Lleis i Privilegis facultat per oposar-se als castellans que injustament ens volen oprimir? ¿Quins motius té el Borbó per oprimir-nos amb tant rigor, volent dels nostres pobles francs i lliures fer-nos nació del tot subjecta i esclava? ¿Qui, doncs, podrà que vulguem consentir que s’entronitzi sobre els catalans la vanitat i violència castellana, per fer-nos servir amb la mateixa ignomínia que feien sofrir als indis?

—Bojos, irresponsables! —van replicar els partidaris dels pendons vermells—. Portareu la desgràcia a tota la nació!

Vull ser equànime. No afirmaré mai que tots els nobles que van votar per la submissió fossin uns venuts. En absolut. De fet, hi havia motius més que raonables per no oposar resistència. Ens havien abandonat, ens atacava tot el poder de les Dues Corones, els imperis de França i Espanya coaliats. Votar per una solució negociada, per poca cosa que a aquelles altures se’n pogués obtenir, no implicava necessàriament estar al servei del Felipó.

En Ferrer va invocar el rei de Portugal, un regne temerós de seguir la sort catalana i que sens dubte ens ajudaria; si resistíem, l’emperador Karlangues no podia desentendre-se’n sense veure tacat el seu prestigi internacional; Anglaterra havia firmat un pacte transparent; els ambaixadors catalans recorrerien totes les corts d’Europa exposant la causa d’un poble que només anhelava el més elemental dels drets: sobreviure.

El van interrompre unes quantes vegades. En Ferrer es va mantenir sord a les veus d’amics i enemics. Va fer un repàs de la història de Catalunya, de la nefasta unió dinàstica amb Castella, i va continuar:

—Per totes aquestes raons, que tot seguit s’empunyin les armes i s’alcin banderes, s’allistin soldats sense que es perdi un moment. Valguin-se els Fidelíssims Braços Generals de tota l’autoritat que Déu ha dipositat a les seves mans; manin tot seguit fer manifestos perquè consti a tot Europa la nostra justícia i la posteritat del nostre obrar, i que els nostres enemics experimentin a costa seva que no ha decaigut gens el coratge ni l’honor de la nació catalana.

Però en el fons ni el mateix Ferrer es feia il·lusions. La jugada era tan desesperada que quasi es confonia amb un noble suïcidi.

—Acabi’s la nació amb glòria —va continuar—, perquè val més una fi gloriosa que tolerar exaccions i violències que no van practicar els moros.

La meva benvolguda i horrorosa Waltraud m’interromp, aixeca el seu cap gros com una vaca sense pastura i em demana, una vegada i una altra, què n’opinava jo en aquella època. No té gens d’importància, però està bé, ho resumiré.

El meu punt de vista volia ser com menys apassionat millor, i era aquest: que tots dos bàndols tenien raó. Sotmetre’s implicava perdre les llibertats que ens havien regit durant mil anys, convertir-nos en una província més de Castella i el seu imperi, compartir el jou dels seus pobles, sofrir una repressió despiadada. Resistir, tal com pregonaven els pendons vermells, ruïna i massacre. Es tractava de triar entre dues opcions igualment dolentes.

Van votar. Va guanyar la submissió. Per àmplia majoria. En Ferrer va fer un bot, va acostar-se al secretari de la campaneta i li va exigir que anotés el seu nom, que constés el seu vot particular en contra. Era com firmar la seva pròpia execució. Quan els borbònics entressin no necessitarien una prova millor per penjar-lo. I tot i així, altres nobles també es van aixecar i van seguir l’exemple d’en Ferrer!

Vaig quedar sobtat. ¿Per què hi havia gent que feia allò?

Vegeu, també, l’altra cara de la moneda. Igualment admirable o encara més, per més estrany que sembli. Perquè hi va haver nobles com en Francesc Alemany, en Baldiri Batlle, en Lluís Roger o l’Antoni València, que en consciència van creure que havien de votar per la submissió, i així ho van fer. Després la cosa va fer un tomb. I van lluitar. Seguint la voluntat de la majoria, relegant les seves opinions particulars en favor de l’interès general. La Waltraud em demana per què em salten les llàgrimes. Ho diré: perquè aquests homes, que no van voler resistir mai, van combatre sense defallir durant un llarg any de setge. Van sostenir les idees dels altres, tot i anar contra si mateixos. I la matinada d’aquell 11 de setembre del 1714 van sacrificar les seves pròpies vides. Tots. Encara veig en València, atacant un mur de baionetes amb el sabre enlaire, engolit per un mar d’uniformes blancs.

Perquè us feu una idea de la transcendència de la resolució, diré que el braç dels nobles era semblant al dels lords anglesos. Més enllà del nombre de vots, tenia un pes moral intangible, i era molt comú que el braç popular simplement ratifiqués les seves decisions.

—Mereixes que els teus hagin perdut —vaig dir a en Peret mentre ens en tornàvem a casa—. ¿No et fa vergonya haver venut la teva opinió?

—No, home, no —va respondre—. A mi m’han pagat els pendons vermells per fer de claca per la submissió. Però han sigut tan curts que m’han donat els calés abans de començar.

—De totes maneres, ja van dos a zero —vaig dir amb un esbufec mentre travessàvem l’atapeïda plaça de Sant Jaume—. Capellans i nobles, per la submissió. Demà el braç popular seguirà el dictamen de la noblesa. S’ha acabat.

No he estat mai més equivocat. Quan encara érem a la plaça de Sant Jaume pel balcó va sortir un portaveu i, en efecte, va fer saber a la multitud que el braç noble havia votat per sotmetre’s.

Va ser com si caigués un ruixat glaçat. No va protestar ningú. D’entre aquells milers de goles reunides ni una de sola va elevar un crit irat. Però en comptes d’anar-se’n a casa van acampar allà mateix, a la plaça de Sant Jaume!

Jo crec que el tomb decisiu va ser aquest. No un acte de rebel·lia, sinó un desacatament sord. La gent d’allà baix va quedar tan desconcertada pel que acabava de sentir com els nobles, al balcó, pel mutisme i la quietud col·lectiva. ¿Què podien fer? Expulsar aquella gentada era impossible. Ningú gosava fer-ho, ni tenia prou tropa per intentar-ho. I a més a més un acte de violència com aquell podia ocasionar els desordres que els mateixos pendons vermells s’esforçaven per evitar.

En tota la nit ningú es va bellugar de la plaça plena. L’endemà es reunia el braç popular. L’ambient del carrer, i el discurs d’en Ferrer, els havien enardit tant que el resultat de la votació va ser a favor de la resistència, i per una majoria aclaparadora. I aquesta vegada sí, la plaça de Sant Jaume va esclatar d’alegria:

—Publiqueu la Crida! Publiqueu-la!

Cridaven tant, i amb tanta passió, que ja no expressaven un desig. Era una amenaça i una ordre; desacatar-la podia implicar qualsevol cosa. I la majoria dels nobles van canviar el seu vot! Però la cosa no es va acabar aquí. Els pendons vermells més intransigents van posar mil traves jurídiques. Van al·legar que el braç aristocràtic només havia manifestat el seu canvi d’intencions als passadissos, no en una sessió legalment convocada, i per tant no era una decisió ferma. La seva estratègia, com és fàcil de deduir, consistia a dilatar els tràmits perquè els acampats es cansessin i se n’anessin a casa. No ho van aconseguir. Havien passat ja dos dies i dues nits i la plaça de Sant Jaume seguia tan plena, o més, que al començament. La generositat sempre té aquesta cara amarga; els qui més disposats estan a donar-ho tot són els qui menys tenen a guanyar amb la victòria i més hi poden perdre en cas de derrota. I durant aquells dos dies, els debats encallats.

El 9 de juliol en Peret es disposava a tornar al Saló de Sant Jordi.

—¿Una altra vegada? —vaig exclamar—. No em sé avenir que els submisos siguin tan curts de tornar a pagar els qui els van trair a l’últim moment.

—No, home, no. El que passa és que, com que l’altre dia vaig actuar tan bé, els de la resistència m’han ofert uns calerons perquè aquesta vegada cridi encara més fort.

—Però si els del bàndol en favor de la submissió ja et coneixen, i t’impediran el pas!

—No, perquè he fet saber l’oferta dels resistencialistes als submisos, i aquests m’han promès el doble si fem de claca per la pau. Votaré per la submissió! Visca la pau! ¿Vols venir?

Quan vam entrar, el Saló de Sant Jordi era un galliner. El sagrat altar del parlamentarisme català convertit en una olla de grills! Com que seien els uns davant dels altres, claudicacionistes i resistencialistes s’escridassaven projectant braços i mans com tentacles de pop. Els partidaris de la lluita cridaven des dels seus seients:

—Constitucions i llibertat! Redactem la Crida!

—Pau i seny! —replicaven des de l’altre bàndol.

Bah! Com a espectador, fins i tot a mi m’irritaven els pendons vermells i els seus farsants sense amo. ¿Que no s’havia votat per la resistència, malgrat totes les seves maniobres? Doncs si aquell era el lliure desig de la gent, s’havia de redactar la Crida. (I, pel que fa a mi, sortir volant de la ciutat, només faltaria. Què m’havien d’explicar a mi el que significava el setge d’una plaça tan gran!).

—Seny! —bramaven els qui estaven a favor de la submissió—. ¿Que l’heu perdut? Seny!

Això del seny, aquest «seny» invocat, mereix una explicació. (¿Oi que sí, benvolguda i horrorosa Waltraud meva?).

Els catalans són els experts més grans del món en invents espirituals inútils. Diguem que el seny és una actitud tranquil·la, enraonada i pacífica. Se suposa que davant d’un problema greu l’home assenyat reacciona amb una parsimònia totalment oposada a la passió cavalleresca dels castellans. El problema era que se’ns tirava a sobre un exèrcit comandat per hidalgos de Castella. I per a la seva mentalitat guerrera el seny era una cosa incomprensible, una baixesa de jueus i mercaders que pretenien resoldre les diferències amb la paraula perquè no tenien el valor de fer-ho amb l’espasa.

Com he dit, el Saló de Sant Jordi estava sumit en una cacofonia de brams. Els pendons vermells s’havien reservat dos cops d’efecte per a aquella última jornada. El primer el van treure de la tomba.

Va entrar a la sala un noble quasi cec, amb una mà en un bastó vacil·lant i l’altra arrepenjada al braç d’un besnét. ¿Vell? Vellíssim. Almenys devia llevar-se quatre vegades cada nit per pixar, i penseu que jo me’n llevo tres.

Es deia Carles de Fivaller. Igual que aquells vells senadors de la república romana, el seu ascendent moral no venia donat tant pel càrrec com per l’experiència i el respecte adquirits en una llarga vida de serveis públics. En Fivaller ocupava una cadira honorífica. Durant els debats no havia aparegut, de tan atrotinat que estava. Però els pendons vermells van anar a buscar-lo al llit, d’on no sortia quasi mai, perquè hi anés a advocar pel seny.

Entrava a la sala una cosa més que un home vell i encorbat. Amb en Fivaller era el parlamentarisme català que s’hi presentava. En comptes d’ocupar la seva cadira, en Fivaller es va parar al centre exacte del Saló de Sant Jordi. Que les seves paraules tindrien un gran efecte, no n’hi havia cap dubte. Tots dos bàndols van callar, reverents.

—Fills meus. Els estralls de l’edat m’impedeixen ser útil a la pàtria —va dir en Fivaller mirant a la manera dels cecs, a tot arreu i a ningú, amb la barbeta amunt—. Per això suplico, imploro a aquesta augusta cambra un últim desig, que espero que em serà concedit.

Va haver d’interrompre’s per refermar la veu. S’havia fet un silenci tan gran que fins i tot el pocavergonya d’en Zuvi es retenia d’empassar-se la saliva per no fer soroll.

En Fivaller es va acostar una mà tremolosa a la cara per eixugar-se una llàgrima, i al final va dir:

—Ja que les meves mans no poden sostenir el pes d’un fusell, per favor, en la lluita que ens és imposada feu servir el meu cos perquè reemplaci una feixina de combat.

Quin crit que es va sentir! Les alegries inesperades són les més estridents. Fins i tot alguns dels pendons vermells es van emocionar, rendits. Al capdavall, en Fivaller potser no era un vell tan xaruc com semblava. Ni tan sord ni tan cec. Quan va travessar aquella plaça de Sant Jaume plena a vessar, devia comprendre el que passava.

Una mà subversiva va obrir el balcó. Quan va veure les portes obertes, la gentada de baix es va pensar que ja estava decidit:

—La Crida! Pregoneu d’una vegada la Crida!

Però als pendons vermells més irredimibles encara els quedava un últim cartutxo. Ells i els seus amiguets, els pendons negres, havien redactat una suma d’arguments teologicolegalistes. Endevineu vosaltres mateixos amb quina orientació.

Ses eminències vaticanes gaudien d’un gran respecte. Jo els veia molt capaços de fer girar la truita. Els nobles ja havien canviat d’opinió una vegada. No hi havia res que els impedís fer marxa enrere. I un sermonet dels capellans podia fer reflexionar molts delegats del braç popular.

Per causar més bona impressió van decidir que el text el llegís el seu retòric de més talent, un Demòstenes de marbre. Era admirat pels del seu gremi, els homes de lleis, i poc temps enrere havia decidit entrar en política. Bé, doncs aquest gran home no era sinó un tal Rafael Casanova, l’advocat que portava el meu cas, i ara entrava al Saló vestint la gramalla vermella dels magistrats catalans.

—Ei, vostè! —vaig cridar així que el vaig veure. Vaig fer un bot i amb tres camades em vaig posar al seu costat i el vaig estirar per l’espatlla—: Merda, Casanova! N’estic fart! ¿Sent? Vaig posar a les seves mans l’herència del meu pare! I vull l’herència del meu pare! Defensi-la d’una vegada!

Com que la majoria dels presents eren persones cultes, amb allò de «l’herència del meu pare» van interpretar que em referia a «l’herència dels nostres avantpassats», un tema molt recurrent durant els debats. Els qui encara no estaven drets es van veure impel·lits pel meu atac.

—Aquest xicot té raó! Ja n’hi ha prou! Cent generacions d’herois catalans ens contemplen des del cel! Redactem la Crida d’una vegada!

Tot i les passions, els dos bàndols s’havien limitat a aücar-se des dels seus seients. Ara, seguint el meu exemple, dotzenes de persones s’amuntegaven al voltant d’en Casanova per increpar-lo amb mi o escudar-lo davant meu. En Casanova, desequilibrat, intentava col·locar-se bé el birret de vellut vermell, però jo em vaig desfer d’en Peret, i de tothom qui se’m va posar al davant, i vaig tornar a sacsejar-lo.

—Això és un acte de violència! —va protestar en Casanova com en Cèsar abans de la primera punyalada.

—Què violència ni què punyetes! —em vaig indignar—. Li pago perquè defensi els meus interessos, i vostè es limita a donar-me allargues.

—Això mateix! Ja n’hi ha prou de dilacions! Aquest noi té raó! —van cridar els contraris a la submissió—. Ens hauríem de donar vergonya que un vailet ens marqui el camí! L’enemic s’acosta a marxes forçades i nosaltres perdent el temps amb debats inútils!

L’Emmanuel Ferrer va prendre la iniciativa. Una iniciativa astuta i brillant, perquè va ser el primer a adonar-se que la decisió penjava d’un fil, un fil a l’abast només dels audaços. Es va allunyar del tumult i es va acostar al secretari amb ulleres de la campaneta, que s’havia mantingut al seu lloc amb cara de lluç passat, i li va ordenar amb un dit imperiós:

—Escrigui!

L’home havia de triar entre el caos i un esperit ferm. Durant un segon el secretari va debatre entre si. Tot seguit va sucar la ploma al tinter.

En Ferrer li va dictar unes ratlles tal com raja. Encara no s’havia eixugat la tinta quan en Ferrer mateix hi va imprimir el segell del govern, va arrencar el full de la mà del secretari i, alçant-lo, va proclamar.

—La Crida! Vet-la aquí!

Fi del debat. Van treure en Ferrer al carrer a pes de braços. Allà el va rebre una ovació multitudinària, d’un fervor extàtic. Tot això ho vaig poder veure molt bé perquè en comptes de seguir-los a la plaça de Sant Jaume vaig sortir al balcó.

Vaig veure en Ferrer aixecat a pes de braços, mostrant el full de la Crida a la multitud, que l’envoltava com una roda el seu eix. Per a mi era una cosa incomprensible: ploraven d’alegria perquè podien anar a una guerra desesperada.

Tota aquella gentada es va emportar en Ferrer, o més ben dit la Crida, i es va internar pels carrers. La plaça va quedar deserta de gent, coberta de deixalles després de la llarga acampada.

En la mentalitat del comú dels catalans nia un principi moral únic, tan defectuós com entendridor: sempre estan segurs de tenir la raó de part seva. No són l’únic poble a qui li passa. El que té d’extraordinari el cas català és el que en dedueixen: com que tenen la raó, el món els hi acabarà donant. Naturalment, les coses no són així. El moviment d’un tren d’artilleria no el generen les veritats, sinó els interessos, i aquests no es debaten: s’imposen o s’esclafen.

De la Crida recordo que només contenia dues frases. La primera, al meu entendre, la més pulcra, límpida i imponent que s’hagi escrit mai en català:

Havent los Braços Generals, lo die 6 del corrent mes, aconsellat a est consistori resolgués defensar les Llibertats, Privilegis y Prerogativas dels Catalans, que nostres Antecessors à costa de sa sanch gloriosament alcansaren, lo die 9 del corrent manarem fer la Crida pública per nostra defensa.

Al mariscal Starhemberg la crida a les armes el va sorprendre a la platja mateix, quan estava a punt d’embarcar-se. Des de la desembocadura del riu Besòs podien distingir-se els murs occidentals de Barcelona. Va demanar pel motiu de tant rebombori de crits, timbals i trompetes.

—Temerària empresa —asseguren que va dir—, però valenta.

Va donar dos cops a terra amb el bastó i es va embarcar.

Hauria hagut de formular-ho al revés: valenta empresa, però temerària. I molt. O millor encara: hauria hagut de dir el que realment estava pensant: «Aquí us quedeu, desgraciats».





11


Expliquen els historiadors que als inicis de la Tercera Guerra Púnica la ciutat de Cartago va viure una febre marcial. Sola, sense amics i abocada a un final segur, tot el poder de l’Imperi romà s’abalançava sobre ella. I tot i així els seus ciutadans es van lliurar a les tasques de defensa amb un ardor frenètic.

Una cosa semblant va passar a la Barcelona del 1713. La passió guerrera va inundar tota la ciutat. Les forges percudien a un ritme trepidant. Dels tallers sortien fusells, baionetes, projectils de totes les mides. I el més sorprenent: els barcelonins afrontaven els perills amb una alegria totalment oposada a les circumstàncies. Els nens corrien al voltant dels batallons i, invertint l’ordre habitual, les dones deien galanteries als soldats.

Hi havia un motiu per a aquest nou estat d’esperit. Les classes populars barcelonines sempre havien sentit aquella guerra dinàstica entre Àustries i Borbons com una cosa essencialment estranya a elles. Ara la guerra arribava fins als seus murs i amenaçava de destruir el règim de llibertats que havien mantingut des del seu origen com a catalans.

I jo encara n’afegiria un altre: atacant la Barcelona de gent com l’Amelis, en Felip V havia comès el més imperdonable dels errors d’un tirà: atacar la casa de la gent sense casa. Aquests la defensarien amb ungles i dents, perquè la llar és l’últim reducte dels qui no tenen cap altra cosa. La meva Amelis havia vagat tota la seva vida, amb el seu sexe com a única protecció, i ara que per fi tenia una casa un dèspota boig amenaçava de truncar el seu futur. I no només la meva Amelis; Barcelona era el refugi on havien anat a parar desposseïts de tot arreu. El lloc on almenys havien trobat parets i un sou. Quants herois dels que van néixer al nostre setge eren estrangers! I així, esvaïts els dubtes sobre si la lluita era justa i necessària, barcelonins de totes les condicions es van llançar a la guerra, la seva guerra, enmig d’una exultació que no manifestaven ni al carnaval. Per una vegada, una de sola, rics i pobres, homes i dones, tenien una causa comuna. Els feliços lluitarien per la seva felicitat, mentre que els dissortats s’unirien a aquella causa comuna amb l’esperança que les seves afliccions s’esvaïssin en la lluita.

Siguem imparcials: l’entusiasme només permet veure els entusiastes, i no tothom compartia aquella insòlita eufòria. Indiferents, porucs, irresoluts, reluctants, i fins i tot algun borbònic escadusser, callaven o s’amagaven, a l’espera que els temps mudessin. Però fins i tot així, quins aires tan units! La por és encomanadissa; l’esperança també. Perquè algú com en Zuvi, amb els sentits tan desperts, no podia deixar de commoure’s quan fixava els ulls de Bazoches en els somriures dels pobres, dels mísers, dels afamats, que, per fi, trobaven una causa que donés sentit a tota la seva vida.

Ningú com un estudiant de Bazoches podia ser conscient del caràcter miraculós d’aquella transformació. Penseu que els professionals de la guerra, els qui acabem casats amb la violència, sempre hem sigut una ínfima minoria. En condicions normals ningú empunya un fusell. De fet, l’ésser humà és una criatura tan covarda que el més corrent és que no estigui disposat a arriscar la seva vida ni per salvar-la.

Un dels dies de més joia va ser quan els tebis i adinerats van abandonar la ciutat. Els més rics, com era de preveure, no volien saber res d’aquella bogeria. S’estimaven més arribar a les línies borbòniques i acollir-se al perdó del Felipó. No els el negaria. Els rics sempre són benvinguts.

Es van aplegar en una caravana, com un ramat que busca refugi en la quantitat. ¿Què temien exactament? El govern dels pendons vermells sempre els havia protegit. Estaven abandonant les seves obligacions cíviques, era públic que pensaven arribar a la vila de Mataró, refugi conegut de botiflers. I, incomprensiblement, en comptes d’expropiar-los, després de la seva partida els pendons vermells van posar guàrdies davant dels seus domicilis buits per impedir-ne el saqueig.

El dia de la fugida les seves riques carrosses es van agrupar al carrer Comerç. Com que era una caravana anunciada, el poble es va congregar al llarg dels carrers que havien de recórrer fins a la sortida de la ciutat, aücant i bombardejant els vehicles amb verdures podrides. Els qui omplien els balcons se’n mofaven i se’n reien. Però això va ser tot. Cap acte de violència, més enllà de la sorna i les patates negres llançades contra les perruques dels pobres palafreners. En una situació inversa, els borbònics no haurien dubtat a recórrer a execucions sumàries.

Vaig coincidir amb el pas lent de la caravana. La canalla els dedicava tot el seu repertori infantil de burles, que pot ser majúscul. Però es tractava d’un acte social en què el caràcter festiu predominava sobre el punitiu, i per cada insult plovien tres riallades.

Jo estava compungit. Aquella gent que fugia se salvaria d’un setge imminent i atroç, i jo i els meus hauríem hagut de ser en aquells carruatges, rais salvadors del naufragi. De cop vaig veure que l’última carrossa es parava davant meu.

—Martí! —vaig sentir que em cridaven—. Però si ets tu, el fill d’en Zuviría.

Es tractava d’en Joaquim Nadal, l’inversor més ric de la companyia del meu pare. M’havia reconegut i havia manat aturar la carrossa. Va obrir la portella, va treure fora mig cos i va dir:

—¿Què fas encara aquí? Va, puja! Ja ho veus, la meva carrossa és l’última. Quina sort que t’he vist, noi!

Es va adonar que vacil·lava, i em va mirar desconcertat. Pastanagues i naps rebotaven al sostre del vehicle. «Botiflers, botiflers!», entonaven petits i grans. «Foteu el camp!». En Nadal va insistir:

—Vinga, noi! ¿Què tens? És la teva última oportunitat. Vine o quedaràs a la mercè d’aquesta xusma.

Em vaig descobrir i vaig dir educadament:

—Perdoni, senyor Nadal, no són xusma. Són els mateixos de sempre, els nostres veïns.

Em va mirar tal com es mira un boig.

—Entesos —va dir pensatiu mentre seguien plovent verdures, i al cap d’un moment va repetir—: Entesos. —Va tancar la portella i va donar als conductors l’ordre de continuar.

Aquell vespre, a casa, en Peret es va passar el sopar elogiant els nous batallons i els seus estendards, beneïts a les esglésies. Algunes unitats tenien uniforme blau, unes altres lluïen un granat molt bonic. Fins i tot n’hi havia de grocs com llimones. Quan va començar a dir meravelles de les reformes que s’havien emprès a les muralles, ja no em vaig poder contenir.

El vaig interrompre amb una energia tan brusca que, en efecte, va callar.

—¿És que tota la ciutat ha perdut el seny? —vaig clamar contra ell i contra l’Amelis—. Els il·lusos com vosaltres no teniu ni idea del que passa dels Pirineus cap amunt. Ni idea! —Vaig donar un cop de puny sobre la taula—. ¿Quants catalans hi ha al món? Mig milió, si fa no fa. Només a París hi viu més gent. Els francesos neixen amb una baioneta sota l’aixella, són el poble més agressiu que existeix. Cap aquí es dirigeix l’exèrcit de l’Imperi espanyol reforçat per batallons de França. I a nosaltres ens han abandonat tots els aliats, tots! Esplèndid! —vaig exclamar aplaudint el meu propi sarcasme—. I ara digueu-me: si la ciutat s’arma i tanca les portes, ¿us podeu imaginar ni que sigui per un moment les conseqüències que tindrà aquesta bogeria? Espanya pot arrasar la ciutat per terra i França per mar, però jo no permetré que destrueixin casa meva.

Es va produir un silenci incòmode. No m’esperava que fos l’Amelis qui prengués la paraula. En veu baixa, en un to insòlitament submís en ella, va demanar:

—I si la ciutat es rendeix, ¿tot anirà bé?

Em vaig passar una mà pel clatell i vaig respondre:

—No ho sé. No pot saber-ho ningú. Per això ens en anirem. Tots cinc. Tu, jo, en Nan, l’Anfan i en Peret. Tornarem quan la cosa s’hagi calmat. Està decidit.

M’esperava una discussió a crits. En comptes d’això, ni van discrepar ni van acatar. L’Amelis es va tancar a l’habitació de dormir. En Peret es va acostar a la xemeneia, va atiar el foc i es va posar a fer pebrots a la brasa. La seva docilitat em provocava un buit, em sentia com si estigués donant cops de puny a l’aire. Vaig anar darrere l’Amelis i vaig tancar la porta de l’habitació.

—L’Anfan només és una criatura —vaig dir—. En Nan és un pertorbat. En Peret només ha sortit de la ciutat per fer xocolatades. Però tu saps tan bé com jo el que significa l’avanç d’un exèrcit borbònic. Has vist els boscos plens de penjats, els ultratges als pobles ocupats. Si m’allistés, ¿saps quina seria la diferència entre el teu destí i el meu? —I abans que pogués respondre’m, vaig sentenciar—: Que a mi només em matarien.

Tant de bo s’hi hagués resistit o hagués replicat. Quan l’envaïa aquella tristesa tan pròpia d’ella, em deixava sense paraules. Era com si plorés per dintre, i jo ni tan sols podia eixugar-li les llàgrimes. Es va acostar a la seva capsa de música i la va obrir.

Va aixecar els ulls, mirant el cel a través de la nostra claraboia de vidre, i va dir:

—D’acord, tu manes. Ens en anem. Però digue’m, Martí, ¿a on? Tot el país està en guerra. ¿Ens embarquem cap a Nàpols? I una vegada allà, ¿què? A Itàlia també hi ha guerra. ¿Anirem a Turquia? ¿Més enllà?

—No —vaig respondre—, no caldrà. En tindrem prou d’arribar a Mataró. No queda ni a dos dies de marxa.

—¿Amb els botiflers?

No hi havia cap to recriminatori en la pregunta, cosa que no va evitar que em sentís insultat.

—Amb la gent que no vol saber res d’aquest assumpte! —vaig replicar.

—¿I com saps que no assaltaran Mataró? Els austriacistes, els borbònics, els miquelets. I si al final, pel que sigui, els austriacistes guanyen la guerra, ¿com tornarem a Barcelona? Tothom ens assenyalarà amb el dit com a traïdors. —Amb la mirada clavada al vidre de la claraboia, l’Amelis va continuar—: Et vaig explicar que vivia seguint els exèrcits en marxa. Et vaig mentir. Són els exèrcits els que sempre m’han seguit a mi. Em va desvirgar un soldat francès, als tretze anys. Vaig estar perdent sang vuit dies. El novè dia va ser un capità espanyol. Els de després ja no els recordo gaire bé, no vull. Molts miquelets. Aquests, almenys, després de fer-ho em donaven alguna cosa per menjar. Més tard, vaig anar a la ventura. —Va mirar al voltant—. No he tingut mai una casa.

Per primera vegada des del moment que jo havia entrat a l’habitació, em va adreçar una mirada, molt trista.

—Anem’s-en, Martí. Però només digue’m: ¿a on? ¿A on?

No suportava que em donés la raó: quan ho feia, em desarmava. Per part meva, em vaig fer una pregunta diferent: ¿Quin dret tenia un rei d’alterar la meva vida? I en tot cas, ¿què era el que realment m’importava d’aquella vida insignificant, aquella paupèrrima engruna del Mystère?

El que més estimava d’aquest món era la imatge de l’Amelis llevant-se cada matí, despullada, i arrupint-se sobre la palangana per rentar-se. Els cabells negres li arribaven fins als mugrons. Sempre separava molt els genolls. I feia servir molta aigua, potser perquè el seu entrecuix era el refugi d’una densa mata negra. Des del llit jo la mirava, i ens somrèiem. Tot i les meves misèries i impostures, ningú tenia el dret d’interrompre aquella successió d’actes quotidians que feien identificable la felicitat. Ningú.

Un sospir. Vaig alçar quatre dits fins que amb les puntes vaig tocar el vidre de la claraboia. ¿Què havia dit el Deu Punts? «Quan toqui aquell cel ja no en podrà retirar les mans». Hi ha ocasions en què la vida ens situa en aquell punt exacte en què conflueixen la moral i la necessitat. ¿Per què algú decideix afrontar una lluita desesperada i mortal? ¿Per la glòria eterna? ¿Per la perpètua comoditat del gènere humà? No, home, no. Ja m’ho va dir el Mystère.

La gent es deixa matar a les Termòpiles per un pis amb claraboia.

* * *

Havent servit a les ordres de Don Antonio no em va ser difícil aconseguir una audiència amb ell. Perquè, encara que sembli increïble, els pendons vermells l’havien elegit com a comandant en cap de les nostres forces. Inesperada decisió. Hi havia dos altres candidats de més alt llinatge que, gràcies a Déu, van ser rebutjats. Eren catalans, no els faltava experiència militar i, per descomptat, els seus títols de noblesa superaven els de Don Antonio, que, com ja sabem, era de la nació castellana, els nostres enemics jurats. ¿Per què, doncs, van triar en Villarroel? Vés a saber. Potser, derrotistes consumats com eren, els pendons vermells no es feien il·lusions i volien evitar que un dels seus carregués amb la vergonya del desastre. O potser la raó era, senzillament, que era el millor dels millors, i tenint un general tan competent al seu abast ni tan sols ells van poder negar-li la comandància.

La qüestió és que vaig acudir al seu despatx amb una barreja de sentiments oposats. La meva benvolguda i horrorosa Waltraud em demana que com pot ser que encara no li hagués fet una visita, si ja es complia un any del seu alliberament. La resposta és molt senzilla: perquè a l’alegria de la seva tornada se sumava la vergonya del meu abandó, just abans de la seva captura.

Em va oferir seient i em va tractar cordialment, massa. En Don Antonio allò no era bon senyal. ¿Per què? Doncs perquè mai, mai, no era amable amb els qui estaven a les seves ordres.

—Agraeixo infinit el seu oferiment —va dir al final—, però el rebutjaré.

Vaig quedar glaçat. ¿Que potser no havíem compartit la Retirada del 1710? ¿Que no li havia demostrat la meva vàlua com a enginyer? Darrere els murs de Barcelona no hi havia gaires més enginyers qualificats. ¿No em considerava competent quan sí que ho havia sigut tres anys enrere, i a camp obert?

—I tant que sí. Tot i la seva joventut, com a enginyer domina unes tècniques inaudites i sempre efectives.

—¿I doncs?

Va reflexionar un instant abans de respondre amb la seva veuarra:

—El rebutjo perquè no té el que s’ha de tenir.

Em van venir ganes de començar a clavar cops de punys a les parets. Naturalment, li vaig demanar a què es referia.

—La nostra última conversa, a Illueca —va dir—. Li vaig oferir d’anar-se’n, i se’n va anar.

—En efecte, Don Antonio —vaig respondre, ofès—, però li recordo que va ser vostè mateix qui em va oferir de fugir.

—Exacte. Per això va fugir sense deshonor. Però per això mateix, si s’hagués quedat, el seu captiveri hauria sigut gloriós.

Em vaig sulfurar.

—Per l’amor de Déu, Don Antonio! ¿De què hauria servit que em capturessin? De fet, continuo pensant que va ser un error que vostè es deixés agafar presoner, perquè així va negar a l’exèrcit el talent del seu manar.

Va somriure.

—Vinga, Zuviría, sigui sincer amb vostè mateix. La seva fuga no l’hi va dictar la racionalitat, sinó l’egoisme. No el va guiar l’amor a la vida, sinó la por de la mort.

—Eren un grupet de coixos! —vaig protestar—. ¿I vol saber una cosa trista, Don Antonio? Quan vaig tornar a Barcelona vaig anar a demanar ajuda. Doncs bé, no em va voler escoltar ningú, ningú de l’exèrcit es recordava dels carros que vostè i jo escortàvem. I el pitjor de tot és que potser tenien una mica de raó: quatre carros de tolits no podien guanyar la guerra.

—¿Ho veu? —em va interrompre—. Va servir a les meves ordres, però no va entendre res absolutament.

Em sentia tan ferit que no vaig dir res. Em vaig aixecar de la cadira i vaig anar cap a la porta.

Ara, tantíssims anys després, crec que Don Antonio tenia preparada l’escena des del principi. Perquè quan ja tenia la mà al pom, em va dir:

—Una paraula. Si a Illueca hagués dit una sola paraula, el consideraria un enginyer.

Em vaig aturar. Una paraula. Potser, durant alguna borratxera de licor dolent, havia confessat la meva tragèdia a Don Antonio. Una paraula! En tot cas, aquella frase em va encendre les entranyes. Em vaig tombar, furibund, i vaig clavar els punys sobre la seva taula de roure.

—Tothom d’aquesta ciutat s’ha tornat boig! —vaig exclamar—. Tothom! Des del consistori fins a l’últim captaire donen suport a una defensa insensata! He combatut l’opinió de la meva família, dels meus amics, dels meus veïns. I quan al final són ells els qui em convencen a mi perquè participi en una defensa al·lucinada, arriba vostè, justament vostè, i es nega a allistar-me. Doncs no senyor! Sàpiga que no té dret de fer-me això! És la meva ciutat, aquí hi tinc casa meva, i vostè m’admetrà al seu collons d’exèrcit tant si li agrada com si no!

Va deixar que m’esbravés, i quan les paraules em van haver esgotat l’alè, va dir:

—Això ja està més bé. Almenys és un progrés. —I després d’una pausa va afegir—: L’hi vaig dir a Illueca, fill meu. Aquesta guerra encara no s’ha acabat, i les seves tribulacions tampoc.

* * *

Al vespre, a casa, vam fer un sopar de comiat per dir adéu a la pau. Almenys a aquella pau falsa en què havia viscut la ciutat durant els últims anys. Quan vam arribar a les postres, vaig reclamar un minut d’atenció.

—Després de negociar durament amb Don Antonio, m’ha concedit el grau de tinent coronel. ¿Sentiu? Esteu parlant amb un tinent coronel, o sigui que a partir d’ara feu el favor d’adreçar-vos a la meva persona amb el respecte degut! El tinent coronel més jove de l’exèrcit! I això no és tot. A la meva paga s’hi afegirà un deu per cent, perquè a més a més m’ha contractat com a Ajudant General al seu servei particular. —No vaig poder evitar un somriure de triomf—. ¿Què us sembla?

—Tinent coronel! —va exclamar l’Amelis. Però tot seguit va demanar—: ¿I això què és?

—Doncs mira, vida meva —em vaig explicar entre dues pipades del puro que fumava—, en un exèrcit el grau immediatament inferior al de general és el de coronel, que dirigeix un regiment. Un tinent coronel és un oficial que està pendent que li adjudiquin el seu propi regiment. ¿Ho entens?

—O sigui que encara no tens el teu propi regiment.

—Doncs no —vaig reconèixer—. Però això, ¿què hi fa?

Tenia l’Anfan assegut al meu costat. Em va estirar la màniga i em va demanar:

—Amo, ¿quants soldats manes?

—Cap en particular —vaig respondre—. M’ocuparé d’assumptes més elevats. En realitat, exerciré d’enginyer. Però Don Antonio, que em valora molt, ha cregut que havia de tenir un grau conforme a la meva autoritat, per imposar-me a la soldadesca.

—Doncs quina merda de grau si no manes ni un soldat, amo —va ser la conclusió de l’Anfan.

—Guanyaré cent vint-i-sis lliures per mes! —vaig anunciar molt orgullós—. Això sense comptar el deu per cent afegit com a Ajudant General.

Aquí va intervenir en Peret:

—Aviam, Martí, ¿això d’Ajudant General, exactament què significa?

—Ja us ho he dit, que estaré a plena disposició de Don Antonio per a qualsevol urgència o eventualitat. Em valora molt!

—O sigui, que seràs el «noi dels encàrrecs» d’en Villarroel. —Es va posar a riure—. T’has deixat prendre el pèl. La teva jornada de servei serà el doble de llarga, o més.

—I a canvi només n’has tret el deu per cent —va apuntar l’Amelis—. Déu n’hi do quin negociant que estàs fet.

Van aconseguir desanimar-me.

—Teniu raó. Segur que no sóc el millor comerciant del món! —I com tothom qui es queda sense arguments, vaig recórrer al patriotisme—: Però quan l’enemic s’acosta no ens hauríem de sotmetre a les baixeses pecuniàries.

—¿De quin color tindràs l’uniforme? —va demanar l’Amelis.

—De cap, perquè no en portaré. A la pràctica, com dic, exerciré d’enginyer. I el cos d’enginyers és lliure de no portar uniforme.

—Lliure de no portar uniforme! —va exclamar en Peret entre rialles—. ¿Tu has sentit dir de cap general que estigui lliure, com tu en dius, de portar uniforme? Ni tan sols has aconseguit que te’n paguin un!

Entre tots m’estaven aigualint la festa. Allò no era la marxa triomfal que m’havia imaginat.

En Peret va inquirir:

—¿A la llista de quin regiment t’han inscrit?

—¿Inscrit?

—Sí, home, ¿a la nòmina de quin regiment?

Vaig fer un gest de menyspreu amb la mà amb què sostenia el puro i vaig dir:

—Ves, jo no tinc per què ocupar-me d’aquestes menudeses. Don Antonio és l’home més honest de la ciutat, seria inimaginable que no em fes constar en nòmina.

—D’acord —va insistir en Peret—, però ¿a quin regiment?

—No ho sé! —em vaig rendir, acorralat i en el fons molest amb mi mateix pel fet de no poder donar una altra resposta—. A França vaig aprendre a construir, defensar i assaltar baluards, no quina paperassa exigeixen els secretaris de rereguarda!

—Fabulós! —es van partir de riure tots, incloent-hi el nan—. No et paguen ni l’uniforme i et passaràs tot el dia amunt i avall. Ets tinent coronel, que és un grau provisional; no tens regiment provisional ni saps quin podria ser.

—Està bé! —em vaig defensar—. Em sembla recordar que en Villarroel ha dit alguna cosa d’un regiment imperial. Ja ha enviat cartes a Viena demanant la confirmació del seu rang, i de pas ha sol·licitat que m’inscriguin en una unitat del Karlangues. Podem donar-ho per fet. ¿Creieu que l’emperador no atendrà la sol·licitud de l’únic general que li queda a Espanya?

Aquesta vegada la riallada va ser tan estrepitosa que els veïns es van queixar picant a la paret.

—Però que encantat que ets, Martí! No es tracta d’això. Si t’allisten en un regiment austríac trigaran mesos a reconeixe’t el grau. Ara a tu qui et paga és Viena, no Barcelona. Fins que no arribin fons imperials no cobraràs ni un sou. La flota francesa bloqueja el port, o sigui que pot molt ben ser que no rebis res.

M’havien amargat el sopar. I el pitjor era que tenien raó.

—Molt bé! —vaig dir adreçant-me a en Peret—. Potser no em faré ric, però tu t’has allistat com a soldat ras, i el sou dels soldats rasos no és cap meravella.

—¿I a tu qui et diu que em paga la Generalitat? —va replicar rient-se de la meva cara de desconcert—. Martí, ja coneixes els potentats de Barcelona. ¿Tu creus que aquesta gent està disposada a formar batallons, a enfilar-se a un baluard o a fer guàrdies diürnes i nocturnes, a arriscar-se que els disparin i bombardegin? És clar que no. Una cosa és estar a favor de les Constitucions i Llibertats, i una altra jugar-se la pell per defensar-les. De manera que m’he presentat a casa dels més reacis.

—Una visita comercial —va dir l’Amelis, molt comprensiva.

—Exacte —va apuntar en Peret—. El govern vol unitats completes, però tant se li’n dóna la identitat de qui les integri. De manera que m’he ofert per ocupar el lloc dels més ronses. A canvi d’una propina, és clar.

—Has suplantat un ric que no vol lluitar! —em vaig escandalitzar.

—Només després d’una rigorosa subhasta! —va dir en Peret.

Es van passar la resta de la vetllada fent mofa del bo d’en Zuvi i el seu pobre olfacte comercial. Vaig quedar tan abatut que no vaig poder ni acabar-me el puro. De tots els setges en què he participat els últims setanta anys, l’únic govern del qual no he cobrat ni una moneda és el del meu propi país. En fi…, llavors jo encara no ho sabia, però aquella va ser, de fet, la nostra última vetllada junts i feliços. ¿Per què costa tant saber que ets feliç quan ho ets?

Encara recordo en Peret rient-se de la meva ingenuïtat; recordo les seves ganes de lluitar, a la seva edat, i penso en com d’afortunats som els humans no coneixent el nostre destí. En Peret me’l van matar després que tot s’acabés.

Cap al final del setge els únics barcelonins sans eren els caníbals. Podies identificar-los perquè la pell els presentava un antinatural color rosat, les pupil·les una repulsiva lluïssor de peix fresc i els llavis un somriure petrificat. La resta d’habitants eren una massa pidolaire, uns cossos empolsinats, com si haguessin estat reclosos en unes golfes sense llum. Durant setmanes, mesos, després del setge, els barcelonins que sortien de la ciutat se’ls podia reconèixer pel seu semblant esblaimat i el seu caminar capbaix. Un dia en Peret va sortir a buscar menjar. Potser, pel simple fet que era barceloní, algun soldat rancorós li va clavar un tret. Però el més probable és que li donessin l’alto en algun control de camins. No va sentir les veus i li van disparar.

* * *

¿Què és una fortalesa? Ajunteu un grapat de gent disposada a lluitar, un recinte i un estendard. I ja tenim una fortalesa. A l’estiu del 1713 la situació militar era la que s’explica tot seguit. Començaré per la part bona.

Com ja sabem, els pendons vermells havien proclamat Don Antonio comandant en cap de l’exèrcit. A Don Antonio l’esperava una tasca colossal, per no dir impossible: organitzar, entrenar i dirigir un exèrcit que no existia, amb la missió de defensar una ciutat indefensable.

Deixant de banda l’estat major, el més destacat que teníem era l’artilleria. Al capdavant seu hi havia en Costa, en Francesc Costa. Déu n’hi do quin personatge. El millor artiller del segle. Perquè tingueu una mesura del seu talent em limitaré a consignar una dada: quan els borbònics van entrar, en Costa va ser l’únic oficial superior que no van detenir. (En Costa i el bo d’en Zuvi, si som exactes). En Jimmy, que era d’una racionalitat tan preclara com mancada d’escrúpols, va saber el que havia tingut davant i li va oferir prebendes i un càrrec remuneradíssim, quatre doblons diaris, si s’incorporava a l’exèrcit francès. En Costa no va dubtar ni un instant. Va dir que sí, que se sentiria molt honorat de fer carrera a l’exèrcit d’en Lluís XIV. Va desaparèixer aquella mateixa nit.

La majoria dels artillers d’en Costa eren mallorquins. Pel que fa a la fulgurant fugida d’en Costa després de l’11 de setembre, m’hi jugo el que vulgueu que els seus mallorquins se les van apanyar per embarcar-lo cap a les illes Balears.

En Costa era un individu tan menut com silenciós. No caminava; s’esmunyia, amb el cap cot, amagat entre les espatlles, i les celles molt alçades, com si estigués sempre sorprès o demanés disculpes. No deia res si no era preguntat. Tractar amb ell sempre va ser un matament, i és que hi ha gent que de tan tímida esgota l’interlocutor. Les seves paraules preferides eren «sí» i «no», i, encara que entre tècnics la concisió és adorable, en Costa superava tots els excessos de la reserva. Perdonem-lo. Admirem-lo. Si algú podia entendre’l era jo. Ens unia un paral·lelisme: sobre el paper, el comandament de l’artilleria requeia en el general Basset, de la mateixa manera que el dels enginyers en en Santa Cruz pare. A la pràctica, jo m’encarregava de l’enginyeria i en Costa dels canons. Aquesta funció per sobre dels graus teixia complicitats. Per a gent com en Costa la realitat es limitava a l’angle i la distància a què queien les bombes.

La seva era una timidesa innata que dissimulava rosegant julivert tot el dia. Cap al final del setge tothom mastegava herbotes per enganyar la gana, quin remei, però allò d’en Costa era un impuls natural. Pel que fa a la possibilitat de dialogar-hi, com he dit, havies d’arrencar-li les paraules. Recordo la primera trobada que vam tenir. Li vaig demanar sobre el nombre de peces de què disposàvem.

—Noranta-dues.

M’esperava alguna queixa o demanda. Res.

—¿Ha distribuït les peces segons les ordres de Don Antonio?

—Sí. Amb alguns ajustos.

—¿Creu que n’hi hauran prous? —vaig demanar davant la seva parquedat.

—Depèn.

Vaig esperar algun comentari posterior. No en va fer cap.

—¿I de què depèn, segons la seva opinió?

Em va mirar amb els ulls molt oberts, com si només importés el meu criteri, no el seu.

—De les que tingui l’enemic.

—Pel que sabem fins ara, i els informes dels espies estan contrastats —vaig dir—, el seu tren n’incorpora cent quinze. És de preveure que més endavant els arribin reforços.

—Bé —va dir.

—¿Bé?

—Sí.

La seva falta de loquacitat em crispava; ell devia adonar-se’n, i va afegir, enarcant encara més les celles i rosegant julivert:

—Els meus mallorquins els tindran a ratlla mentre no ens superin en una proporció superior de tres a cinc. Després, no puc assegurar res. —I de la butxaca va treure més brots de julivert, que es va posar a rosegar entre les dents com un conill avorrit.

Pel que fa a la situació general, aquí s’acabava el que estava bé, que no era gaire. I començava el que estava malament.

Una fortalesa sense tropes que la defensin és tan inútil com una guarnició en una plaça sense muralles. (Tu i tot, benvolguda i horrorosa Waltraud meva, pots entendre-ho). Bé, doncs nosaltres no teníem ni una cosa ni l’altra. Ni exèrcit ni muralles.

La primera vegada que vaig revisar la nòmina de l’exèrcit em va caure l’ànima als peus. En Villarroel volia el còmput exacte dels recursos i efectius de què podria disposar. Un dia va entrar per la porta mentre jo discutia amb en Costa. Ens va interrompre amb la seva brusquedat habitual. Va voler saber per què encara no tenia el registre de totes les unitats.

—Perdoni, Don Antonio —vaig dir—, encara no he pogut fer la suma per culpa d’un error. —Se’m va escapar una rialla mentre li ensenyava uns papers—. Algun idiota del govern ens ha fet arribar això. Jo els demano la nòmina de l’exèrcit i ells ens lliuren el projecte per a un futur mercat.

Mentre en Villarroel llegia els papers, vaig tornar a riure.

—Es deu haver traspaperat —vaig afegir—. El que llegeix deu ser la distribució de parades per a venedors, proveïdors i negociants. Ja m’entén, diuen que després de la guerra volen remodelar el mercat de la plaça del Born. Avui mateix aniré en persona a la Generalitat per exigir-los les nòmines correctes.

Però en Villarroel se’m va quedar mirant amb aquells ulls sorruts, sense parlar.

—No pot ser. —Vaig empassar-me la saliva—. Digui’m que és una broma.

Fins a aquell dia em pensava que faríem la guerra com qualsevol altre regne europeu (encara que fos sense rei). El govern contractaria tropes professionals allà on en trobés o en faria venir amb una oferta raonable. La milícia local es limitaria a funcions de suport i subministrament. ¿Què més podia exigir-se a uns civils no gaire més destres que en Peret?

Les úniques tropes professionals amb què comptava la ciutat eren escorrialles de l’exèrcit Aliat, individus escadussers que per un motiu o un altre havien decidit no embarcar-se en l’evacuació. El bo i millor eren un centenar d’alemanys. Es van agrupar en una unitat pròpia, dirigits per onze oficials del seu mateix origen. I quines files més compactes! Com a missatger vaig haver de portar-los una infinitat d’ordres, que obeïen amb precisió de rellotgers. En el soldat professional sempre hi haurà un component aventurer. Dic això perquè la Waltraud, que té menys imaginació que una formiga, no acaba d’entendre què feien alguns compatriotes seus a la Barcelona del 1713 i el 1714. En aquella època no era el lloc més agradable del món, però un aventurer no busca la seguretat, sinó l’emoció. Molts d’ells tenien motius per no tornar a la seva terra i la Generalitat pagava bastant bé; i d’altres, en fi, tenien una bona raó per quedar-se.

Has de saber, benvolguda i horrorosa Waltraud meva, que en aquest món existeix un fenomen que es basa en la mútua atracció entre genitals masculins i femenins, també conegut com a amor. Barcelona era ple de dones boniques, solteres o casades amb mariners que quasi no apareixien mai per casa i…, bé, no cal seguir. La resta d’estrangers enrolats eren tan pocs que no val la pena ni comptabilitzar-los. Això sí, hi havia una mica de tot, des d’hongaresos fins a irlandesos (i fins i tot napolitans! Sempre per tot arreu!). Vaig arribar a coneixe’n un que era dels Estats Pontificis.

Però, com dic, el gros del nostre exèrcit estava integrat per simples civils. Havia abandonat la meva ciutat molt jove i només estava vagament al corrent de la forma tradicional de defensar-la. Es basava en la Coronela, o milícia local. Cada gremi tenia adjudicada una unitat i fins i tot una de les portes de la ciutat. Això estava molt bé per als criteris militars del segle XIII, però cinc-cents anys després vivíem en l’època tecnificada d’en Vauban.

Perquè us feu una idea del meu neguit, us descriuré la plantilla sencera del Cinquè Batalló.

Primera companyia: notaris causídics. (Però si no sabien ni portar la meva causa! ¿Com se suposava que havien de disparar un fusell o defensar un baluard?).

Segona: ferrers i calderers.

Tercera: hortolans.

Quarta: terrissaires, matalassers i ollers. (Això d’ollers s’entén més bé: quan comencés la gana sobrarien olles buides).

Cinquena: cinters.

Sisena: carnissers. (Uns altres que es van quedar sense feina molt aviat).

Setena: sabaters ataconadors.

Vuitena: tintorers i retorcedors de seda.

Novena: estudiants de teologia, medicina i filosofia. (Déu n’hi do quina graduació que els esperava).

I amb això hauríem de plantar cara a dragons i granaders foguejats en mil batalles: amb companyies de boters, taverners i velluters; llibreters, guanters, soguers, palafreners, oficials de sastreria, descarregadors, escrivans. Recordo que al Sisè Batalló fins i tot hi havia una companyia sencera de revenedors. Heu llegit bé, no eren venedors, eren revenedors. (¿En què devien estar pensant quan els van allistar? ¿A revendre a intendència les bales usades per l’enemic?).

En total no arribava a sis mil homes en armes. Menys de sis mil contra quaranta mil. Una part d’aquests quaranta mil estaven molt enfeinats contenint els nostres miquelets de l’interior, però encara que només fossin trenta mil, les matemàtiques no enganyaven: pel que feia a tropa, per cada defensor de Barcelona hi havia cinc borbònics. I per complicar-ho encara més, els nostres problemes van començar abans i tot que el setge es formalitzés.

L’únic escenari en què és admissible, i fins i tot exigible, l’exercici de la dictadura militar és el d’una ciutat assetjada. No es tracta d’una qüestió política, sinó de sentit comú. Perquè la pitjor perspectiva per a una plaça és que hagi d’afrontar un atac amb el comandament dividit. I aquest va ser, exactament, el nostre cas.

Se suposava que en Villarroel era el comandant en cap de totes les tropes austriacistes que quedaven a Espanya. El problema, com acabo d’explicar, era que la immensa majoria d’aquests soldats pertanyia a la milícia barcelonina, subjecta al control del consistori. A més a més, Don Antonio sempre va carregar el llast d’haver sigut nomenat comandant en cap pel govern català, que el considerava un general a les seves ordres. En Villarroel va insistir que el seu nomenament fos ratificat per Viena, i finalment ho va aconseguir al novembre del 1713. Però això no va fer sinó agreujar la cosa, perquè segons les clàusules del Tractat d’Evacuació entre les Dues Corones i els Aliats, a Espanya no podien quedar tropes imperials. Per als pendons vermells era un subordinat estranger; i per a l’enemic, un castellà sediciós.

Els pendons vermells sempre van ser molt zelosos de les seves prerrogatives, i Don Antonio els havia de demanar autorització fins i tot per traslladar la companyia dels Impedits, on s’agrupaven antics soldats mutilats. Guerrejar amb gent a qui li falta un braç o mitja cama pot semblar esperpèntic, però us asseguro que eren uns individus ben útils. Tenien experiència, i la moral altíssima. En recordo un, amb una cama que només li arribava a l’altura del tou de l’altra cama, aixecant la crossa quan passava Don Antonio i exclamant:

—General! Puc assegurar-li que no retrocediré.

Durant un setge les feines de guarnició desgasten terriblement la tropa. Per més que als baluards es faci ús d’un sistema de rotacions, el cansament, els bombardejos i les malalties causen un degoteig de baixes que no podíem permetre’ns. Els Impedits ens servien per cobrir baluards i panys de muralla poc amenaçats, cosa que proporcionava descans als rellevats.

Hi va haver escenes deplorables. Don Antonio en consell de guerra amb els pendons vermells, esgargamellant-se i encès de furor, exigint, clamant perquè li cedissin cent, cinquanta homes. Penós. Tot un comandant en cap a qui li negaven fins el dret de moure quatre coixos. Només faltava que l’Ajudant General d’en Villarroel fos un tal Martí Zuviría, universalment conegut per la seva diplomàcia. En més d’una ocasió, i de dues, vaig estar a punt de partir les ulleres a algun conseller. Era desesperant. Més que desesperant, perquè en segons quines situacions l’estupidesa pot assimilar-se a la pura traïció.

Recordem que quan va començar tot, aquell ominós estiu del 1713, l’enemic avançava a marxes forçades cap a Barcelona. Les guarnicions dels Aliats estaven lliurant les claus de les nostres viles als botxins. Enganyats, desconcertats, sense cap poder que impartís ordres i agafats per sorpresa, als miquelets dispersos pel camp ni tan sols se’ls havia acudit que una punyalada per l’esquena com aquella fos possible. Baixaven de la muntanya i d’un dia per l’altre trobaven les places amigues ocupades per tropes borbòniques. Tot el que podien fer era contemplar des de l’horitzó els incendis, els saquejos i les execucions. L’últim clamor.

En aquelles circumstàncies s’imposaven decisions fulminants: estendre la Crida per tot el país, proclamar la legitimitat del govern de Barcelona i aglutinar els combatents escampats sota un mateix estendard. S’havia d’impedir que caiguessin a les mans dels borbònics més pobles i viles. I per aconseguir-ho era ineludible, urgentíssim, mostrar un símbol que agrupés els qui anhelaven una veu dirigent. En Villarroel va ordenar que el diputat militar sortís immediatament de la ciutat amb la maça de plata i la bandera de santa Eulàlia i recorregués el país anunciant que la lluita continuava.

—¿Treure la sagrada bandera de santa Eulàlia més enllà de les muralles de Barcelona? —van dubtar els pendons vermells—. Això és insòlit. Abans s’imposa un debat.

No ho deien de broma! Es van reunir en consell solemne. ¿Era just i adequat a les lleis i la tradició treure el sant estendard fora dels murs de Barcelona? ¿Quina honorable escorta l’acompanyaria? Els pocs nobles que quedaven a la ciutat, ¿ostentaven títols prou dignes per sostenir-ne el pal i els cordons? El debat es va allargar, el van reprendre l’endemà i hi van tornar l’endemà no l’altre, i l’altre, sense arribar a cap conclusió legal definitiva. En Villarroel treia foc pels queixals. Quan per fi es van decidir, l’enemic ja s’havia apoderat de tot Catalunya, menys de Barcelona i unes quantes places aïllades com Cardona, aquells llocs on els comandants autòctons més decidits s’havien negat a acatar les ordres imperials.

I ara examinem les fortificacions de Barcelona, davant de les quals temps enrere havia girat el cap tantes vegades, negant-me a jutjar-les per no reviure el meu passat d’estudiant a Bazoches.

La primera cosa que en Villarroel em va ordenar, el seu primer encàrrec, va ser que li presentés un informe sobre l’estat general de les defenses. Vaig obeir. Vaig recórrer tot el recinte. Vaig plorar. I, per a vergonya meva, us diré que no és una figura retòrica.

A més a més d’enginyer es donava el cas que també era barceloní. I quan examines les muralles de la teva pròpia ciutat, sabent positivament que seran assaltades per milers d’homes armats disposats a incendiar-te la casa, matar-te els fills i violar-te la dona, les coses es veuen des d’una òptica lleugerament diferent. Segons el Mystère no havia de commoure’m. Un maganó sense el cap fred no és maganó ni és res. Per justificar la meva consternació, diré que em trobava davant d’un desastre total i absolut.

A vegades les comparacions són útils. Vegeu la làmina següent. (Posa-la on correspon o ja pots oblidar que m’has conegut, garsa grassa).



Si per un capritxo del destí el bo d’en Zuvi hagués rebut l’encàrrec de fortificar Barcelona, aquest hauria sigut el resultat òptim.

Com podeu observar, les muralles i els bastions interiors estarien protegits per una suma esglaonada de mitges llunes o revellins, perfectament disposats i que inclourien tres perímetres de profunditat. Cada un s’hauria hagut de prendre en assalts independents, i sense que això afectés la línia principal de defensa. Quan en Jimmy hagués aconseguit plantar-se davant del nostre últim reducte, els seus morts haurien format una muntanya tan alta que haurien pogut enterrar el dalt de tot a la Lluna. De fet, i seguint estrictament en Vauban, l’existència mateixa d’aquestes fortificacions hauria desencoratjat qualsevol assalt. En Jimmy era un gat vell, i hauria declinat graciosament l’honor de dirigir un setge tan complex. I si no era en Jimmy, ¿qui hauria pogut doblegar-nos?

I ara, compareu la làmina anterior amb la trista realitat, que era aquesta:



Desolador. Incongruent. Mandíbules desencaixades, una suma de bonys informes. O, com ho hauria definit tècnicament en Vauban, més circumspecte, una «fortalesa composta»; és a dir, un recinte antic apedaçat per a les exigències de la guerra moderna.

A les antigues muralles se’ls havien afegit uns quants baluards pentagonals. No eren pocs, cada un tenia el seu propi nom, la seva pròpia història; ja eren, en si mateixos, personatges entranyables per als barcelonins. Però tots aquells baluards havien sigut construïts en èpoques diverses, sense cap pla i com a pegats. Alguns panys de muralla eren tan llargs que el foc d’un baluard no podia donar suport al baluard veí, massa allunyat. Del fossat que obligatòriament hauria hagut d’estendre’s al peu de les fortificacions, val més no parlar-ne. Estava tan ple de deixalles i porqueria, era tan poc profund, que podies veure les orelles dels porcs que hi pasturaven. Un govern en bancarrota difícilment podia permetre’s quadrilles d’escombriaires. Els setges de finals i primers de segle havien damnificat sectors sencers del perímetre. I, per més increïble que sembli, ningú s’havia preocupat de reconstruir els esvorancs. Així estàvem. I ara teníem la barbàrie ad portas. Una maquinària militar devastadora, encesa per l’odi cap als «rebels» i foguejada en un decenni llarg de campanyes. En menys de dues setmanes es plantarien davant de Barcelona.

Podríem formular-nos una pregunta legítima: si la guerra va arribar a la Península al 1705, i fins al 1713 hi va haver vuit anys llargs per fortificar la ciutat, ¿com pot ser que els catalans, que tenien un govern propi, no tinguessin cura de les defenses de la seva pròpia capital? Vet aquí una de les meves tortures privades, argument de malsons i desconsol de vigílies. ¿Què hauria passat? No feu servir mai el «si…»; aquest «¿i si?», mata. Perquè curiosament la resposta no és política, ni militar. Ni tan sols té cap mena de relació amb el món de l’enginyeria.

En Vauban va ser l’enginyer militar més gran de tots els temps, en efecte. Però és que a més a més era francès. Al seu despatx, amb tinta i paper, podia crear defenses fascinants, ideals i perfectes, d’una bellesa geomètrica aclaparadora. El gran inconvenient del mètode fortificador d’en Vauban era un i només un: que costava molts diners.

La imaginació humana és gratuïta fins que topa amb els contractistes. Erigir les defenses d’una ciutat resulta caríssim. Tones de material, milers de picapedrers, fusters i manobres, dotzenes d’especialistes autòctons o, més sovint, estrangers, que cobren sous astronòmics. Els proveïdors cisen, estafen i burlen les finances del govern. Les obres es dilaten en el temps, el pressupost es multiplica per tres o per quatre. I una vegada iniciades les obres, ¿com suspendre-les? Un recinte fortificat a mig fer és més inútil que una catedral a mig fer. Es pot venerar Déu en un camp de patates, però no es pot defensar els ciutadans fins que l’última échauguette no s’aixeca, humilment orgullosa, a la punta dels baluards. Fins el pagès més talòs pot entendre que una muralla s’ha de tancar. El progrés de les obres és a la vista de tothom, i això implica una pressió enorme sobre els governants, que es resignen a la corrupció. Els agents aprofitats es conxorxen amb els tècnics; els primers lliuren remeses inadequades i els altres firmen el rebut a canvi d’una «comissió» il·lícita. Els diners, sempre els diners. Ja ho deia en Temístocles: la guerra no és qüestió d’armes, sinó de diners; guanya el qui disposa de l’última moneda. (Aviam, potser no era en Temístocles, potser va ser en Pèricles, no me’n recordo, i de fet tant se val. Posa la citació a nom de qui et doni la gana. Menys d’en Voltaire!).

Encara hi ha una altra gran causa per a aquella indefensió majúscula. Al 1705 tot indicava que la guerra es resoldria en pocs mesos. Després del desembarcament de les seves tropes a Barcelona, els Aliats avançarien fins a Madrid, deposarien el Felipó i el Karlangues es convertiria en el rei de totes les Espanyes. Castella, per fi, entendria que no era l’amo del galliner, i els catalans farien de les Espanyes un regne confederat, pròsper i modern, amb un parlament anglès, una flota holandesa i una burgesia desperta a les regnes de les finances. Però no va ser així. La guerra es va allargar. El Karlangues, instal·lat a Barcelona, va demanar més i més emprèstits a les autoritats catalanes per sufragar el seu exèrcit multinacional. Les guerres es guanyen atacant, no defensant, i el govern va cedir. El resultat últim va ser el drama del 1713 i el 1714.

Aquell mateix vespre vaig fer els meus càlculs. A casa regnava una tranquil·litat poc habitual. En Nan i l’Anfan jugaven, curiosament pacífics, vora la llar de foc, on fèiem pebrots i tomàquets verds a la brasa. Al costat seu, en un balancí, en Peret llegia a la claror de les flames. No havia après mai a llegir callat i mussitava en veu alta, com un monjo. Eren uns versos d’en Romaguera espantosament dolents, i encara ho semblaven més vista la nostra situació. Potser per això els recordo.

Embídia la mariposa

la ditxa ab què saps servir:

ella ama per a morir,

ton amor viu del que gosa,

…



L’Amelis estava més afectuosa que de costum. Va voler enretirar les taules de càlcul, el paper i el tinter per emportar-se’m al llit. La vaig rebutjar amb un rau-rau sota la pell. No es feien càrrec del que ens esperava; no volien, com si, desentenent-se del futur, el futur hagués d’esvair-se.

Segons els meus càlculs més optimistes, la ciutat resistiria exactament vuit dies de setge formal. Ni un més. Després, la foscor.





12


Les setmanes immediatament anteriors a l’arribada de l’exèrcit borbònic ens van ser molt útils. Les companyies de la Coronela desfilaven recorrent la Rambla de dalt a baix, més que res per donar moral a la població, i feien pràctiques de tir. Els milicians s’ho agafaven com un exercici divertidíssim, molt poc militar en les seves expansions. Van disposar dos grans ninots de forma semihumana, farcits de palla, darrere els quals van erigir un parapet de fusta de tres metres d’alt. A un li van dir Lluís i a l’altre Felipet. Cada dia els afusellaven deu vegades cent fusells. Sense gaire èxit, si hem de ser sincers. Sobre com eren de precisos només cal dir que totes les finestres dels voltants es van cegar amb taulons.

En tan poc temps era impossible convertir unes companyies de llauners i adobers en unitats professionals. No era aquesta la pretensió. Els llaços que uneixen els homes són moltíssim més importants que la seva punteria. I aquesta camaraderia, al seu torn, necessita soldar-se en la confiança cap als oficials. En aquest aspecte Don Antonio era únic.

Avui dia la França insurgent escampa pel món una infinitat de generals revolucionaris, que d’un dia per l’altre han passat de vestir el davantal de les tavernes a lluir faixins de mariscal. Però en els meus temps els oficials superiors eren molt diferents. En noranta-vuit anys he conegut dotzenes de coronels i generals que tot el que sabien del seu regiment era el color de la casaca.

Don Antonio era un senyor militar de trinxera i batalla. L’amor a l’exèrcit li venia de família. De fet, si Don Antonio va néixer a Barcelona va ser per accident, com ja he dit, perquè en aquella època el seu pare estava servint a la ciutat. Això que deia, un home predestinat. Perquè per als pendons vermells no va deixar de ser mai un castellà, intrús, per tant, mentre que els borbònics no li van reconèixer ni la seva condició de català. Anys més tard, en Jimmy em va ensenyar una còpia de la llista dels principals arrestats quan la ciutat va haver caigut. (Ho va fer per convence’m que no havia tingut res a veure amb la repressió, perquè els van detenir després que ell hagués abandonat Barcelona. Mentida. Potser no la va ordenar, però tampoc la va impedir, tot i saber el que passaria). A l’assentament de Don Antonio no van escriure «castellà» sinó, molt significativament, «no és català».

La qüestió és que en Villarroel va entendre ben aviat que aquell exèrcit no era com els altres. La Coronela no deixava de ser una suma de veïns en armes, als quals no podien aplicar-se les convencions habituals. Aconseguiria molt més amb l’ànim que fent ús del rigor disciplinari.

Jo no he vist cap comandant en cap que passés tant temps entre la tropa. Es presentava de sobte i d’improvís en una posició de les muralles, i després en una altra, i en una altra. Els soldats acostumava a tractar-los de «fills meus», cosa que els encantava. En una ocasió en què la majoria dels ciutadans en armes que l’envoltaven eren de la seva mateixa edat, o més grans i tot, a mitja frase va rectificar:

—Fills meus… Perdó, volia dir germans meus.

Els milicians es partien de riure. I als més grans de tots els permetia que li donessin copets afectuosos a l’esquena! En un altre exèrcit això els hauria costat cinquanta bastonades.

Tot això estaria molt bé si no arriba a ser perquè a mi, com que era tan jove, en públic em deia «fillet». Devia ser l’única paraula catalana que va aprendre, el molt cabut. I a més a més la pronunciava malament, jo crec que expressament, perquè en comptes de fillet deia fijé, amb un deix castellà que als soldats els feia la mar de gràcia.

Dècades més tard vaig servir a les ordres d’aquell prussià, en Frederiquet. I, déu meu, quina diferència entre els milicians de Barcelona i els regiments de Prússia. Per a en Frederic un soldat era menys que un gos. Molt menys! Us asseguro, i no és en absolut una exageració, que qualsevol soldat alemany hauria fet salts d’alegria si li haguessin assegurat el tracte d’un gos. Un sol detall: quan els regiments prussians es desplaçaven, per prevenir desercions la tropa tenia prohibit separar-se més de sis metres de la formació, que estava envoltada de genets armats de carrabines amb l’ordre de disparar a matar. ¿Pot ningú imaginar-se el tirà de Prússia adreçant-se a algun soldat com a «germà meu»? Per favor! Aquesta era la diferència, la gran diferència entre el nostre exèrcit i qualsevol altre. Don Antonio era un senyor militar, però va saber veure el nucli de la veritat: que la Coronela estava composta per homes lliures que defensaven la seva llibertat, i que gent així no se la podia dirigir aigualint els principis que l’animaven.

Va, ja n’hi ha prou de repapiejar.

Més sovint del que jo hauria volgut, Don Antonio em convocava a les reunions de l’estat major. La meva ocupació principal eren les obres d’enginyeria, de manera que la meva presència em semblava una pèrdua de temps. Els borbònics s’acostaven, i ja he descrit l’estat de les fortificacions. Normalment, no parlava gaire. Però un dia va sortir el tema de la tropa, tan escassa. Algú, no recordo qui, va suggerir incorporar-hi grups de miquelets com a soldats reglats. El govern dels pendons vermells, de mala gana, estava disposat a concedir llicències. El nom d’en Ballester va ser el primer que va aflorar al debat. El meu superior nominal com a cap d’enginyers era un tal Santa Cruz, un recomanat dels pendons vermells que Don Antonio no tenia més remei que tolerar, però de qui feia cas omís. En Santa Cruz estava radicalment en contra d’elevar en Ballester a l’honorable condició de soldat. Don Antonio me’n va demanar el parer.

—No, jo no crec que en Ballester sigui un simple bandoler —vaig afirmar sense dubtar—. Fanàtic sí, sanguinari també. Però en el fons és un home noble. Pot ser que hagi segrestat algun pendó vermell, perdó, algun potentat del govern, però no el regeix l’afany de lucre, sinó l’odi als Borbons, tant si són francesos com espanyols.

—General —va intervenir en Santa Cruz—, si ja tenim problemes de disciplina amb els homes de la Coronela, ¿què passarà quan tinguin com a exemple uns individus de moral tan dissipada? I tots sabem que sóc indulgent amb l’ús de l’expressió «moral dissipada».

—Amb en Ballester o sense —vaig al·legar—, la disciplina no serà mai el fort de la Coronela. I si en Ballester accedeix a unir-se a nosaltres, sempre serà en la seva condició natural de cavalleria lleugera. Podrem fer-lo servir d’enllaç amb els miquelets de l’exterior, per reconèixer el terreny o per hostilitzar els farratjadors de l’enemic. Amb prou feines el veurem, perquè ens serviria de tan poc apostat en un baluard com un batalló de la Coronela a cavall.

Don Antonio mirava el buit sense parlar, sumit en les seves cavil·lacions. En aquell moment em vaig adonar de fins a quin punt el bo d’en Zuvi desitjava la incorporació d’en Ballester. Les meves disputes anteriors amb ell perdien sentit; judicava en Ballester com el que era, un cap astut i sagaç, al marge que vestís uniforme o no. I estàvem desesperadament mancats d’individus amb experiència.

En Villarroel va trigar una eternitat a pronunciar-se. Per fi, va dictaminar:

—Anem tan curts de tropa que no perdem res oferint-li que s’incorpori al servei de les armes, ara amb honor. Si declina l’oferta és cosa seva; que faci segons la seva consciència.

—Molt ben dit, Don Antonio! —vaig exclamar.

Em va taladrar amb els ulls. Era molt difícil sostenir aquella mirada de desaprovació, més severa que qualsevol paraula. Don Antonio havia d’atendre uns despatxos i la resta d’oficials vam donar mitja volta per sortir. Recordo en Santa Cruz sacsejant el cap, desaprovant la idea.

—Zuviría —em va deturar Don Antonio quan ja era al llindar de la porta—, encara una altra cosa: encarregui’s vostè mateix de fer arribar aquesta oferta a en Ballester.

Em vaig pensar que em venia un tropell.

—¿Jo? Però això no pot ser, Don Antonio! Tinc un munt de feina reforçant muralles i baluards.

—Doncs jo crec que sí que pot ser —em va interrompre—. Perquè sóc el seu superior i així l’hi ordeno, i perquè ha quedat clar que vostè és un gran valedor d’en Ballester. Segur que serà més sensible als seus requeriments que als de qualsevol altre.

Sensible als meus requeriments! Una cosa que, naturalment, no podia explicar-li era que en Ballester m’havia assetjat en una masia, i que més enrere m’havia robat, despullat i penjat en una figuera.

—Vinga, fijé, ¿per què fa aquesta cara? —em va consolar en Villarroel—. ¿Creu que m’arriscaré a perdre un Ajudant General quan l’enemic és a només sis dies de marxa? Faré que li proporcionin una escorta adequada.

Bé, l’«escorta» va consistir en dos senyors, un de molt prim i a cavall i l’altre més menut al llom d’una mula. El del cavall, pel que sembla, sabia, més o menys, per on rondaven les patrulles avançades dels borbònics, i el de la mula coneixia els amagatalls habituals d’en Ballester i els seus malànimes. Estaven tan morts de por com jo. A intendència em van prestar un uniforme de tinent coronel d’infanteria. Per fer-me respectar, segons Don Antonio. Era molt dubtós. En Ballester se sentia molt feliç tallant el coll dels oficials, i li importava més aviat poc de quin bàndol fossin. I, a més a més, la casaca m’anava tan estreta que no podia cordar-me la pitrera. En fi, tampoc era el moment de buscar un sastre.

Vam sortir de Barcelona, vam travessar unes quantes localitats, sempre sense novetat. La població estava a favor nostre i ens va informar de l’avanç de l’exèrcit d’en Felip, que en aquells moments comandava un tal duc de Pòpoli. (Pòpoli! Un altre nom per consagrar a les fogueres de la Història. I quan us expliqui per què segur que em donareu la raó). Només havien vist unes quantes patrulles borbòniques a cavall, fugaces, encara res de columnes d’infanteria ni trens d’artilleria. Avançaven tan lentament perquè volien assegurar totes les localitats. I malgrat la Crida, els borbònics no creien que els barcelonins fossin prou bojos per tancar les seves muralles a un exèrcit tan imponent.

Pel que fa a en Ballester, trobar-lo va ser més fàcil del que prevèiem. Ni tan sols es molestava a ocultar-se. Amb l’evacuació de les tropes aliades, i més enllà de les muralles de Barcelona, tot vestigi d’autoritat havia desaparegut.

Els vam trobar en una rica mansió rural, la residència abandonada d’un botifler destacat. Per les finestres sortien els sons d’una festa salvatge. Càntics i cridòria d’homes, rialles esbojarrades de dones i espetecs d’ampolles trencant-se contra terra o les parets.

—¿De debò pensa entrar en aquesta caverna? —em van demanar.

—No cal que m’acompanyin. Si tot va bé tornarem a veure’ns molt aviat. I si va malament… —Vaig sospirar resignat—. En aquest cas facin-ho saber a Barcelona.

Just travessar la porta vaig accedir a una sala de grans dimensions. Tot estava de cap per avall. I allà, com una colla de mones borratxes, els homes d’en Ballester. El que anava més trompa era un gegantàs. Al voltant del coll portava una cortina a manera de capa, i un pollastre enfilat a l’espasa. Recordo perfectament el bec entreobert i els ulls tancats d’aquell pollastre.

Vaig comptar cinc dones i deu homes. Un anava amb roba de dona i ballava amb el cadàver d’un soldat borbònic. El cap del mort es movia com un pèndol, caient enrere o arrepenjant-se a l’espatlla del transvestit, que l’abraçava i li feia moixaines a les galtes. D’una gran aranya del sostre penjava un altre individu, que no parava d’udolar. Devia ser el graciós del grup. Els presents reien, increpant-lo i animant-lo alhora. Tots menys en Ballester.

Estava assegut en un racó, en un sofà esventrat a cops de baioneta. A cada banda tenia una meuca de poble abraçant-lo pel coll. L’una reia com una boja; l’altra, borratxa, tenia el cap inclinat sobre el pit. En Ballester va ser el primer a veure’m.

En aquell moment el llum de sostre va cedir al pes del qui s’hi gronxava. Home i llum van caure enmig d’un estrèpit de vidres trencats. La gran riallada es va interrompre de cop: l’home mico havia anat a parar als meus peus.

El gegantàs se’m va acostar empunyant l’espasa amb el pollastre. Va voler balbucejar alguna amenaça, però estava tan begut que va ensopegar amb les restes del llum i també va caure de morros.

En Ballester va tocar l’ase amb ironia.

—Quina mala sort que té vostè amb mi! —va dir sense dignar-se a posar-se dret—. Ha vingut a rescatar els seus amiguets botiflers, i ja veu qui troba.

—Trobo —vaig replicar— exactament qui venia a buscar.

Un dels seus homes se’m va acostar amb la daga desenfundada per liquidar-me sense més ni més. Vaig aixecar el cilindre on portava els documents cargolats, amb el segell de la Generalitat a la tapa superior.

—Això —vaig proclamar— és un nomenament oficial i de l’interès de tots els presents. ¿Voleu que el llegeixi? Segur que sí, perquè si em talleu el coll no crec que aquí hi hagi ningú que en sàpiga.

Almenys van dubtar prou perquè pogués afegir:

—El govern ha decidit atorgar el grau de capità de voluntaris al senyor Esteve Ballester. Amb l’uniforme i la retribució corresponents. Així mateix, el capità Ballester tindrà el dret d’allistar els homes que desitgi, els quals accediran al servei com a honorables soldats de l’emperador i a sou de la Generalitat.

Durant uns moments hi va haver silenci.

—Ara! —va cridar al final un dels menys borratxos—. Ara vénen a llepar-nos el cul! Ara que els pendons vermells han quedat amb el seu a l’aire.

Vaig estimar-me més no respondre. Més que res perquè tenia raó. Em van envoltar, tots menys en Ballester, cridant-me a un pam de la cara. Un em referia la història d’una casa de pagès desnonada pels impostos, un altre m’ensenyava una esquena bastonejada pels pendons vermells.

Per parlar amb amotinats és indispensable estar per sobre d’ells. I no em refereixo a la posició moral. Vaig donar la volta a una taula, m’hi vaig enfilar i, alçant el cilindre, vaig dir:

—Això pot ser que ho hagin firmat els pendons vermells. Però això altre —vaig afegir agafant-me la pitrera de l’uniforme— és un principi que està per sobre de tots els pendons vermells. L’ha cosit una dona de la Ribera per al seu marit, un oficial del Quart Batalló. L’home és fuster. ¿Qui us bastonejava? ¿Els fusters de Barcelona o els agents del govern?

—Aneu-vos-en a la merda, tu i la pàtria —em van escridassar envoltant la taula—. ¿Què va fer per nosaltres quan la necessitàvem? Enviar-nos la guàrdia! Empaitar-nos! El poltre!

—Desagraïts! —vaig cridar, i jo mateix em vaig admirar de la meva audàcia—. ¿Quin fill, quan la seva mare està amenaçada, en comptes de defensar-la li recrimina un mastegot antic? —Vaig remenar el cap, com si una profunda tristesa s’hagués apoderat de mi, però vaig deixar anar un acudit—: Ja ho diuen: quan un fill cau en un pou, la mare s’hi tira darrere. Quan qui cau és la mare, el fill avisa els veïns.

Encara que sembli increïble, se’ls va escapar el riure i tot. No vaig deixar que les rialles s’apaguessin, i vaig tornar al to recriminatori:

—Doncs bé, la mala notícia és que els nostres veïns es diuen Castella i França, i són precisament ells els qui intenten ofegar-nos al pou mort.

—¿I t’envien per explicar-nos això? Nosaltres som els qui menys hi perdrem, quan francesos i castellans es mengin les Constitucions amb naps. Fote’t!

—Fote’t tu! —vaig bramar fora de mi—. Vosaltres i tot sabeu que no és així. Si cau Barcelona, caurem amb ella. ¿Què passarà si els borbònics ho trinxen tot? Per més que hàgiu fugit de casa vostra, segur que us queden familiars i amics en alguna banda. ¿No us importen? Fi de la insaculació: els nous alcaldes seran elegits a dit pel Felipó, i es tractarà de botiflers comprovats. Tots els joves estaran obligats a servir sota la seva bandera, fins i tot en aquell lloc horrible que es diu Amèrica, i durant dècades. Els nostres judicis dependran dels seus jutges, que potser no són pitjors que els nostres però que, això sí, són encara més lluny i ens odien. I si ara els tributs us semblen abusius, espereu que siguin gravats a la cort de Madrid i pels nostres enemics, sense que els braços del parlament tinguin el sagrat dret de vetar-los. —M’havia exaltat tant que només vaig parar per agafar aire—. ¿Que sou cecs o què? Vosaltres hauríeu de ser els primers a adonar-vos que els pendons vermells seran els qui menys hi perdran en cas de catàstrofe. Ells sempre suren, mani qui mani. I si de veritat tan indiferent us és tot, digueu-me: ¿per què balleu amb borbònics morts?

Es van aplacar una mica. Jo estava esgotat per la passió. Que curiós: fins a aquell moment no m’havia adonat de fins a quin punt les meves idees concordaven amb el meu discurs. Havia anat allà per convence’ls, i en realitat qui més estava convencent era a mi mateix.

Algú va demanar:

—¿Quina mena d’home és el teu cap?

Això era molt propi de la mentalitat dels miquelets; els importava menys la causa que defensaven que l’home que els dirigia.

—Dedueix-ho tu mateix —vaig respondre amb un somriure agre—. És el mateix home que m’ha ordenat entrar en aquest cau, i que no he dubtat ni un segon a obeir.

Fins a aquell moment en Ballester no havia parlat. Es va aixecar del sofà esgavellat i em va dir:

—I jo crec que si entrem a Barcelona no en sortirem. Digues a aquests homes que no serà així. Digue’ls-ho!

—No, no puc —vaig respondre, després de meditar les meves paraules—. Segurament, així serà. Ens mataran a tots. Només us puc assegurar —vaig afegir moderant el to— que en aquest cas jo no us sobreviuré.

En Ballester va assenyalar amb el dit gros una porta del fons de la sala.

—Entri allà.

Era una eixida, envoltada d’una tàpia alta. Per fer-me més agradable l’estada vaig haver de compartir-la amb un parell de cadàvers d’uniforme blanc. Vaig regirar-los les bosses, que eren plenes de correspondència entre oficials: eren dos missatgers borbònics. Em vaig imaginar el que devia haver passat. Cavalcaven portant missatges entre unitats, van veure aquella mansió tan agradable a mig camí i hi van entrar per descansar una estona. En Ballester passava per allà i va tenir la mateixa pensada. Mala sort.

A través de la porta m’arribaven nítidament les seves discussions de miquelets, sempre a crits. Els uns volien acceptar l’oferta del govern; la majoria eren partidaris de degollar-me. Valia més no escoltar-los.

És curiós com pensava durant aquells dies. Tots els ressorts de Bazoches ja estaven actius. El setge ni tan sols havia començat i, tot i així, ja em modelava i em dirigia el pensament. En Martí Zuviría, el Príncep dels Covards, s’eclipsava quan es despertava l’Enginyer Zuviría. Recordo que només vaig pensar: «Si decideixen matar-me haig d’aconseguir que aquestes cartes arribin a Barcelona, com sigui».

La porta es va obrir. Vaig tornar a la sala gran. Les mirades d’homes i dones es van clavar en mi. Valia més prendre la iniciativa.

—Potser no voldreu participar en la defensa de Barcelona —vaig dir allargant les cartes a en Ballester—, però suposo que tampoc hi esteu en contra. Sisplau, porteu aquests papers a l’home que m’ha fet venir aquí.

Durant un lapse inacabable en Ballester em va mirar directament als ulls, sense agafar els papers que li allargava. Els seus homes encara estaven més expectants que jo, que almenys m’havia armat de resignació. Tot i Bazoches, vaig trigar un any sencer a comprendre tot el significat d’aquella mirada d’en Ballester.

—Porti’ls vostè mateix —va ser la seva resposta, lapidària, sense ni una engruna de simpatia a desgrat del que anunciava.

Va anar fins a la taula, va agafar el cilindre del seu nomenament com a capità de voluntaris, el va mirar i es va lamentar:

—Aquesta gent s’està estovant. Més que una branca de figuera.

Homes i dones van deixar anar un bram de joia. Com si l’últim a decidir-se hagués sigut el seu cap i d’ell depengués la decisió final. Ara estic segur que no va ser així, que en Ballester va ser el primer d’optar per la decisió fatídica. Que va contenir les seves opinions per no interferir en el criteri dels altres, semblar tebi o forçar-los a un suïcidi.

S’encaminaven a la mort, i ho feien amb la urgència de l’alegria. Van desaparèixer en un instant, dalt dels cavalls i amb les dones agafant-se’ls a les costelles. Unglots i renills es van allunyar en un tres i no res. En Ballester va ser més lent; un capitost no corre. Vam quedar sols. Ell estranyament absort, molt lluny de mi, de tot. Em vaig fixar que tenia la mateixa mirada que aquell dia, a Beseit, amb les mans lligades i esperant la mort. Vam sortir del casalot. Quan vam muntar, el seu cavall i el meu van quedar en paral·lel però en sentits oposats, els dos genets cara a cara.

—Una altra cosa —vaig dir—. Si accepta subordinar-se a l’exèrcit imperial, des d’ara mateix es deu al rang i la disciplina. Sóc tinent coronel, i Ajudant General del nostre comandant en cap, i haurà d’obeir qualsevol ordre que rebi. Sense excepció.

Se li va escapar un somriure, sempre macabre en aquella cara de barba tan atapeïda i celles tan negres i espesses.

—En aquella masia li vaig dir que si ens tornàvem a veure el faria volar d’una coça.

Va cloure la mà i amb el puny em va pegar amb totes les seves forces just al mig del pit. Encara no havia posat els peus als estreps, de manera que vaig sortir disparat de la sella i vaig caure a terra d’esquena. Sort que vaig anar a espetegar sobre unes altes mates de romaní que em van fer de coixí. Tot i així, Déu n’hi do quina trompada.

Quan vaig aixecar el cap, en Ballester ja se n’havia anat amb els seus. D’enmig de la malesa van sortir el senyor prim i el senyor menut, que em van ajudar a posar-me dret.

—Mare de Déu! —van exclamar mentre amb les mans m’intentava alleujar el mal de ronyons—. Està viu. I en Ballester de camí cap a Barcelona! ¿Què els ha ofert?

—El que a aquesta gent sempre se’ls ha negat —vaig respondre—: la veritat.

Em van mirar demanant més detalls, i vaig afegir:

—Els he donat la meva paraula que ens matarien a tots.

* * *

I així arribem al 25 de juliol del 1713. L’enemic apareixeria qualsevol dia. I les obres i reparacions a les muralles no estaven acabades ni de bon tros. Després de parlar-ne amb Don Antonio, vam decidir suspendre totes les feines menys les de l’estacada.

Quan hi ha temps per preveure un setge la guarnició envolta el recinte fortificat amb una pantalla d’estaques punxegudes apuntant cap a l’assetjador, immediatament abans del fossat, oposant-se com a primera línia de defensa de les muralles i els baluards.

I aquí una altra interrupció d’aquest sac de greix que es diu Waltraud. Em diu que pel que ha après fins ara l’estacada té l’aire de ser una mesura inútil. El foc d’artilleria ha de destrossar per força uns simples artefactes de fusta desplegats davant de les muralles. ¿Per què perdre el temps, doncs, clavant fileres, fileres i més fileres d’estaques?

Amb l’estacada es dificulta l’avanç de la infanteria i s’intimida l’enemic. Un bosc de milers i milers d’estaques constitueix un obstacle de consideració. Almenys, si es contempla des del punt de vista del qui està obligat a franquejar-lo mentre li disparen de totes bandes. Els oficials necessiten molta autoritat per aviar els seus homes contra una barrera punxeguda.

És cert que els bombardejos artillers volatilitzen la majoria de les estaques. Però això no és tan decisiu com sembla. Les estaques tenen dos o tres metres de llarg. Es claven molt fondo, en angle agut i amb un contrafort a la base, de forma que emergeixin un metre o un metre i mig. La metralla i les bombes les destrueixen, en efecte, però encara que només sobresurtin dos pams, o tres, n’hi ha prou per ferir peus i tous de la cama. Les mateixes explosions contribueixen a estellar-ne i esmolar-ne les puntes. Una densa boscúria de punxes sòlides no és res menyspreable. Quan els atacants avancen en massa desfà les formacions, en fereix centenars i alenteix l’assalt. I després encara els queda el fossat, i les muralles. A vegades les defenses més simples són les més efectives.

El que no negaré és la transformació del paisatge que l’estacada suposa. La ciutat, la nostra mil·lenària i frívola Barcelona, de sobte se’ns apareixia envoltada d’una corona espinosa, hostil, lúgubre. El perímetre d’una fortalesa pot ser immens, i he vist recintes compostos per vuitanta mil estaques. Aquesta fusta estàtica, treballada per mans que desitgen el dolor d’altri, anuncia la mort. Quan la mulla la pluja, és més tètrica encara que quan la cobreix la neu. A places amb tant de sol com Barcelona la seva pretensió feridora quedava a plena llum.

Al magatzem hi havia setze mil estaques. Segons els meus càlculs, com a poc n’hauríem necessitat un mínim de quaranta mil. No les teníem. I bé, ¿què podia fer? ¿Anar-me’n a un racó a plorar? Débrouillez-vous! Em vaig dedicar a cobrir els sectors més exposats.

Almenys no ens faltaven entusiastes. El govern no podia pagar tots els treballadors necessaris, però gràcies al fervor cívic se’ns van afegir sis mil voluntaris. Vaig passar llargues hores amb ells, a peu d’obra. Indicava a la gent que havia de cavar més fondo, ancorant bé el peu de l’estaca per quan la part que sobresortia volés enlaire per efecte de l’artilleria; m’assegurava que s’inclinessin en un angle de quaranta-cinc graus; que la punta fos esmolada, tot això. Ens faltaven estaques, eines, treballadors i, sobretot, temps per convertir Barcelona en un eriçó civil.

Aquell 25 de juliol estava supervisant les feines d’estacada quan en Ballester i els seus van passar per allà. Estiraven les muntures darrere seu, contents i enrojolats pel vi. Bona part de les cases de putes més proveïdes i amb begudes més fortes eren extramurs i atenien els viatgers just abans que entressin o sortissin de la ciutat. Segurament tornaven d’algun d’aquests prostíbuls. Era comprensible. En aquells establiments es vivia un ambient de fi del món. Quan apareguessin els borbònics, final de la festa.

Feia quatre dies que havien arribat i ja s’havien fet famosos per com eren de pròdigs a les tavernes i els bordells. I per les seves baralles a cops de puny amb la guàrdia, això també. Cada vegada que m’arribaven notícies d’ells, remenava decepcionat el cap. Potser no havia sigut tan bona idea reclutar-los.

Així que els vaig veure, em vaig adreçar al seu cap.

—Bon dia, capità Ballester —vaig dir sense pensar-ho, mogut per la urgència—. Deixin el que estan fent i ajudin-nos a estacar. Necessitem tots els braços.

Hauria hagut de preveure la seva resposta. Van riure tots estrepitosament, i van al·legar que havien vingut per combatre, no per treballar. Mala cosa, perquè la seva negativa em forçava a un enfrontament.

Havia advertit de forma clara a en Ballester que s’integrava en una defensa organitzada i que, per tant, es devia a la disciplina. Si permetia que em fessin cas omís una vegada, i davant de tothom, no tindria mai més el seu respecte. Jo anava amb mànigues de camisa a causa de la calor. No era la millor manera d’anar vestit per imposar-me a una banda d’assassins. Sí, mala cosa. Per empitjorar-ho, quan els treballadors de més a la vora van reconèixer en Ballester van deixar les eines i es van posar a l’expectativa, ofegant un sospir de temor. Tot i així, en Zuvi el Camallarg es va acostar als miquelets i va dir:

—És una ordre. Aquí treballa tothom. —I apuntant-los amb un dit vaig recórrer les seves files—. Tothom.

—¿De debò? —va ser la resposta d’en Ballester—. Doncs jo no veig cap pendó vermell clavant estaques.

—No som al camp. Aquí es lluita d’una altra manera. —Em vaig enretirar unes quantes passes, vaig agafar pel braç una treballadora, una noia molt jove. La vaig arrossegar enèrgicament i vaig exposar les seves mans obertes a en Ballester—. Miri la sang que li corre per les palmes de les mans! Aquestes esgarrapades són condecoracions tan valuoses com les que es reben per un acte de guerra.

En Ballester va acostar la seva cara a la meva i amb un odi mal contingut va xiuxiuejar:

—Si el que volia era obrers, ¿per què collons ens va demanar que vinguéssim?

—¿Quan entendrà —vaig replicar en el mateix to— que no està al meu servei, sinó al comú?

—El que començo a entendre —va dir en Ballester— és que aquesta guerra és una bona excusa perquè els pendons vermells ens sotmetin més de com ho han fet fins ara.

Quan anava per replicar-li vam sentir un ressò escandalós: totes les campanes de Barcelona tocant a refugi. Dotzenes de campanars embogits, pregonant la mala nova. Vam aixecar el cap. Els sentinelles de les muralles feia estona que ens advertien. Absorts en la nostra trifulga, ni els havíem sentit. Des de dalt del baluard ens cridaven:

—Ja vénen! Ja vénen!

Quan una notícia llargament esperada es confirma, acaba convertint-se en una cosa irreal. Ja eren aquí. I encara que feia setmanes que només pensàvem en allò, el fet mateix em va atordir. En Ballester, l’estacada, tot perdia sentit davant de la imminència del perill.

—Però ¿què espereu? —cridaven els sentinelles—. Aneu al portal de més a prop! Entreu o tancaran les portes!

Eren un parell de nois molt joves i mal armats, un amb pinçanàs. Aquell dia en aquell sector hi havia de guàrdia els estudiants de filosofia. Em van semblar més fràgils que el paper dels seus llibres. El de les ulleres va assenyalar l’horitzó.

—Correu! Ve un exèrcit sencer!





VICTUS





1


Tu! Sí, tu! ¿Com goses travessar la porta de casa meva? Ahir vaig estar llegint el que hem escrit fins al dia d’avui.

Però ¿això què és? ¿Què és? Has transcrit tot el que et dictava! Paraula per paraula!

¿Que aquestes eren les meves ordres i els meus desitjos? Doncs és clar que ho eren! Però tu i tot pots entendre que hi ha coses que ningú s’agafa al peu de la lletra. Quan dius a una visita «faci com si fos a casa seva», ¿ho dius de debò? Naturalment que no!

Quan vaig iniciar el meu relat vaig donar per sobreentès que l’ensucraries. Jo volia un llibre bonic i d’estar per casa com els que feia en Voltaire; el Càndid Babau, tot això. Aviam, tan pueril potser no, però redactat educadament, perquè el poguessin llegir fins i tot les senyoretes de saló. I mira quin desastre! ¿Que no t’adones del que has fet? Tu, sí, tu! Amb les lletres ets com l’Àtila amb l’herba!

Així et surtin cucs pel nas, filla de…!

* * *

Això que us diré no té res a veure amb el llibre, però cal que ho sapigueu: la Waltraud m’ha abandonat.

Tal com ho sentiu. Insòlit, ¿oi? Aquesta porqueta fal·laç, culgrossa i beneita es va amotinar inesperadament i fa dues setmanes que no en sé res. Bé, sí que en sé alguna cosa. L’altre dia em va passar una nota per sota de la porta, una carteta totalment estúpida en què al·legava no sé quines excuses per justificar la seva deserció. Que si li sabia molt greu, que si tomba, que si gira. Fins i tot tenia la barra d’acusar-me d’indecorós!

I és que vosaltres, a l’altra banda de la pàgina, no acabeu de fer-vos una idea exacta de les nostres relacions.

No us penseu que treballa en aquest llibret per generositat, no, no, i ara. Aquesta és l’excusa que té! En el fons se’n considera l’autora. Li passa com a aquell gos tan acostumat a mossegar culs d’ovella que al final es pensa que el pastor és ell. Tot i que…, bé, no em costa gens admetre que a estones reconduïa la narració si es desbocava. Ara es pensa que no seré capaç de continuar jo tot sol, seguint la línia dreta dels esdeveniments i fins a l’amarg final del setge del 1714. Doncs s’equivoca de mig a mig! El que vol és que m’arrossegui i li supliqui que torni. Vanitat! Dones! ¿Qui va ser l’idiota que va inventar la segona paraula si ja teníem la primera? No demanaré mai a aquella garsa lletruda que torni!

* * *

JO, MARTÍ ZUVIRÍA, Enginyer, Nou Punts per la gràcia del Mystère, tinent coronel de Sa Majestat Carles III, enginyer de l’exèrcit dels Estats Rebels d’Amèrica, enginyer a sou de les corones de l’Imperi Austríac, de Prússia, de l’Imperi turc, del Tsar de Rússia, de les nacions Creek, Oglala i Aixanti, assistent primer del rei maori Aroaroataru, comanxer, Mysterista, poliorceta, triquetador, aquafòbic, blablablà, blablablà i bablablà, i ara, finalment i en resum, despulla humana,

FIRMO I AFIRMO, davant de Déu i els Homes que vulguin atendre les meves paraules, les capitulacions següents:

Una: Que el meu comportament amb la Waltraud Spöring, des del moment que va entrar al meu servei fins al dia d’avui, no sempre ha sigut el més apropiat, sobretot tenint en consideració les seves atencions per la meva precària salut.

Dues: Que li demano disculpes públiques i privades, i sol·licito humilment que es reincorpori al meu suau domini.

Tres: Que ella no m’ha demanat mai compartir la glòria literària ni la vanaglòria terrenal, i que tots els seus esforços en aquesta obra es limiten al benefici de la memòria històrica en allò que pugui valdre. (Que és menys que res, però això no cal que ho posis).

Quatre, que afegeix lliurement el capitulat: Que la Waltraud Spöring no és lletja, sinó que té una bellesa particular. És plena de bons sentiments i als ulls de Déu això és l’única cosa que importa. (Molt bonic, però no t’ho creus ni tu).



¿Satisfeta? Ara que tornes a tenir la ploma a la mà suposo que tant te fa el que pugui dir, perquè escriuràs el que et donarà la gana. Deixaràs el llibre més desfigurat que la meva cara! Si fossis sincera afegiries que tot això ha sigut un xantatge brutal, una humiliació sense parangó.

No, jo no t’he insultat en cap moment! ¿Què volies? ¿Que et tractés de nimfa dels boscos? L’única diferència entre tu i una óssa de les selves germàniques és que no hi ha óssos rossos.

No! No te’n vagis! Espera, sisplau, sisplau, benvolguda i horrorosa Waltraud meva. Si te’n vas, ¿qui tindré per parlar amb mi?

Seu. Agafa la ploma, t’ho imploro.

Això està més bé. Si vols, fins i tot et pots prendre un cafetó amb mel. (Recorda’m que te’l descompti del sou).

* * *

Així doncs, el 25 de juliol del 1713, per fi, l’exèrcit borbònic, dirigit pel duc de Pòpoli, es va presentar davant de Barcelona. Els estacadors vam entrar a refugi (dirigits per en Zuvi el Camallarg; la cosa bona que té capitanejar una retirada és que sempre ets el qui és més lluny de l’enemic).

Com era d’esperar, l’exèrcit d’en Pòpoli va ser rebut a canonades. De fet, l’entrada dels estacadors va coincidir amb la sortida al galop de tres esquadrons de cavalleria. Els genets van entaular una escaramussa amb l’avançada borbònica i van tornar amb uns quants presoners.

A en Pòpoli aquesta derrota li va doldre com si hagués perdut un regiment. A la guerra, la moral és el tot, i a la ciutat els genets victoriosos van ser aplaudits com a herois. Pel que fa als presoners, exhibien aquella cara d’atordiment del qui acaba de patir una derrota fulminant. No es podien creure que en un lapse tan breu haguessin passat de conqueridors a captius.

—¿No volíeu entrar a Barcelona? —se’n mofava la gent al seu pas—. Doncs ja hi sou.

El nom complet d’en Pòpoli era una cosa tan pomposa com Restaino Cantelmo Stuart, príncep de Petorano, gentilhome de Cambra, i no sé quants cognoms i títols petaners més. El Felipó no va triar a l’atzar el general que havia de sotmetre els «rebels»: en Pòpoli era un d’aquells generals borbònics més filipistes que en Felip mateix, cosa que li feia odiar la vella Barcelona amb tota l’ànima. Quan els Aliats van haver evacuat Catalunya, en Pòpoli va estar encantat de dirigir l’ocupació. I ben aviat va tenir ocasió de demostrar el seu amor per les atrocitats.

Abans d’arribar a Barcelona, mentre el seu exèrcit avançava per Catalunya, en el moment d’ocupar certa localitat van portar davant d’en Pòpoli dos presumptes austriacistes.

—Us jugareu la vida als daus —va sentenciar—. El qui guanyi, viurà.

No només era un abús, sinó un designi pèrfid, infame i arbitrari. És que, a més a més, va perdonar el perdedor: les seves amistats van al·legar que en realitat era un borbònic que havia dissimulat la seva lleialtat al Felipó. (I aquí una cosa que ara pot semblar risible. Per als barcelonins, tan avesats a apostar, l’honestedat en el joc era sagrada. El que realment els indignava no era la crueltat tirànica d’en Pòpoli, sinó que hagués eximit de la forca el perdedor). Però allò només era una anècdota macabra. La cosa realment insofrible va ser que a prop d’un lloc anomenat Torredembarra hi va haver una petita topada, arran de la qual els borbònics van fer dos-cents presoners. En Pòpoli els va penjar. Tots.

En això seguia la lògica dels ministres de Madrid. Des del moment que els Aliats evacuessin Espanya, aquells qui s’oposessin a les armes borbòniques serien considerats simples rebels i com a rebels se’ls havia de tractar. Des de Barcelona, la perspectiva, evidentment, era tota una altra. Amb les tropes estrangeres desaparegudes, la Generalitat havia instruït a corre-cuita un exèrcit sufragat per les seves arques. En conseqüència es tractava de tropes regulars, uniformades i en nòmina dels secretaris del govern català. Ja sabem quina espiral de represàlies i contrarepresàlies es vivia entre borbònics i miquelets. Però que en Pòpoli liquidés dos-cents homes d’una tacada, amb uniforme i a sou d’un govern, era la salvatjada del segle. Dos-cents soldats regulars penjats! Don Antonio va enviar una missiva a en Pòpoli, demanant-li si s’havia «begut l’enteniment». En Pòpoli li va respondre que faria el mateix amb tothom qui capturés a partir d’aquell moment. A en Villarroel el que més el va ofendre va ser que en Pòpoli el tractés de «cap dels amotinats». A ell! Militar de carrera i el cavaller més respectuós amb les cortesies i convencions de guerra! Com a resposta, Don Antonio li va dir que molt bé, que sent així l’obligava a tractar de la mateixa manera qualsevol soldat enemic que féssim presoner.

La resposta van ser les forques erigides a les muralles, a la vista de qualsevol qui acampés davant de la ciutat. Déu meu, quin teatre de guerra tan tètric: a baix, les estaques punxegudes, i una mica més amunt les forques.

L’exèrcit d’en Pòpoli ja n’havia tingut prou amb aquella primera escaramussa de cavalleria i va prendre les seves precaucions. Els regiments es van instal·lar a quilòmetre i mig de les muralles de Barcelona, just al límit de l’abast artiller. Immediatament van començar a construir un cordó militar, un enorme circuit de parapets que havia de voltar tota la ciutat, bloquejant-la, des del Llobregat fins al Besòs, els dos rius que flanquegen Barcelona, el primer al sud i el segon al nord. Es tractava d’aïllar la ciutat fins que els enginyers haguessin dissenyat la seva Trinxera d’Atac.



En si mateix un cordó militar no té gaires secrets. Bàsicament és un simple fossat darrere del qual s’erigeixen barricades de terra compacta, bigues, pedres, fustes i qualsevol cosa a l’abast dels assetjadors. S’aprofiten les irregularitats del terreny, sèquies o monticles, com a obstacles afegits. Si pot ser, es construeixen baluards pentagonals en miniatura. No cal dir que per erigir les defenses els assetjadors arrasen tots els edificis dels voltants, per més petits que siguin, per tal de proveir-se de materials.

Ja havien començat les obres del cordó quan van arribar tres trompetes amb un ultimàtum d’en Pòpoli exigint la rendició a discreció. De com estaven els ànims a la ciutat n’hi ha prou a assenyalar que volien penjar els pobres trompetes. La gentada era enorme, va fer falta una guàrdia reforçada i amb les baionetes calades per protegir-los.

Aquell mateix vespre Don Antonio va ordenar que em presentés davant seu. Així que vaig entrar al seu despatx em va dir:

—Vull que acompanyi els emissaris amb la resposta.

—¿Jo, Don Antonio?

—Vostè és el meu Ajudant General, si no recordo malament. I els ajudants generals es fan servir per a generalitats com aquesta. A part de l’honor de la ciutat, com a comandant de la guarnició també hi ha en joc el meu.

—Cert, Don Antonio.

—Ja sé que no serà mai un bon soldat, sinó només un enginyer d’uniforme, incapaç d’assumir els rudiments més elementals de l’art marcial. Però faci el favor d’adreçar-se a la meva persona com a «general».

—Sí, general.

—Vull estar segur que no es comet cap descortesia amb l’enemic. El seu exèrcit acaba d’arribar, i a la guerra les presentacions són tan importants com en l’amor.

—Té tota la raó, Don Antonio.

—No deixen de proclamar que som uns sediciosos, sense pàtria ni rei ni punt d’honor. Per desmentir-ho, res millor que un espectacle de bones maneres a la vista de la seva tropa. No permeti que ningú ho espatlli. Gentilesa, bon tracte, cavallerositat, gallardia i pulcritud. Aquesta és la missió que li encomano.

—Vostè mana, Don Antonio.

La veritat és que aquella missió em semblava una absoluta pèrdua de temps. Els borbònics estaven allà plantats, venien a derrotar-nos, i res del que es digués canviaria res. En fi, a la meva època l’honor militar era així: la gent s’havia de matar, però amb maneres.

L’encarregat de portar la resposta de la ciutat a l’ultimàtum d’en Pòpoli era un pendonet molt jove, fill de bona família. Estava molt orgullós de la seva comesa i s’havia vestit amb les millors gales. Em va rebre amb un gran somriure.

—M’han informat que vostè exercirà com a assistent principal meu —va dir—. ¿Coneix el protocol?

—Doncs no.

—Jo aniré davant. Vostè a la meva dreta i una passa enrere. A continuació, els trompetes borbònics. I tancant la comitiva, dos abanderats nostres: un amb el penó reial i l’altre amb bandera de parlament. Asseguri’s que es mantenen les formes i les distàncies.

—Com vulgui.

—Davant dels seus oficials ens inclinarem fent una reverència amable, de cap manera submisa. Recordi que estem en guerra!

A mi em semblava que qui havia oblidat que estàvem en guerra era ell. Vaig demanar:

—¿I quan figura que una reverència deixa de ser amable per convertir-se en submisa?

—Deixi-ho córrer, quan siguem allà l’únic que ha de fer és cedir-me la missiva. Jo la desplegaré per llegir-la.

Sí, el pendonet estava ben orgullós d’encapçalar la delegació, perquè tot seguit va afegir amb un gran somriure:

—M’he passat la nit despert, escrivint i memoritzant unes paraules immortals per afegir-les a la nota del govern. Avui, senyor, farem història.

Com que els borbònics havien acampat just al límit de l’abast del canó, era una bona caminada camps a través. Jo avançava sumit en els meus propis pensaments, no gaire alegres.

Ens van donar l’alto molt a prop de la seva primera línia. Milers de soldats construïen aquell monumental circuit de fossats i barricades, des de Montjuïc fins a la desembocadura del Besòs. Els homes ja estaven enfonsats a la rasa fins al pit, i a tot el perímetre que podia abastar amb la vista distingia palades de terra projectades endavant.

Les dimensions del fossat, la visió de tants milers i milers d’homes treballant coordinadament, intel·ligentment, per a la nostra ruïna, em van deixar desolat. A Tortosa havia estat a l’altra banda, i no havia arribat a comprendre com d’angoixosa pot ser aquesta amenaça quan la pateix l’assetjat.

Al cap d’uns quants minuts es va presentar un coronel rabassut, acompanyat per quatre oficials. Van fer unes passes més enllà del parapet a mig aixecar, i el coronel ens va adreçar un eixut i hostil:

—Han trigat molt a acudir.

Tant de cerimonial previst, tanta punyeta, i quan ens presentem els borbònics ni es dignen saludar-nos.

—El motiu de la tardança —vaig dir, fent un pas endavant— està excusat al primer paràgraf. Llegeixi.

Li vaig allargar la nota de la ciutat, oblidant-me sense voler del protocol i del discurs immortal del pendonet. El coronel va veure que estava redactada en català i me la va tornar de mala manera:

—Tradueixi!

El coronel i els oficials que l’escudaven semblaven fets amb un mateix motllo: ulls foscos i bigotis intolerants, una supèrbia menys natural que producte d’un llarg aprenentatge. Vaig sospirar. L’enemic se’l pot ofendre de mil maneres. I ja que estava obligat a llegir, ho vaig fer en un to diàfan, vocalitzant lentament, com si m’escoltés el curtet del poble i dubtés de les seves facultats per entendre la flema cívica dels barcelonins:

La novetat de la carta de l’enemic, que per mitjà d’un trompeta ha rebut aquesta Ciutat, ha merescut tanta atenció que no s’ha despatxat immediatament, sinó que s’ha pres el temps necessari per resoldre la resposta convenient.

Vaig aixecar els ulls del full.

—¿Vol que segueixi? —vaig dir—. ¿O ja s’imagina el que ve a continuació?

—Llegeixi!

Van escapar-se’m vapors calents pel nas. Ja em començava a inflar els collons, aquell coronel grassonet amb el seu to prepotent, jo no havia anat fins allà per rebre ordres de l’enemic. Vaig dubtar, la qüestió era: ¿llegir o no llegir? Vaig resoldre que estava complint les ordres de Don Antonio.

Em vaig omplir els pulmons perquè em sentissin els milers de soldats d’uniforme blanc que deixaven veure pics i pales darrere els parapets en construcció. Els dominava la curiositat i havien deixat la feina per observar l’escena. Em miraven atents, sense animositat. Els seus oficials també ens miraven, tan absorts que no van donar l’ordre de reprendre l’activitat. Vaig pensar entre mi: «Llegeix-ho tal com ho faria en Jimmy si s’anunciés a si mateix a les portes del cel», de manera que vaig declamar en un to ben estentori:

Que les portes d’aquesta Ciutat s’han tancat i la plaça es defensa dels enemics que intenten envair-la.

Que aquesta Ciutat i tot el Principat prossegueixen la guerra a conseqüència de la innata lleialtat al seu sobirà, de qui depèn la decisió de la pau o de la guerra.

Que les injustes i inusitades amenaces animen, més que no esporugueixen, els cors d’uns vassalls que conserven el seu reiterat jurament de fidelitat.

I perquè aquesta Ciutat no acostuma a alterar els termes de la cortesia, restitueix el trompeta amb la mateixa seguretat que ha vingut, i en vista d’aquesta resposta podrà el senyor duc de Pòpoli prendre les resolucions que desitgi, perquè la Ciutat està resolta a oposar-se a totes, com ho manifestarà l’experiència.

Barcelona i juliol 29 de 1713.



Durant un segon, un segon més llarg que el seu maleït cordó, tot l’exèrcit de les Dues Corones es va quedar mirant-nos, com si el Mystère ens hagués petrificat. Vaig abaixar el full amb un gest brusc, i fins llavors el coronel greixós no va cridar indignat, o aparentant que ho estava:

—¿Què és aquesta farsa? ¿Haig d’entendre que aspiren a sofrir un assalt?

—¿A vostè què li sembla? —vaig remugar—. ¿Que tenim els baluards artillats per rebre-us amb flors?

—Una bogeria com aquesta només poden fer-la uns criminals que reconeixen la seva culpa, per això tenen por del càstig reial.

—Ep, escolti —vaig protestar—, una mica de respecte.

—Les seves muralles amb prou feines s’aguanten dretes, i l’exèrcit de sa majestat té quaranta mil soldats bregats!

Vaig aixecar els punys per sobre el cap.

—I nosaltres en tenim cinquanta mil! Tots i cada un dels habitants de la ciutat, més tots aquells pobres que han fugit del vostre terror armat!

—Zuviría, per favor! —va intervenir el pendonet, obrint la boca per primera vegada.

Però aquell home havia aconseguit enfurismar-me, i no em vaig contenir.

—I precisament vosaltres ens tracteu de criminals! Quan vam ocupar Madrid al 1710 la cosa pitjor que vam fer va ser repartir sacs plens de diners. I ara ens ho agraïu incendiant veïnats i viles, penjant dones i vells, i plantant-vos davant dels nostres murs disposats a rostir-nos amb mil quintars de pólvora.

—No tolero que ningú m’aixequi la veu, i menys un rebel al seu rei! L’únic que m’impedeix aplicar-li un just escarment són les lleis hospitalàries de la guerra! —va bramar el coronel—. Encara sou a temps de recobrar la raó. ¿Com preteneu resistir el nobilíssim duc de Pòpoli! Ha aconseguit glòria immortal al camp de batalla, i el seu alt llinatge descendeix de les més augustes famílies de Nàpols.

Napolità! No podia haver triat un argument més bo per calmar-me. El seu comandant en cap, en Pòpoli, era napolità! ¿Veieu com sempre són a tot arreu?

—¿Ha dit napolità? —vaig inquirir amb aquella enganyosa contenció que precedeix una explosió de pólvora.

—De Nàpols, sí, de la seva noblesa més granada.

El vaig interrompre bramant com un hipopòtam:

—¿Sabeu per què no assalta la ciutat el vostre generalet italià? Perquè està mort de por! Té el forat del cul tan encongit que no l’hi cabrien ni les antenes d’un escarbat!

—Per favor, tinent coronel! —es va escandalitzar el pendonet, que a aquelles altures ja tenia la cara exactament com una bleda, mig verda mig blanca.

—A en Pòpoli li clavarem una coça que travessarà el Mediterrani en vol parabòlic, de tornada a la seva bota italiana! —vaig afegir. I adreçant-me als oficials que custodiaven el coronel rodanxó—: I a tots vosaltres, si us acosteu, us deixarem el cos més foradat que un colador de nata, colla de beneits!

Bé, no cal dir que aquí es va acabar la galant cerimònia. El pendonet estava tan consternat que mentre tornàvem no va obrir la boca. Per part meva, davant d’en Villarroel em vaig limitar a informar amb un evasiu:

—Ordre complerta, Don Antonio.





2


I així va ser com es va iniciar el llarg, cruel i singular setge de Barcelona. Al cap d’uns quants dies els borbònics van tancar el seu cordó, com bonament van poder, d’extrem a extrem de la ciutat. A continuació van estar tan enfeinats perfeccionant-lo que ni tan sols es molestaven a disparar-nos.

L’ànim en una ciutat fluctua més que la borsa de Londres, de manera que els barcelonins ben aviat van passar de l’eufòria a la monotonia que generen els empats infinits. Ni Barcelona pensava rendir-se ni en Pòpoli n’atacava els murs. El servei als baluards es reduïa a uns rutinaris duels artillers més pintorescos que perillosos, incursions de genets en terra de ningú, desertors d’un bàndol i de l’altre. I encara que sembli estrany, el corrent que fluïa cap a la ciutat era molt més nombrós que el que en fugia. Els espanyols desertaven més que els francesos, segurament perquè menjaven pitjor. Els trànsfugues tendien a exagerar penúries perquè ens en compadíssim, però les sabates sense soles parlaven per si mateixes.

La tibantor entre francesos i espanyols creixia dia a dia. Els francesos acusaven els seus aliats d’inútils i de no ser capaços de sostenir una tropa de setge en les seves necessitats mínimes. Els espanyols, al seu torn, es queixaven que la flota francesa gandulejava sobre les onades. (Era veritat; el bloqueig marítim va ser de pa sucat amb oli, almenys fins a l’arribada d’en Jimmy).

Jo, en la meva qualitat d’enginyer, estava felicíssim amb la marxa del setge. Us recordo que a una ciutat assetjada selon les règles se li concedien trenta dies de vida, i això en el cas més optimista per als assetjats. Un enginyer que defensa, doncs, només aspira a guanyar temps. El que el govern fes amb aquell temps afegit ja no era cosa meva: negociar una pau digna, aconseguir reforços de l’estranger, o que la diplomàcia mundial intercedís. El que fos. Si els crits de Barcelona se sentien a Europa, tard o d’hora algú faria alguna cosa. Aquest era el meu vague raonament. El de tothom. Mentrestant, passaven els mesos i en Pòpoli no es decidia a obrir trinxera, de manera que cada nova albada podia considerar-se una victòria.

Sí, una curiosa drôle de guerre. Penseu que el soldat comú de la Coronela servia a les muralles o als baluards durant el seu torn i encabat se n’anava a sopar o a esmorzar a casa seva, molt sovint a només uns quants centenars de metres del lloc de combat. Jo mateix, al cap de cinc minuts d’haver estat en algun baluard observant els borbònics o dirigint obres de defensa, m’entaulava amb l’Anfan a la falda i l’Amelis em posava un plat sota el nas. «¿Què, estimat, com ha anat la jornada?». «Molt bé, amor meu, una de les seves patrulles ha fet un parell de tombs per allà a la vora, ens hem abaixat els pantalons i els hem ensenyat el cul».

La gent seguia prenent aperitius al passeig marítim. De tant en tant podien presenciar-se emocionants combats entre les nostres naus, que eludien el bloqueig, i els francesos, que alguna vegada intentaven impedir-lo. La multitud animava i aplaudia, més com si fos en una mena de teatre aquàtic que en una ciutat assetjada.

Els barcos portaven provisions i missatges. Per les notícies que ens arribaven de l’exterior, sempre escasses i fragmentàries, a la resta de Catalunya tenien lloc combats molt més cruents que a la mateixa Barcelona assetjada. Els pendons vermells també es desvivien per les noves. En alguns d’aquells vaixells venien cartes que el Karlangues enviava des de Viena. Em sembla que ja ho he explicat: el molt porc ens havia venut, però a les seves reials cartetes ens deia que molt bé, vinga nois, seguiu donant la cara pel vostre botxí.

Entre línies havien quedat cases de pagès, hostals i, als camins veïns a Barcelona, prostíbuls. A mesura que el setge avançava, els anaven desballestant i derruint. Per l’artilleria i, més encara, perquè tots dos bàndols enviaven quadrilles de farratjadors a apoderar-se de maons, teules i taulons. Ells anaven escassos de qualsevol cosa que els permetés reforçar les defenses del cordó, i nosaltres, les de les muralles.

El més habitual era que de dia una patrulla, seva o nostra, ocupés un edifici abandonat a mig camí entre les muralles i el cordó. Es desmuntaven els components d’interès amb la màxima cautela possible i amb la caiguda del sol els homes tornaven a les seves línies, carregant el producte del saqueig en sacs o a força de braços. Si era possible ens retiràvem aprofitant el llit d’una riera seca, o una sèquia abandonada, per camuflar-nos de la vista de l’enemic. Com és lògic, sovintejaven les escaramusses. Més per confusions sobrevingudes que per esperit de lluita, la veritat sigui dita.

S’associa el saqueig amb un esclat de brutalitat salvatge, quan el fet és que arruïnar metòdicament un edifici és una de les operacions més pesades que existeixen, sobretot quan et toca dirigir un tal Ballester i la seva quadrilla. (Em va tocar a mi, és clar; els altres oficials declinaven aquell honor tan alt). Al principi, més que amagar-se de l’enemic, el provocaven. No volien entendre que havíem anat fins a aquella masia abandonada o a aquell estable de cavalleries per fer replega de material i sostraure’l als borbònics. Jo m’exaltava quan els veia perdre el temps traient vestits de dona dels baguls, posant-se’ls per sobre i fent broma entre ells. En comptes de guardar silenci ens acompanyava sempre una gresca estrident, els colls embolicats d’enagos. El bo d’en Zuvi semblava una gallina donant ordres a deu llops. I sovint aquestes ordres els resultaven incomprensibles.

—Els marcs! Arrenqueu els marcs de les finestres i els finestrals.

—¿Per a què collons vol que carreguem marcs de fusta?

—Faci el que se li diu!

—Vostès els senyorets enginyers converteixen la guerra en una cosa molt estranya —es queixaven.

Quan ens retiràvem sempre hi havia un o dos homes que portaven al coll, encoixinat amb enagos segrestats, cinc o sis grans marcs quadrats o rectangulars, el pes dels quals els obligava a córrer ajupits.

Els vaig forçar a avançar l’horari dels desballestaments. Per anticipar-nos als borbònics i perquè, en cas contrari, ja sortien de Barcelona borratxos. Tot i així no vaig poder evitar que tornessin beguts, perquè els primers dies encara era possible trobar vi i aiguardent pels racons dels rebosts abandonats.

A vegades, quan els veia una mica ensopits, em tornava més indulgent. Aquelles habitacions, ara buides, no feia gaire estaven ocupades per gent com ells. O almenys com ells abans d’esdevenir miquelets. Podia llegir-los el pensament: «Si hem vingut a defensar una ciutat, ¿per què destruïm cases, encara que siguin fora dels murs?».

Jo em dedicava a alliçonar-los.

—La vostra vida ja no és vostra! Ara és de la ciutat, i a la ciutat correspon decidir quin ús donar-hi i quan sacrificar-la. Mentre duri el setge no existim com a individus. Assumiu-ho!

Llavors en Ballester em replicava i els nostres debats s’enfilaven fins al cel. Era una forma de comandament molt isocràtica, per descomptat, cosa que no priva que em deixés sense alè. Em sentia atrapat en un cep: la mandíbula de sota era en Ballester, i la de sobre Don Antonio.

Per fi vaig entendre totes les utilitats de la sala esfèrica. Servir a les ordres d’un comandant com en Villarroel era com viure-hi a dintre, i no tolerava cap descuit. ¿Quan s’acabaran les obres de fortificació en aquell tram de muralla? ¿Per què hi ha un angle arrodonit al baluard de Sant Pere? ¿A què es deu aquella llacuna a l’estacada? ¿A quina xifra s’eleva la nostra provisió de maons? M’esgotava els músculs i el cervell. I això que el setge encara no era res més que una suma d’escaramusses diminutes.

El més normal era que Don Antonio estigués envoltat d’una cohort d’assistents i oficials. Però certa matinada freda vam coincidir a les muralles, sols. Embolcallat en una capa humida de rosada i observant amb el seu llargavista el cordó enemic, semblava una pedra més de les nostres defenses.

—Don Antonio —vaig interrompre’l—, em rosega un dubte.

No em va deixar anar cap bram, cosa que vaig interpretar com permís per parlar.

—Em va retreure que no tenia el que s’ha de tenir —vaig continuar—. I tot i així em va acceptar al seu servei.

—Fijé —va dir sense enretirar l’ull del llargavista—, vostè ha sigut educat pel millor enginyer de la nostra època, no puc prescindir d’aquests coneixements.

—Però no em va validar els estudis. —Em vaig arremangar—. Miri aquests tatuatges. Parlen de mi, i el cinquè proclama que sóc un impostor. Hi ha una cosa que desconec, Don Antonio, però se m’escapa el que és. Potser pot dir-m’ho vostè.

En Villarroel no es va immutar. Seguia recorrent les posicions enemigues amb la lent, i va dir:

—Deixi’m que li faci una pregunta, fijé. Si l’exèrcit dels Borbons en ple carregués contra casa seva, ¿sostindria l’últim reducte fins al final? Respongui.

—Així ho faria, senyor —vaig dir, i no va ser la resposta menys entusiasta de la meva vida.

Tot i així, ell va replicar:

—Un general és un individu que es passa la vida sentint el típic «Sí senyor!». I ¿sap què? No fiaria la meva vida al que acabo de sentir.

Vaig callar. Ell va abaixar el llargavista.

—Zuviría, a vostè no li falten coneixements. A França li van ensenyar tot el que necessita saber. El que li impedeix trobar el que està buscant és una altra cosa, una cosa la mar de simple, en realitat.

I de cop es va produir un fenomen curiós. Alguna cosa es va apoderar dels ulls de Don Antonio, una mena d’humor benigne, una mena de lacerament compassiu. Fins llavors jo només havia vist aquella mirada extraordinària en dues persones, dues i prou: l’Amelis i en Ballester. I em va dir:

—Encara no ha patit prou. —Va fer una pausa, com esperant que aquella cosa abandonés el seu cos, i quan va parlar tornava a ser el gran general—. Demà notificaré a l’estat major l’inici d’una maniobra importantíssima, decisiva. Ens hi jugarem bona part dels nostres trumfos en aquesta guerra. I vostè participarà a les operacions. —No hi havia gens d’ironia en les seves paraules quan va afegir—: Si sobreviu potser ho farà havent resolt el dubte que fa niu a la seva ànima.

En el moment que anava per acomiadar-me, ell em va veure la cintura nua.

—Encara una cosa més: un oficial sense espasa no és un oficial —va dir—. Procuri-se’n una.

A intendència eren tan zelosos que volien fer-me pagar sis lliures per una espasa. M’hi vaig negar en rodó. Aquell mateix vespre, mentre en Peret roncava, li vaig robar la seva. Tenia un tall tan oscat i gastat que més aviat semblava un xerrac. Tant se me’n donava, la major part del temps la passaria enfundada. D’allò més ofès, en Peret em va estar exigint que l’hi tornés fins ben bé al final del setge. Vaig fer el sord. Sis lliures! Au, vinga.

* * *

La maniobra de la qual m’havia parlat Don Antonio consistia a enviar una nombrosa expedició per mar, més de mil homes amb acompanyament d’artilleria, i desembarcar-la a la rereguarda de l’enemic. La seva missió era alçar el país de darrere el cordó. Quan haguéssim reclutat prous voluntaris atacaríem el cordó borbònic per darrere, coordinats amb una sortida general de la Coronela barcelonina. En Pòpoli es veuria atrapat entre dos focs.

A Bazoches m’havien ensenyat totes les modalitats de sortida practicables per una guarnició assetjada, i havia de reconèixer que aquella era molt imaginativa, audaç i ben planejada alhora. O ho hauria sigut si en aquest món no existís una raça de diletants perniciosos i golafres, coneguda per tothom com els pendons vermells!

La Waltraud em demana que em calmi i prossegueixi, però no vull calmar-me, no em dóna la gana de calmar-me. Perquè espanyols i francesos se’ls havia de matar sense rancúnia, eren l’enemic. Però els pendons vermells, els senyorets de galtes empolvorades, van convertir tot allò pel que lluitàvem en una clofolla buida. En el fons no creien en les Llibertats i Constitucions catalanes. Al final es van trobar amb una campanya d’extermini, una cosa tan inaudita i ferotge que simplement no els va quedar cap més remei que seguir lluitant. Però sota la taula el seu lema era: «Abans les cadenes que el caos». Ho explicaré tot! Com van fotre el general Villarroel, com van derrotar les nostres victòries. Perquè, fins ara, d’aquella guerra només he sentit les versions que vénen de dalt o de l’enemic: tot falsedats vàcues. I ja se sap, les copes buides sempre fan més soroll que les plenes.

Schnapps, dóna’m schnapps, més schnapps. Que l’acritud ressequi les goles, mai els cors! Martí Zuviría, sempre alegre i content!

Tornem-hi. ¿Per on anàvem? Ah, sí. L’expedició.

El govern va exigir que la dirigís el diputat militar, el nobilíssim i pendoníssim Antoni Berenguer. No era l’home més idoni per a una aventura tan complexa i arriscada. Tot i el càrrec que tenia era un polític, no un militar, i la seva edat avançada l’obligava a moure’s en una cadira de mans amb orinal incorporat sota el seient, on no tenia cap inconvenient a buidar sempre que tiressin una senzilla cortineta. Les parpelles inferiors li penjaven com llengüetes humides i sangonoses. Reconeguem, sí, que les barbes i els bigotis blancs que tenia, treballats per barbers de categoria, li conferien un aspecte venerable.

Al diputat militar l’envoltaria un seguici de prohoms per realçar la solemnitat del càrrec. No passaven de ser una colla de llepaculs, i de seguida vam començar a referir-nos-hi com «els vagarros d’en Berenguer». La seva existència només tenia sentit a prop del diputat; lluny d’ell eren un ramat vestit de seda.

A mi en Berenguer em va fer mala espina des del principi. D’acord, el diputat militar era l’encarnació institucional de l’esperit de lluita. Era ell, i només ell, qui tenia el sagrat privilegi de passejar la maça de plata que simbolitzava el dret dels catalans a oposar-se a qualsevol invasor. Es tractava d’un llarg i abarrocat bastó de plata que el poble, afectuosament, anomenava «la Porra». Qualsevol català de més de setze anys que la veiés exhibida a la seva localitat, i empunyada pel diputat militar, tenia el deure de deixar-ho tot per defensar el seu país. Però entengueu el meu raonament: ¿calia embarcar aquell vellet poruc que ja no s’aguantava els pets? I no és un dir, és que els budells no li donaven per a més.

Pel que fa al coronel Dalmau, en Sebastià Dalmau, és impossible trobar paraules per descriure les aptituds d’aquell homenet gegantí. Diguem que de tots els herois anònims d’aquest segle en Dalmau va ser un dels més grans.

Procedia d’una de les famílies més riques de Barcelona. Quan es va fer pública la notícia que els exèrcits Aliats evacuaven Catalunya, no van dubtar a posar-se al costat de la Generalitat. Van ser, de fet, dels pocs rics que van seguir la proclama de la Crida. Van invertir tota la seva fortuna, i la van perdre sufragant la guerra catalana. Tant va ser així que el regiment d’en Sebastià estava finançat íntegrament per la seva família, incloent-hi sous, armes, pertrets i uniformes. De fet, la infanteria de l’expedició es podia considerar composta pel seu regiment, constituït per individus que no pertanyien a cap gremi noble. Carn de tavernes i bordells, xusma de qui el govern es fiava menys que de la fe d’un jueu convers. Jo, com a enginyer, no els jutjava pels seus orígens ni la seva prestància, sinó per la seva eficàcia militar, i haig de dir que em semblava una unitat magnífica. Els pendons vermells seguien una altra lògica i van respirar alleujats de perdre de vista la tropa d’en Dalmau (¿per a què arriscar sants barons quan l’escòria s’hi ofereix?).

Hi ha homes que neixen alegres, de la mateixa manera que n’hi ha que neixen coixos o amb els ulls blaus. «Tot anirà bé», deia el somriure d’en Dalmau, i més que desig semblava profecia. En Sebastià Dalmau havia nascut per exercir el comandament. És cert que tenia una forma molt barcelonina d’entendre’l. En el fons considerava la guerra com un negoci, la pàtria com la seva empresa i les seva família com accionistes. Si ho pensem bé, en un exèrcit de civils era el tipus de comandant idoni.

Dels altres oficials embarcats només val la pena esmentar un coronel alemany. I com menys se’n parli, millor. Els pobles assetjats tendeixen a haver de carregar històries fosques.

Aquell coronel alemany havia sigut dels pocs, poquíssims, que quan es va produir l’evacuació es van estimar més abandonar l’exèrcit Aliat per posar-se al servei de la Generalitat. Però no el movia cap causa noble. Tenia una llarga nota militar per diferents delictes comuns, entre els quals hi havia el pillatge de cadàvers. Pel que semblava, dirigia una banda de saquejadors que desvalisaven els soldats morts abans que els enterressin a les fosses comunes.

Veient-se en una situació delicada, i aprofitant la Crida, es va passar al nostre bàndol al·legant el gran amor que sentia per la causa catalana. La Generalitat estava mancada d’oficials, de manera que el van admetre al servei sense gaires preguntes. Tot i així, devia ser tan mala peça que els voluntaris alemanys es van negar categòricament a servir a les ordres d’un pocavergonya com aquell. Don Antonio li va advertir molt severament que una de dues: o es rehabilitava quan arribessin els rigors del combat o ja podia fer les maletes cap a Viena, on l’esperava una soga. No li va quedar cap altre remei que incorporar-se a l’expedició.

La seva paraula preferida era Scheisse. Com que la repetia tan sovint, els homes van acabar dient-li «Schaissis». Has de saber, benvolguda i horrorosa Waltraud meva, que als cognoms catalans d’origen castellà la terminació «is» significa «fill de». Així, Peris és «fill d’en Pere»; Ferrandis, «fill d’en Ferran», etcètera. El que els barcelonins ignoraven és que en alemany Scheisse significa «merda». Per tant, quan s’adreçaven al seu superior l’estaven tractant de «Merdis». A en Merdis no li va fer gens de gràcia, però com que Don Antonio no pensava tolerar-li cap abús, no li va quedar cap més remei que aguantar-se. Sempre t’estava mirant de reüll. Durant el viatge marítim no vam parar d’observar-nos mútuament. Era com una més de les rates de bord, amb l’única diferència que les rates són les primeres que abandonen el barco quan s’enfonsa, i en Merdis rumiava com abandonar-lo de seguida, tant si surava com si no.

Pel que fa a mi, no podia treure’m del cap aquella mirada de Don Antonio just abans d’ordenar-me que m’incorporés a l’expedició. Ara la guerra depenia del miler d’homes que navegaven amb mi. Potser per fi trobaria la lliçó definitiva. La Paraula.

En Ballester i els seus deu homes també ens acompanyarien. Serien molt útils com a exploradors. Pel que fa a la flota francesa que bloquejava el port, aquella era la preocupació més petita que teníem. Els nostres barcos costejarien; els seus, de gran calat, no s’acostaven mai a la costa. El trajecte fins a Arenys era més aviat curt, no pas més de sis hores amb vent favorable, i convenia ser lleugers perquè ens ocultés el teló de la nit. M’estalvio l’embarcament; quaranta-set naus de totes les mides, mil homes d’infanteria i uns quants esquadrons de cavalleria pujant als barcos. I també m’estalvio el viatge, que pel meu grau vaig haver de fer al costat del diputat Berenguer, els seus pets i els seus vagarros.

El desembarcament va ser tan desagradable com el viatge, i molt més feixuc. Hi havia poques barcasses per traslladar la tropa a terra, i, com que la platja era poc fonda, la majoria dels homes van saltar per la borda. Van haver d’avançar amb l’aigua fins a la cintura, la pólvora i els fusells per sobre el cap. Als cavalls senzillament els van tirar a l’aigua. Arribarien a terra conduïts per l’instint. Jo vaig ser dels primers a baixar, després d’en Ballester i els seus. I no per ardidesa, sinó perquè ja no podia suportar-ho més. Quan vaig trepitjar terra ferma em sentia com si en comptes de cap tingués una baldufa. (El mar! Endevinalla: ¿què pot ser tan gran i tan inútil com el mar? Resposta: només la meva benvolguda i horrorosa Waltraud. Ha! ¿Per què no rius?).

Per acabar de complicar la cosa, els habitants d’Arenys van venir a rebre’ns amb l’entusiasme propi dels civils alliberats per una tropa. Allò estava molt bé, però si voleu un bon merder, barregeu un regiment moll, cavalls lliures a la vora de l’aigua, barcasses desembarcant homes i material, oficials afònics de tant cridar i centenars de vells, dones i nens abraçant mil soldats marejats. El diputat havia de ser tractat amb totes les atencions, i portar-lo a terra amb la seva cadira de mans va ser un autèntic espectacle. No van trobar una barca adequada per al senyoret, de manera que van tenir la brillant idea de transportar-lo a pes de braços, amb els portadors submergits a l’aigua fins al cinturó. Primer van baixar la cadira i després el diputat. Amb el que no comptaven era amb el pes d’aquella fàbrica de pets. En el moment d’acomodar-se al seient, va enfonsar els pobres portadors fins al coll. Una mica més i s’ofeguen. Però en Berenguer va estar més que satisfet, perquè avançant arran d’aigua semblava Jesucrist en una cadira.

Jo quasi m’havia refet del mareig, i em vaig arribar a una lleugera elevació des d’on es distingia tota la platja. Hi havia en Ballester. Els seus homes esmorzaven asseguts entre unes roques. Ell mirava el mar, dret i pensatiu, amb les regnes de la seva muntura en una mà. Per a la gent de muntanya el mar no deixarà de ser mai un misteri grandiloqüent. El desembarcament anava per llarg, i vaig anar a parlar amb ell.

—Això és molt avorrit —vaig dir, i el vaig reptar—: ¿Anem a fer un volt? M’hi jugo el que vulgui que arribo a Mataró abans que vostè.

Mataró estava ocupat per l’enemic. Era, més o menys, com si el reptés a una cavalcada desbocada cap a un barranc, en què perdria el poruc que es deturés abans. Va deixar anar un esbufec de menyspreu i, sense mirar-me, va dir:

—L’exèrcit amb l’aigua al coll i vostè pensant en carreres.

Precisament perquè era tan esquerp m’agradava burxar-lo.

—És clar! No vol cavalcar perquè té por de perdre l’aposta —vaig dir—. M’hi jugo una lliura.

Va girar el cap de sobte, amb la vena blava del front mig dilatada.

—¿No va dir que havia d’obeir totes les seves ordres? —va dir ell—. Doncs ordeni’m que pugi al cavall!

I així ho vam fer. En un tres i no res ja estàvem galopant a una velocitat de vertigen. (No ho diguis: era una absoluta insensatesa i un atemptat al sentit comú. Però ¿saps una cosa, benvolguda i horrorosa Waltraud meva? Érem joves).

Ens vam endinsar per un camí estret que passava pel mig d’una pineda. El seu cavall era negre, el meu quasi blanc. Durant una bona estona els seus caps es van mantenir a la mateixa altura. De tant en tant jo girava la cara i li ensenyava la llengua. En Ballester no tenia sentit de l’humor, s’enrabiava i esperonava la muntura. No sé què va passar amb el meu cavall. Potser va veure una serp o es va entrebancar amb una arrel de pi, el cas és que es va parar en sec i jo vaig sortir projectat per sobre del seu llom. Sort que els dies anteriors havia plogut: el camí estava una mica enfangat i això va esmorteir la caiguda.

Em vaig posar dret, auscultant la vegetació amb tots els sentits. Començava a adonar-me de la nostra temeritat. Havíem recorregut un bon tros en direcció sud, i entre Arenys i Mataró no devia haver-hi més de cinc o sis quilòmetres. Era impossible que en una localitat com Mataró, tan propera a Barcelona, els borbònics no hi haguessin establert una guarnició.

—Que estrany —vaig dir—, no hi ha ningú. Ni controls al camí ni patrulles a cavall. Res.

—Els hem sorprès —va opinar en Ballester, ara també atent—. No s’esperaven que desembarquéssim a la seva rereguarda.

Vaig tornar a muntar i vam cavalcar a pas de passeig un tros més. Ni rastre de vida humana. Només el mateix bosc espès i mortalment silenciós a tots dos costats del camí. Vam arribar a un revolt que vorejava un vessant molt pronunciat.

—Miri! —vaig cridar.

Alarmat, en Ballester va posar la mà a l’empunyadura de l’espasa. Però jo només em referia a uns quants centenars de papallones de color taronja que voletejaven en una clariana, just abans del revolt. Vaig descavalcar i em vaig introduir en aquell núvol d’ales ataronjades.

Em van venir records de Bazoches, d’aquella faceta racionalment màgica que els germans Ducroix mostraven a vegades. No, jo no volia cap mal a les papallones. Ben al contrari. En aquell món en guerra, en aquells temps que ballaven al caire de l’abisme, submergir-me entre les seves ales era com un bany per a l’esperit. Elles ho van entendre i em van abordar. Dotzenes i dotzenes se’m van posar sobre la mà estesa, i van cobrir la màniga de l’uniforme com garlandes resplendents.

—¿Que se les vol menjar? —va dir entre rialles en Ballester, des del seu cavall.

—No sigui bàrbar! Se’m posen a la mà justament perquè saben que no els faré mal. Escolti: quan algú observa un paisatge amb atenció, es converteix en part seva. I als insectes els encanten les novetats.

—Mare de Déu… —va remugar en Ballester amb les mans al pom de la sella—. Som l’avançada de l’expedició i vostè perd el temps domesticant cucs amb ales.

—Baixi del cavall —vaig animar-lo—. Va, home, vinga. Li ensenyaré un truc.

Va avançar una mica més per observar si hi havia ningú darrere del revolt. Després va baixar de la seva muntura.

—Estengui el braç —li vaig indicar. Em mirava sense decidir-se—: Vinga! ¿Què li passa? ¿El valent Ballester no tem un exèrcit de borbònics però li fan por les papallones?

—Sóc jo qui espanta tot déu. Els meus homes poden corroborar-ho: després d’una nit de calor ells es desperten crucificats de pessigades de mosquits. A mi ni se m’acosten.

Finalment va estendre el braç, amb la mà oberta. Dotzenes i dotzenes de papallones voletejaven al meu voltant, però, com en Ballester havia predit, d’ell no en volien saber res.

—¿Ho veu? —va dir amb aire de triomf i enretirant la mà.

—No es tracta que els estengui la mà, sinó que s’ofereixi tot vostè —vaig dir jo—. La mà ha de ser missatge i missatger.

Va esbufegar, ofès. En comptes de replicar va tornar a estendre la mà amb la palma enlaire, com qui accepta el repte d’una aposta avorrida. Per a sorpresa seva, una papallona va volar cap a ell. Va fer unes quantes evolucions i va acabar posant-se en aquella mà de dits bastos i plens de durícies.

Les faccions d’en Ballester es van endolcir. Mirava aquella papallona amb ulls d’infant, una cosa impensable en un home com ell. Per una vegada, un ésser viu, encara que fos un cuc amb ales, no li tenia por. Vam intercanviar una mirada. Vam riure. No sabria dir segur per què rèiem, però rèiem.

Una fressa lleugera i compassada, com de llautó contra llautó, va interrompre l’encanteri. Encara immòbil, en Ballester va girar la cara cap al revolt del camí. Hi van aparèixer sis soldats. El soroll procedia de l’entretopar-se de cantimplores i corretjam. Vestien uniforme blanc. La vena blava d’en Ballester es va inflar de cop.

Els soldats es van parar en sec. Tot i que empunyaven el fusell, els va dominar la sorpresa: dos homes en un camí de bosc, jugant amb papallones. Durant un llarg instant en Ballester encara es va mantenir amb la mà estesa. De cop la seva papallona va volar. Allò va ser el senyal perquè ataqués espasa en mà. Els sis homes marxaven en columna de dos, en Ballester va entrar pel mig. Donava cops d’espasa a l’alçada del coll, a dreta i esquerra. Només recordo els brams animals d’en Ballester i els sis homes caient ferits de mort. Tres parpellejos i els sis francesos ja eren a terra, morts o molt malferits.

En Ballester havia descarregat tanta energia, i en un lapse tan breu, que va haver d’arrepenjar les mans als genolls, esbufegant. Per la forma amb què em mirava no sabria dir si em demanava perdó o em recriminava allò de les papallones. Jo també esbufegava, però de l’esglai.

Pel revolt van aparèixer quatre soldats més. Aquests van arribar corrent i amb els fusells enlaire. Cridaven en francès. Els costava creure el que veien: sis companys morts, dos homes drets.

—Deixi anar l’espasa! —vaig dir a en Ballester.

Va obeir, però jo sabia en què estava pensant: a tenir totes dues mans lliures per desenfundar les seves pistoles. Més valia caure presoners que caure morts, i vaig cridar:

—Ballester, en nom de Déu, no desenfundi! No ho faci!

Tots cridàvem, tots menys en Ballester. Els francesos a punt de disparar, jo oferint rendició. En Ballester amb els braços encreuats, cada mà en una culata. Ne tirez pas, nous nous rendons! És superflu dir-ho, però recordo que l’aire s’havia buidat de papallones.

Quan vaig sentir els trets em vaig tirar a terra arraulit, amb les mans al barret. Tres crac crac crac seguits, i tres més, i tres crac crac crac més.

Vaig aixecar el cap, i va resultar que els morts no érem ni jo ni en Ballester, sinó els quatre francesos. Del vessant abrupte i boscós que teníem a mà dreta van sortir una desena de miquelets amb els fusells encara fumejants.

No es fiaven de nosaltres.

—¿A les ordres de qui esteu? —van demanar.

—De l’emperador Carles —vaig respondre, de genolls i tremolant—. ¿I vosaltres?

—D’en Busquets. Aixeca les mans. I molt enlaire —em va indicar el seu cap apuntant-me amb el fusell—. Vull veure’t els colzes enganxats a les orelles.

Vaig obeir protestant:

—Som l’exèrcit de la Generalitat!

Només vaig aconseguir que la seva desconfiança s’incrementés. Les boques de les seves armes es van dirigir a la meva cara.

—Mentider! I si parles català deus ser un botifler.

Mentre tots estaven pendents de mi, en Ballester va aprofitar per rematar d’un tret un francès que agonitzava. La bala li va entrar pel clatell i li va sortir per la boca com si escopís.

No vaig entendre mai la relació d’en Ballester amb la violència, mai. El francès es moria sense remei i el més humà era estalviar-li patiment, entesos. Però en Ballester podia disparar a un home de la mateixa manera que es cordava les sabates. Un acte trivial, desproveït de reflexions o conseqüències. Jo devia estar pàl·lid, allà, encara de genolls i amb els braços enlaire. En Ballester es va limitar a enfundar la pistola.

—Porta’m davant del teu cap —va dir al miquelet que m’interrogava—. Em deu vint lliures. —Em va mirar i va afegir—: En Busquets és molt dolent amb els daus.

* * *

Ens van conduir fins a una clariana del bosc on hi havia un grup d’homes. A l’aire surava aquella tristesa plúmbia que apareix després d’una derrota. Els qui no estaven ferits i queixosos tenien l’ànim decaigut, com espantaocells sense suport. El cel era rúfol, ennuvolat i gris.

A diferència dels miquelets d’en Ballester, bregats en mil batalles, els d’en Busquets eren civils acabats d’incorporar a la vida de muntanya. Encara feien servir sabates en comptes d’espardenyes, no es cobrien les espatlles amb el típic gambeto blau i el seu armament semblava improvisat, com si en una fugida precipitada haguessin agafat ganivets de cuina i el vell escopetot que penjava sobre la llar de foc.

Res d’això semblava interessar en Ballester. Va anar directament cap a un individu que estava ajagut a terra, amb l’esquena arrepenjada en una sella de muntar, barba rossa i cabellera lleonina. Per les arracades d’or de totes dues orelles vaig deduir que era el cap, aquell tal Busquets. Tenia una bala ficada a l’espatlla esquerra. Al costat seu, un altre home agenollat furgava al forat amb unes pinces. Feina difícil, perquè en Busquets xisclava com un porc senglar en un cep mentre feia xarrups d’una ampolla d’aiguardent i escopia quan el dolor se li feia insuportable.

En Busquets va reconèixer en Ballester i el va apuntar amb l’ampolla:

—Tu! ¿Però què collons hi fas, aquí?

En Ballester li va estendre la mà oberta.

—Em deus vint lliures.

En Busquets l’observava amb intencions assassines. En Ballester seguia amb el braç estès, la palma oberta. Vaig mirar al voltant tement el pitjor. Però de cop en Busquets va deixar anar una riallada, va estrènyer l’avantbraç d’en Ballester amb la mà bona i li va dir cordialment «fill de puta». El cirurgià, que havia enretirat les pinces de la ferida, em va mirar com dient: «¿Vostè creu que aquestes són formes d’operar?». En fi, els miquelets eren així. Pel que fa a la meva persona, en Busquets em va rebre més aviat amb escepticisme.

—¿Tinent coronel? Doncs que bé. —Va prendre un altre glop i va deixar anar un esgarip—. ¿Vols curar-me o rematar-me? —va recriminar al cirurgià que li furgava la ferida.

No sabia com adreçar-m’hi, i vaig fer servir el títol genèric de capità.

—Per favor, capità Busquets, faci’ns una relació del que ha passat aquí.

En Busquets dubtava de si fiar-se de mi. En Ballester va decantar el cap.

—Ho sembla —va dir—, però no és un pendó vermell.

Després d’un sospir, tota l’estona queixant-se del cirurgià, en Busquets ens va explicar el que havia passat entre exclamacions de dolor.

—Hem atacat Mataró. Ja ho sap, tots els botiflers de Catalunya s’han refugiat a la nostra vila. I a sobre la gent està obligada a mantenir-los. Això ens ha donat molta recluta. Són tan insuportablement presumptuosos, tan arrogants… Desallotgen les famílies de casa seva per viure-hi ells, o utilitzen els habitants de criats. Ells menjant en safates de plata i la gent morint-se de gana. I a sobre obligats a cuinar per a ells i a buidar-los la gibrelleta. —Les seves pròpies paraules l’indignaven—. Però ¿qui es pensen que són? S’apoderen de casa nostra, ens tracten com a esclaus i tenen la barra d’acusar-nos de rebels.

El cirurgià seguia furgant a la ferida i en Busquets va deixar anar un altre esgarip.

—La qüestió —va continuar— és que hi ha hagut una delació, o casualment la nit anterior els van arribar reforços, no ho sé. —Va sospirar—. Hi havia tropa de peu, i genets. No som gaire bons contra la cavalleria. Ens van escombrar.

—¿Quan va passar això? —vaig demanar.

—Ahir mateix.

—Les seves patrulles intenten tancar-te aquí —va apuntar en Ballester.

—Ho sé. Però no tenen prou gent per encerclar un bosc tan gran. I he enviat un grup a la rereguarda per controlar els seus moviments.

Podíem donar-ne fe. En Busquets va seguir explicant-se.

—Només estic esperant que se’ns uneixin els últims per sortir d’aquí —va dir amb els llavis humits d’aiguardent, i es va tombar cap al cirurgià—. I que aquest carnisser apedaci els ferits!

—Calli d’una vegada —va dir el cirurgià—. No m’ho posa fàcil. ¿Que es pensa que en tinc gaire costum, de treure bales?

—¿Que no és aquesta, la feina d’un cirurgià? —vaig ironitzar.

—¿Cirurgià? —es va queixar irònicament ell sense deixar de fer la seva feina—. Me’n vaig anar de Mataró perquè tenia por de tallar el coll a algun botifler si m’agafava un rampell. —I mirant-me va afegir—: Jo sóc barber.

Vaig agafar en Ballester pel colze i me’l vaig emportar a part uns quants metres per parlar-hi en privat.

—En Busquets fa mal fet —vaig dir en veu baixa—. Si cada un fa la guerra pel seu compte, és impossible guanyar-la. ¿Ho veu clar ara?

—En Busquets va fer ben fet —va replicar en Ballester—. Lluita a la seva terra i per casa seva. ¿Què volia? ¿Que ens esperés assegut? Fa una setmana ni nosaltres mateixos sabíem que ens plantaríem davant de Mataró.

Tot i la distància, en Busquets ens havia sentit.

—Almenys ho hem intentat, collons. Ho hem intentat! —va cridar, reclinat sobre la sella—. I ara veniu vosaltres, de no se sap on, i ens critiqueu.

M’hi vaig acostar.

—No li recrimino que mati borbònics. El que critico és que els posi tan fàcil exterminar patriotes. —Vaig assenyalar al meu voltant amb un gest—. Miri la seva tropa, feta miques, amagada a les profunditats d’una trista pineda. I Mataró segueix en mans dels borbònics. —Em vaig ajupir per posar-me a l’alçada de la seva cara—. Busquets, vostè té ascendent sobre aquests homes. Ordeni’ls que s’incorporin a l’exèrcit de la Generalitat. —Em vaig tombar cap a en Ballester buscant ajuda—. Ballester, digui alguna cosa.

En Ballester va estendre una mà cap a en Busquets.

—Em deus vint lliures.

—Vés-te’n a la merda, tu i les teves vint lliures! —va cridar en Busquets, agitant la seva cabellera rossa i les seves llargues arracades d’or. Em va assenyalar amb un dit—. I vostè deixi d’atabalar-me. El diputat militar! Aquests homes no es fien dels pendons vermells, per a ells són molt semblants als botiflers. I no hi entenen d’alta estratègia, només aspiren a alliberar casa seva per tornar-hi. Es negaran a trotar per tot Catalunya, abandonant els seus. —Va sospirar amargament—. ¿I quin cap seria jo si els ordenés una cosa que no volen fer?

La seva invectiva va quedar interrompuda per un últim esgarip. El barber per fi li havia extret la bala.

—Tingui —va dir posant-li a la mà una esfera vermella de sang.

En Busquets va fer un petó a la bala ensangonada i, amb tota la delicadesa del món, la va introduir en una bosseta de cuiro. En el moment de caure-hi a dintre va fer aquell so sord del plom que pica contra el plom.

En Ballester em va dir baix a l’orella:

—En Busquets col·lecciona les bales que li entren al cos. Sant Pere en persona li va dir que només li obrirà les portes quan la bossa sigui plena.

—I tu —va continuar en Busquets, mirant en Ballester—, m’agradaria saber què fas anant amunt i avall a les ordres del diputat militar, un dels pendons vermells més grossos.

En Ballester li va dedicar la seva mirada més sarcàstica.

—Em deus vint lliures —va repetir.

Era la història de sempre: ajunteu tres catalans i immediatament tindran quatre opinions enfrontades. Vaig sacsejar el cap i vaig dir a en Ballester.

—És inútil, anem.

—Molt bé, aneu’s-en! —va cridar un Busquets ple d’ira mentre ens allunyàvem—. No m’esperava més dels pendons vermells! Però seguirem lluitant! ¿Em sent? Seguirem lluitant mentre en quedem algun de viu!

Vaig fer un gest amb la mà, sense tombar-me, com qui s’acomiada d’un boig incurable.

—I encara volen que els seguim! —va seguir renegant en Busquets—. Doncs us diré una cosa: alliberarem Mataró, i prendrem els magatzems, i les seixanta mil quarteres de blat que hi ha!

Em vaig parar com si hagués topat amb una paret invisible. Vaig tornar sobre els meus passos fent grans camades.

—¿Què ha dit? Repeteixi-ho! ¿Seixanta mil quarteres de blat? —vaig demanar—. ¿N’està segur?

—Els magatzems vessen. És lògic que triessin la nostra localitat com a dipòsit del seu exèrcit. És molt a la vora del cordó que posa setge a Barcelona, i els patriotes de Mataró han fugit a la muntanya. No tenen por de sabotatges.

Vaig quedar mirant el buit, amb la boca oberta. Seixanta mil quarteres de blat! Tot l’aliment de l’exèrcit que sostenia el setge de Barcelona era allà, a quatre passes de nosaltres. Les Dues Corones no tenien ni idea del desembarcament del diputat. Per això només havien reforçat Mataró amb uns quants esquadrons de cavalleria, els justos per repel·lir l’assalt d’uns quants miquelets eixelebrats.

—Capità Busquets! —vaig cridar—. Ara està a les ordres del diputat militar, i les obeirà. Col·labori amb l’exèrcit i d’aquí no gaire haurem pres Mataró.

En Busquets va contraure encara més les seves faccions crispades pel dolor:

—Però aviam, si fa un moment deia que érem nosaltres els qui havíem de seguir-los a vostès, i que la presa de Mataró no tenia cap interès militar!

En Ballester i jo ens en vam anar caminant amb els cavalls agafats per les regnes, travessant el sotabosc espès, capcots. Quan vam arribar al camí, abans de muntar, no vaig poder evitar abraçar en Ballester, que va quedar sobtat pel meu entusiasme.

—Convertirem el setge de Barcelona en una Cannes logística!

—¿De quines canyes em parla? —va dir, ofès—. Expliqui’s una mica, collons! No he llegit tants llibres com vostè.

—Pensi en els presoners i els desertors que es passen al nostre bàndol. Tots diuen el mateix: no tenen ni sabates, i el ranxo es redueix a un miserable rosegó de pa al dia. És natural, han saquejat tant el país que ja no tenen d’on aconseguir aliment. Passen la gana de la guineu golafre que s’ha cruspit tot el galliner.

—¿I què? Vostè no sap què és passar gana. I en cas de necessitat sempre acabes espavilant-te.

—Parla així perquè és el cap d’un escamot de muntanya petit. Però davant de Barcelona hi ha quaranta mil boques reunides i immòbils. I davant nostre tenim el seu estómac: els dipòsits de Mataró. Segur que compten que Barcelona es rendirà abans que s’hagin buidat.

—¿I aquestes canyes que diu?

—Cannes va ser la pitjor derrota de l’Imperi romà. L’Anníbal s’enfrontava a un exèrcit de romans que el doblava en nombre. Al principi de la batalla el seu front es va bombar. Però mentrestant la cavalleria cartaginesa va envoltar les ales, fins a tancar els romans en un sac. La nostra cavalleria serà el blat que han robat. Si el privem del blat, i el diputat militar se situa darrere del cordó borbònic, estaran perduts. L’assetjador assetjat.

Un esbós de somriure als llavis d’en Ballester em va fer saber que ho entenia.

—Quaranta mil homes no poden viure setmanes, potser mesos, amb la panxa buida. No els quedarà més remei que aixecar el setge.

Abans de muntar, vaig abraçar en Ballester una altra vegada:

—Tornar a organitzar un nou setge els resultarà impracticable. Tindran la moral per terra, i la caixa militar de Madrid, buida. Europa està tipa de la guerra. Totes les cancelleries pressionaran el Felipó perquè es pacti amb la Generalitat.

Vam galopar fins a la posició del diputat militar rebentant els cavalls. Els vam trobar apostats en una masia antiga. El diputat, en Dalmau i altres oficials celebraven consell de guerra, amb en Merdis rondant-hi, o sigui que vam arribar-hi just a temps.

Jo tenia una excitació tan gran que em vaig expressar a batzegades. El diputat es va irritar.

—Aquest tal Busquets de què ens parla no és més que un capitost sense títol ni uniforme! No podem estar segurs de les seves fidelitats.

—Però excel·lència —vaig dir—, en Busquets està ferit. Ho he vist amb els meus propis ulls.

—Doncs si ha caigut en una trampa —va replicar el diputat— no deu ser tan llest. ¿Com podem saber si els seus informes són correctes?

—Perquè en Busquets i els seus homes són de Mataró mateix —va intervenir secament en Ballester.

En Dalmau es va posar dret i, amb el seu somriure de costum, va proposar:

—Deixi-me’ls a mi, excel·lència. No perdem res per moure’ns una mica.

Vam conduir la cavalleria i el regiment sencer d’en Dalmau fins al bosc d’en Busquets. Quan els seus miquelets ens van veure van esclatar de joia. Un exèrcit sencer venia al seu rescat! La guerra, aquest gran pèndol. Unes quantes hores enrere en Busquets estava ferit i aïllat en un bosc. I ara se li unia una tropa disposta i ben equipada. Se n’obrien les portes de Mataró, dels magatzems enemics i, amb una mica de sort, de la victòria final. Els miquelets d’en Busquets estaven extasiats. Abraçaven els soldats d’en Dalmau, plorant de pura felicitat. Va ser la primera i última vegada que em vaig sentir optimista en aquella guerra. No ens feia falta guanyar-la. En teníem prou no perdent-la.

A mitja tarda uns enllaços em van cridar perquè em reunís amb l’estat major. Els alts oficials seguien a la mateixa masia, a prop de la platja. El que hi vaig trobar va ser una discussió molt acalorada entre el diputat militar i en Dalmau. En Berenguer arrepapat al seu tron amb orinal, en Dalmau amb els punys clavats a la taula i el tors projectat endavant.

—El nostre objectiu és alçar el país i alliberar Barcelona! —cridava el diputat.

—El nostre objectiu és guanyar la guerra! —li responia en Dalmau des de l’altra banda de la taula. I quan em va veure va dir—: ¿Com anem, Zuviría? Crec que ha interrogat vostè un parell de presoners francesos que en Busquets tenia retinguts.

—En efecte, coronel.

—¿I corroboren els informes sobre els dipòsits de Mataró?

—Punt per punt, senyor —vaig respondre sense entendre gaire bé els motius de la disputa.

En Dalmau es va encarar a en Berenguer amb energia renovada.

—¿Ho sent? Si no es fia d’en Busquets, faci-ho almenys dels seus enemics. Quatre milions i mig de quilos de blat! Totes les seves reserves d’aliment! Amb la sega enllestida, i la terra famolenca, els serà impossible nodrir el seu exèrcit. I ara imagini’s com pujarà la moral quan ens apoderem d’aquests magatzems. Serà fàcil portar-ne una part a Barcelona per mar, com a trofeu. O encara millor: transportar tot el que puguem i repartir-lo entre els necessitats. S’allistaran en massa!

El diputat l’escoltava sense dissimular la irritació que sentia.

—I jo li repeteixo —va dir— que aquesta és una decisió superior, molt al marge de les circumstàncies que se’ns presenten. Acati les ordres! La seva actitud voreja la insubordinació!

No vaig poder evitar intervenir.

—Excel·lència, ¿puc preguntar a quina decisió superior es refereix?

En Dalmau s’havia deixat caure a la cadira, resignat. Es passava una mà cansada per la cara.

—No atacarem Mataró —em va dir desanimat—. El diputat s’hi nega.

Vaig fer un bot.

—Mataró se’ns lliura sense sang! —vaig cridar—. Atacant no hi perdem res i ho guanyem tot. Potser el final i tot de la guerra!

—Vostès acataran les meves ordres i jo les de la superioritat —em va interrompre el diputat—. Tinc instruccions del govern de no entrar a Mataró. I no ho farem.

Jo havia quedat sense paraules, allò anava més enllà de la meva comprensió. L’enemic se’l venç perjudicant-lo fins a la derrota, i el nostre propi diputat militar es negava a usar la força contra l’enemic.

—Excel·lència —vaig dir amb la boca seca—, potser té aquest parer perquè no ha vist els nostres homes en acció. Si els hi ordenem assaltaran París i Madrid. Confiï en ells, l’hi prego.

—Vinga, va, no vulgui enganyar-me —va dir en Berenguer en to de menyspreu—. Sóc vell i les cames no em sostenen. Però encara tinc la vista clara. —Em va assenyalar amb un dit, però adreçant-se a en Dalmau—. L’home que abans acompanyava el tinent coronel Zuviría, ¿oi que era l’infame Ballester? En Ballester! Un saltejador de postes i camins, la flor dels bandolers. Fa uns quants anys jo mateix vaig publicar l’ordre de buscar-lo, capturar-lo, executar-lo i esquarterar-ne el cadàver com a escarment públic. —Va sospirar—. Sí, la guerra inverteix i subverteix l’ordre natural. I vostè, Dalmau, sap més bé que jo que la majoria dels homes del seu propi regiment no són gaire millors. Plebs de l’extracció més baixa, i com a tal sotmesa als instints menys nobles.

En Dalmau va protestar:

—Els meus homes lluiten com lleons!

—I me’n congratulo —va dir el diputat—. El seu regiment és de nova planta i en molt poc temps ja han demostrat ser una tropa ardida. Però digui’m, Dalmau: ¿els ha ordenat mai que no exercissin la violència?

—Si es refereix a la disciplina, tots els oficials em secundarien si dic que no han ocasionat mai problemes.

—A Barcelona —va precisar el diputat amb un dit aixecat—. Sotmesos a l’ull paternal i vigilant de la Generalitat. Però una vegada a dintre de Mataró, ¿pot assegurar-me que aquesta disciplina es mantindrà? —Va tornar a adreçar-se’m—. Tinent coronel Zuviría, diuen que al 1710 va prestar serveis d’enginyer a l’exèrcit de sa majestat.

—Sí senyor.

—Informi’ns, doncs: d’una localitat convertida en dipòsit general, i on s’ha reunit aquesta immensa quantitat de gra, ¿podem suposar que contindrà altres béns i pertrets?

—Per descomptat, excel·lència —vaig respondre, perquè era veritat i perquè així sumava arguments a favor de l’atac—. Armes, municions, segurament material d’obra per a les feines de sapa i trinxera. Potser els carros i cavalls necessaris per al transport…

Aquell avi de parpelles mig tancades era tan caut com astut, perquè sense deixar que acabés, em va demanar:

—¿Vi? ¿Aiguardent barat?

—Home… —vaig dubtar—. Pot ser.

Va aixecar la veu.

—¿Pot ser? ¿Emmagatzemen menjar per a tot un exèrcit i no tindran ni un gerro d’alcohol dolent? Tinent coronel! ¿Amb què temperen els nervis els homes abans d’un assalt?

Em vaig donar per vençut, a desgrat meu.

—Segur que hi haurà una mica d’alcohol.

—Una mica no, molt! —em va renyar. Va inspirar un parell de vegades i va dir a en Dalmau—: La primera cosa que faran els seus homes serà emborratxar-se. I així que s’hauran convertit en una turba èbria cap disciplina d’aquest món serà capaç de subjectar-los. Mataró és ple de gent d’altíssima categoria, llinatges que es remunten als temps del rei Jaume I. Mal aconsellades, aquestes pobres ànimes han comès traïció a la pàtria. Però no podem massacrar-los, i menys sense judici previ! Heus aquí la situació ideal perquè la pitjor plebs prengui la pitjor de les venjances: apunyalar els nobles i ofendre les seves dones. ¿Cal que els digui el que farien els nostres enemics amb una atrocitat així sobre la nostra consciència? Expandir la seva notícia per tot Europa, denigrant el sant nom de la pàtria catalana! I sent com som un país petit, ¿no depenem potser del tauler internacional? No, senyors, no permetré que un èxit menor i transitori aniquili les nostres opcions.

Sentir allò em va sulfurar tant que vaig prendre la paraula.

—Doncs jo no crec que Don Antonio aprovi aquesta decisió! Ben al contrari.

—El nostre comandant en cap es deu al govern i hi està subordinat, i les meves ordres procedeixen del govern —va cridar el diputat, que com a bon pendó vermell se sulfurava sempre que apareixia el debat sobre les competències entre el govern i en Villarroel—. Això no és una dictadura militar!

—¿Don Antonio dictador? —em vaig exaltar—. En ma vida havia sentit una bajanada tan gran com aquesta!

El meu to va obligar en Dalmau a intervenir:

—Tinent coronel Zuviría! Li ordeno que es comporti conforme al seu rang!

Però un frenesí començava a apoderar-se de mi.

—Si Don Antonio fos tan amant del règim dels sabres seria al bàndol borbònic, de qui va refusar ofertes molt superiors al sou que cobra de Viena! I si els nostres homes arrenquen un parell de calces botifleres a mossegades, ¿quin mal hi ha? La guerra és així, i aquesta gentussa covarda i oportunista ha abandonat el seu poble per posar-se al servei dels carnissers. ¿Què hem de fer amb ells? ¿Donar-los honors i medalles? Podríem intercanviar-los per patriotes! Amb tots aquests botiflers en poder nostre impediríem l’execució de centenars, de milers de miquelets!

Alguns dels oficials presents van amenaçar d’arrestar-me. Quan van acostar la mà a l’espasa, en Dalmau va venir cap a mi i em va empènyer cap a la porta.

—Calmi’s, Zuviría, amb aquestes maneres no s’aconsegueix res —va dir mentre se m’emportava.

Encara vaig tenir temps de cridar per sobre la seva espatlla:

—Però ¿quina merda de guerra és aquesta? Els rellotgers fan rellotges, els polítics fan política! Si volen que els militars facin la guerra, deixin-los en pau!

No vaig poder fer res més que asseure’m al peu d’un arbre amb el cap entre les mans.

Sí, el pèndol de la guerra. Perdre-la, guanyar-la, tornar-la a perdre. Tot canviava en minuts, per més incomprensible que fos, i per actes que poc o res tenien a veure amb les armes. I ¿com podíem guanyar-la amb aquella gent al capdavant? Els preocupaven més els del seu ordre, encara que fossin botiflers, que els seus propis soldats.

Quan me’n vaig adonar, tenia en Ballester al costat, dret.

—Els meus homes i jo acabem de tornar d’una descoberta —va dir—. Les muralles de Mataró són indefensables, la guarnició és barata. ¿Vol que informi algú dels detalls?

No vaig respondre, amb la cara encara amagada entre les mans. En Ballester em va estirar per l’espatlla.

—¿Estan preparats els batallons? —va demanar—. Podem entrar per tres llocs. No crec ni que faci falta. Es rendiran només de veure el desplegament.

Em feia vergonya mirar-lo.

—No hi haurà atac —vaig dir—. No ocuparem Mataró.

Va trigar una eternitat a exclamar:

—Però ¿per què? ¿Per què?

Va ser una de les poques vegades en què el vaig veure mostrar els seus sentiments. La seva vulnerabilitat em resultava insofrible, com si en tingués la culpa jo.

—Ballester —vaig balbucejar—, em sap greu. Tenia vostè raó en tot el que fa als pendons vermells. No hauria hagut de demanar-li que vingués. —Em vaig posar dret, esquivant-lo—. Vagin-se’n, vostè i els seus. O quedin-se amb en Busquets. Facin el que vulguin.

Em va engrapar pel coll i em va encastar contra el tronc de l’arbre.

—Però ¿qui s’ha pensat que és? ¿Qui, maleït sia? ¿Té tan poc dret d’expulsar-me com en va tenir d’incorporar-me! I ara digui’m: ¿per què no ataquem Mataró?

Ni tan sols em vaig resistir a la seva envestida. Tot i la meva confusió, vaig ser tan sincer com vaig poder.

—No ho sé.

En aquell moment van passar uns oficials.

—Ei! ¿Què passa?

—Passa —va dir en Ballester mentre em deixava anar i se n’anava— que hi ha gent que no vol saber mai el que passa.





3


Potser només hi ha una cosa més trista que veure la Fortuna allunyar-se de la nostra mà: ser nosaltres els qui ens en allunyem, i per voluntat pròpia. L’expedició havia decidit seguir endavant i no assaltar Mataró, igual que un buscador de tresors que és al davant d’un diamant de la mida d’una roca el deixa estar perquè li han ordenat trobar or. La cavalleria anava a l’avantguarda; la infanteria va ser l’última a posar-se en marxa. Queia un d’aquells ruixats tan breus i violents de l’agost mediterrani.

Els miquelets d’en Busquets contemplaven la marxa de l’exèrcit expedicionari amb ulls desesperançats, terribles. El seu silenci ens acusava. La primera vegada que els havia vist acabaven de sofrir una derrota. Això era molt pitjor. Havien sigut derrotats després d’una victòria, i ningú entenia per qui.

L’únic que s’esgargamellava era el mateix Busquets. Recorria les files d’uniformes blaus, que marxaven en formació sota la cortina de pluja, cridant:

—¿Per què us en aneu, per què? La victòria és allà! —deia assenyalant en direcció a Mataró—. Només cal donar un cop de peu a la porta i tot el seu edifici corcat s’ensorrarà!

Als amples calaixos de la meva memòria aquesta imatge és de les més patètiques que conservo. En Busquets amb el braç en cabestrell, la cabellera rossa xopa de pluja, cridant inútilment.

En Ballester i els seus nou miquelets cobrien la rereguarda de la columna. Contemplaven en Busquets impassibles, però jo els coneixia i em constava que per dintre bullien. Vaig esperonar el meu cavall fins al d’en Ballester.

—Si vol anar-se’n —vaig dir—, faci-ho ara. No seria bo que els oficials se n’adonessin. Legalment podrien acusar-lo de deserció.

Va girar el cap per escopir als peus del meu cavall.

—Els desertors són vostès —va replicar.

En Busquets se’ns va acostar, enfangat, plorós:

—Ballester! —va implorar—. Si ens unim potser podem intentar-ho una altra vegada.

En Ballester s’hi va negar.

—Ja estan sobre avís —va dir—. I aviat els arribaran reforços. —Va somriure, cosa estranya en ell—. ¿I per què hauria de quedar-me? No cobraré mai els teus deutes perquè et mataran, tros de carronya.

—El nostre temps en aquest món el decideix sant Pere —es va queixar en Busquets—. I jo encara tinc la bossa de bales mig buida.

—O mig plena —va apuntar en Ballester.

Ell i els seus es van allunyar de la columna. Vés a saber on pensaven anar. A mi ni tan sols em va dir adéu.

¿Per què vaig continuar amb aquell canalla del diputat? Ni jo mateix ho sé ben bé. Don Antonio m’havia ordenat que acompanyés el diputat, i a aquelles altures era impensable que desobeís una ordre seva. Crec que em movia aquella convicció, latent en tothom, que els glops amargs s’han de beure fins al final.

Va estar plovent tot el dia.

* * *

Després de Mataró tot va anar de mal en pitjor. Quan es va assabentar de la presència de l’expedició, en Pòpoli, que havia tingut un espant de mort, ens va tirar a sobre tot el que tenia. Milers d’espanyols i francesos que defensaven la Catalunya ocupada van deixar els seus emplaçaments per buscar-nos i exterminar-nos. En Pòpoli va arribar fins a l’extrem de distreure un grapat de batallons del cordó perquè s’unissin als nostres perseguidors. En Pòpoli era conscient del perill que hauria suposat un alçament en massa darrere seu. És tristíssim admetre-ho, però els nostres enemics creien més en el patriotisme de la població catalana que els pendons vermells.

Sofrint de tanta inferioritat numèrica, l’expedició es va convertir en la guineu que corre davant dels gossos. Entràvem en una localitat al so de trompetes i amb la porra de plata al capdavant. El diputat ens havia ordenat que lluíssim les nostres millors gales, per causar més impressió. Al començament vam obeir. Més endavant vam quedar sense muda. De mica en mica ens vam convertir en un exèrcit galdós i descalç, amb les casaques blaves recosides mil vegades i empastifades de fang. Malgrat tot, l’orquestra sempre va ser nombrosa i els seus sons alegres contrastaven amb el nostre aspecte. Tatxim, tatxim! A la plaça major llegíem la Crida i en Berenguer deixava anar el seu discurset. I l’endemà, o l’altre, les nostres patrulles ens informaven que regiments sencers de l’enemic se’ns acostaven i havíem de fugir amb en Berenguer a coll i fotent-se pets de por.

Aviam, allò ja estava més o menys previst. (Els pets no, em refereixo als intents d’acorralament borbònics). Érem molt hàbils eludint paranys, anàvem lleugers i comptàvem amb mil ulls que ens informaven de les posicions enemigues. Però l’autèntic desastre ja havia tingut lloc abans, i es deia Mataró.

La notícia que Barcelona havia proclamat la Crida es va estendre tan de pressa com el fiasco de Mataró. La gent no és curta. Amb precedents així, ¿com podien confiar en el diputat militar? Les seves arengues públiques es basaven en tres punts. Que el Karlangues era molt piadós, però molt: piadosíssim (com si a la gent li importés gens que el rei, en un lloc tan remot com Viena, fos un devot rosegaaltars). Que confiessin en Déu Nostre Senyor, perquè ell socorreria el fidelíssim Principat de Catalunya (si tot era a les mans de Déu, i Déu al costat nostre, ¿per què havia permès que el país arribés a una situació tan deplorable?). I, per acabar, que per no escandalitzar la moral cristiana callava els inics excessos de l’enemic (no, home, no! Explica-ho a crits! Que els sords i tot sàpiguen que combreguem amb el seu dolor!). Recordo que en Dalmau, durant els parlaments d’en Berenguer a les places majors, mirava el cel esbufegant de contrarietat.

El pitjor de tot és que els prejudicis d’en Berenguer cap a les classes inferiors s’alimentaven a si mateixos. Els patriotes més aferrissats feia temps que s’havien incorporat a algun grup de miquelets com el d’en Busquets. La nostra presència tenia com a finalitat animar els alcaldes, perquè resistissin i regissin en nom de la Generalitat, i els eclesiàstics, per advertir-los de la conducta traïdora de la seva jerarquia; però, per sobre de tot, aspirava a atraure aquell grup majoritari d’indecisos que viu a tot arreu: els qui no estan disposats a lluitar contra la tirania com a bandolers però sí que ho estan a combatre sota la bandera d’un poder lliure i legítim. Amb en Berenguer i els seus discursos, tan aflautats com els seus petarronets, només arreplegàvem excuses i tebiesa. Qui se’ns afegia era l’escòria de l’escòria. Els tarambanes de sempre, o gent tan famolenca que ens seguia per un rosegó de pa. Així, la recluta que en Berenguer aconseguia corroborava la seva opinió sobre les classes inferiors. I per si en quedava cap dubte, vam donar altres exemples del que podia esperar-se del diputat militar.

Un dia vam plantar cara a uns quants batallons castellans. Volíem entrar en una localitat que ens era molt favorable i els ocupants van sortir a trobar-nos. Quan van començar les descàrregues, vam veure que, al poble, un grup de patriotes pujava fins a dalt de tot del campanar i començava a disparar contra els borbònics. Per sobre del tiroteig els nostres soldats agitaven els tricornis per saludar els de l’església, i viceversa. Els nostres abanderats feien onejar els estendards bojos d’alegria. I és que poques sensacions entusiasmen més que la d’identificar uns desconeguts com a germans. Les files espanyoles vacil·laven. Era el moment d’iniciar una càrrega general i escombrar-los. En comptes d’això, les trompetes van donar ordre de replegament.

Jo, incrèdul, empenyia l’esquena dels soldats de més a prop.

—Deu ser un error —deia—. Manteniu el foc! Manteniu-lo!

Va haver de ser en Merdis en persona qui va cavalcar fins a la meva posició per donar-me l’ordre de retirada.

—¿Que no ha sentit el toc de retirada? Ens en anem! —va bramar des de dalt del cavall—. Els exploradors ens avisen que s’acosta un regiment sencer per encerclar-nos.

—Som nosaltres qui els tenim encerclats! —vaig cridar fora de mi—. Abans que aquest regiment arribi tenim temps d’anar a Portugal i tornar.

En Merdis sempre em va tenir una tírria especial perquè tots dos érem tinents coronels. Per llimar-li l’enveja li vaig explicar que aquell grau no significava res, que en Villarroel me l’havia concedit només per assegurar-se que soldats i capitans m’obeirien en les meves tasques d’enginyer. Va ser inútil. L’únic que vaig aconseguir va ser que a més a més d’un pixatinters em considerés un impostor. La seva obsessió era guanyar-se les bocamànigues de coronel. Només aconseguiria plaça si es reclutava un regiment nou o es produïa alguna vacant, i per això qualsevol altre tinent coronel era un rival directe. Va inclinar el tronc i des de dalt del cavall em va apuntar al nas amb un dit.

—Zuviría: vostè no serà mai un bon militar perquè confon la part amb el tot.

La part amb el tot! Ara us explico en què va consistir «la part» d’aquell dia.

Quan ens en vam anar, els borbònics ni tan sols es van molestar a capturar els franctiradors del campanar: van calar foc a l’església i els van cremar vius. Les tàctiques que van utilitzar contra nosaltres corroboraven l’esperit simplista dels Borbons. Quan una localitat ens acollia, l’endemà en cremaven les cases i afusellaven un de cada deu habitants. Sí, molt simple.

Poc després l’expedició es va dividir. Es va fer per suggeriment d’en Dalmau. La seva idea era que no podíem resistir la pressió de tants milers d’enemics, de manera que el millor era separar-nos en diferents columnes. La principal continuaria sota les ordres del diputat militar. Unes altres de més petites intentarien alçar comarques llunyanes, i una columna secundària, però nombrosa, seguiria a les ordres d’en Dalmau mateix.

No era una mala idea. Si ens dispersàvem, les seves patrulles trigarien cert temps a endevinar quants érem i quina direcció seguíem. Els borbònics també haurien de separar-se. En aquella guerra, reconvertida en guerreta, les xifres baixes sempre ens afavorien. A més a més, la política de terror d’en Pòpoli causava una altra mena d’estralls. Era molt comprensible que les localitats, quan sabien que l’endemà de la nostra partida serien pastura de les flames, tinguessin reticència a obrir-nos les portes. Quan ens dividíssim en una multitud de grupuscles, va dir en Dalmau, també ocuparíem una enorme quantitat de poblacions. I ni els comandants de les Dues Corones podien estar tan bojos per incendiar totes i cada una de les viles i ciutats de Catalunya.

Aquell dia vaig comprendre el grau d’immunda perversitat que nia al rerefons de tota guerra. Perquè el diputat es va sumir en les seves cavil·lacions i quan vaig aixecar el cap va dir amb uns ullets plens d’esperança:

—Ves, i si fos així, a la població òrfena de sostre i de pares no li quedaria més remei que unir-se’ns.

Els presents van passar per alt aquella observació. En Dalmau perquè estava concentrat, amb els colzes sobre el mapa on exposava el seu pla, i en Merdis perquè era en Merdis. Però a mi aquelles paraules em van quedar gravades.

La política és dolenta; la guerra és dolentíssima. Només hi ha una cosa que superi aquests dos mals: un monstre anomenat política de guerra. M’havien educat en un món en què els enginyers, precisament els enginyers, eren les frontisses que separaven la guerra de la política. Un món l’ideari del qual era que la política es limitava a ser l’ombra de l’exercici armat: darrere seu i definint perfils. En aquell nou segle, però, l’alè tòxic de l’ombra s’apoderava del cos. Les conseqüències les teníem al davant. La nostra elevada missió consistia a protegir les vides i les cases dels nostres conciutadans. Invertint el principi moral, per a en Berenguer que l’enemic cremés i matés ja no era dolent, sinó bo, perquè la desprotecció i la venjança ens afavoririen.

M’estalviaré de dir que un motiu no menor de la proposta d’en Dalmau era que n’estava fins al capdamunt del diputat Berenguer, dels seus discursos rovellats i dels seus petarronets en espiral, i volia intentar-ho tot sol. Li vaig implorar que em deixés incorporar-me a la seva columna. S’hi va negar.

—Quan tornem Don Antonio voldrà saber el que ha passat —va argumentar—. I quan jo no hi sigui l’únic testimoni fiable serà vostè. Perquè no podem comptar amb en Merdis, ¿oi?

Recordo les setmanes i els mesos següents com un remolí d’imatges, sempre iguals i sempre diferents. L’exèrcit de les Dues Corones ens encalçava. Nosaltres fugíem, atacàvem i contraatacàvem. Marxa, contramarxa, nits al ras. Pluja. Sol. Fang. Sempre alerta. Pobles entusiastes, pobles recalcitrants, pobles incendiats. El paisatge ja era una argamassa on l’abans i el després es fonien, els sentits embotits per la monotonia de la crueltat. Tornàvem sobre els nostres passos i el poble entusiasta d’ahir s’havia convertit en les ruïnes calcinades d’avui. Fang. Sol. Més pluja. Fuetejats per la pedra, ens esmunyíem per cingles i camins ocults per desembocar més tard en rutes selvàtiques. A la nostra dreta, set arbres dels quals penjaven homes penjats de tres en tres. ¿No hi havíem passat, ja per allà? No, ahir eren tres arbres d’on penjaven set homes. Nou canvi de rumb; els exploradors eren les antenes de la nostra columna, que s’arrossegava com un insecte de mil potes. Ens derrotava una paradoxa: no podíem reclutar perquè fugíem, i fugíem perquè no podíem reclutar.



Tampoc vull donar a entendre que recorríem un país monolític, amb tots i cada un dels habitants disposats al sacrifici per les Constitucions i Llibertats. Ni de bon tros! A tot arreu se’n fan, de febleses, oportunismes i traïcions. Però és que, a més a més, la guerra fa aflorar la part més atàvica de l’ésser humà.

Un dia era a l’avantguarda de l’expedició amb un grup de genets quan, des d’un vessant rocós, van començar a disparar-nos. Podíem sentir els nostres atacants adreçant-se crits d’ànim entre ells, i ho feien en català. Vaig pensar que es tractava d’un d’aquests errors d’identificació tan lamentablement habituals a la guerra. «Són la milícia d’algun poble de la vora —vaig pensar entre mi—, que ens ha confós amb francesos o castellans». Vaig donar l’ordre als nostres genets que no responguessin al foc i jo mateix vaig saludar agitant el barret. I, tot i així, el tiroteig contra nosaltres redoblava. Vaig avançar una mica amb el cavall i en vaig poder veure un que carregava el fusell darrere d’un penyal:

—Però ¿què feu? ¿Què cony feu? —vaig cridar—. Som l’exèrcit de la Generalitat!

L’home no va dir res. Bellugava el colze frenèticament, fent anar la baqueta amunt i avall, i de cop li vaig llegir els ulls: resava perquè la meva confusió durés prou perquè pogués descarregar-me un tret.

Al 1705, amb el desembarcament a Barcelona de l’exèrcit Aliat, moltíssims municipis es van declarar partidaris del Karlangues. Però no va ser un acte unànime. Quan un poble es posava a favor del Karlangues, no era del tot infreqüent que el poble veí es manifestés a favor del Felipó. ¿I per què? ¿Perquè el seu capellà els havia jurat que Déu feia costat al Felipó? Ca! Optaven pel bàndol contrari per odi als seus veïns. Ja ho sabeu, entre els pobles són freqüents disputes eternes pels drets d’un pou, la propietat d’un molí o vés a saber què. Mentre el Karlangues anava guanyant es van mantenir quiets i calladets. Però ara que les Dues Corones ocupaven quasi tot Catalunya, s’armaven, entusiastes, i no dubtaven, felicíssims, a foradar els estómacs dels seus veïns amb l’excusa que eren del partit contrari.

A aquells compatriotes que ens tirotejaven, les Constitucions, els Àustries o els Borbons els importaven un rave. Aquella guerra mundial era una excusa per institucionalitzar la seva guerra local. L’Apocalipsi d’Europa, per a aquella gent, es reduïa a una anècdota amb la qual manifestar la seva única veritat passional: que els del poble de mala mort del costat eren una colla de fills de puta. La llibertat de la pàtria catalana, el pa i el futur de la terra, la necessitat d’espolsar-se jous i arreus estrangers, tot quedava subordinat a la noble causa de partir la crisma al veí i al fill del veí.

Això que us deia: la guerra és el foc que fa bullir l’olla, impulsa el vapor atàvic i aixeca aquella lleugera i insegura tapadora que es diu civilització. En Rousseau tenia raó: el salvatgisme no és a fora, sinó a sota; el salvatge no viu a les latituds exòtiques, sinó al nostre interior més recòndit. Doneu una excusa a aquest salvatge, a aquest mal salvatge, i sortirà a la llum, fent caure la civilitat com una bala de canó fa caure un envà.

Però el cretí d’en Voltaire no ho va entendre mai!

* * *

En Berenguer cada dia se’l veia més postrat. Era un home tan pèrfid com lúcid, sabia que esgarrapàvem una recluta mínima, insuficient per atacar el cordó borbònic. Però, com a diligent secretari que era, escrivia cartes i més cartes a Barcelona. Allò em treia de polleguera. La teranyina que les Dues Corones estaven teixint al voltant nostre era cada dia més espessa. Traspassar-la ens obligava a enviar genets de fidelitat contrastada, que es jugaven la pell per atènyer la costa. Coordinar el seu embarcament amb alguna nau arribada d’incògnit des de Barcelona triplicava els riscos. ¿I total per a què? Per enviar missives en què en Berenguer explicava que no hi havia res per explicar.

Havíem arribat a un punt mort, insuperable en el seu llanguiment. La insurrecció del 1705 havia començat en una població anomenada Vic, més de seixanta quilòmetres al nord de Barcelona. Hi vam anar enmig d’obstacles i marrades. Tota una epopeia, perquè la quantitat de borbònics que ens encalçaven creixia dia a dia, i va ser necessària una gran habilitat de maniobra perquè l’expedició arribés intacta a la seva destinació. Almenys estàvem segurs de trobar-hi una rebuda càlida, perquè els de Vic havien sigut els primers a alçar-se a favor del Karlangues, i els més fervorosos. Me’n ric de la meva memòria!

No volien saber res de nosaltres. Els seus patricis ens van arribar a urgir a abandonar la vila aquell mateix dia per no comprometre’ls.

—Comprengueu que sent els primers partidaris de l’emperador serem els qui sofrirem un càstig més rigorós.

El diputat, sempre indulgent amb els seus, va ser suau. Jo no tant.

—Com que vau ser els primers a promoure l’atac —vaig dir—, hauríeu de ser els últims a abandonar la defensa.

Em van manar callar. Vaig obeir. De totes maneres, era inútil. En aquell moment encara no ho podíem saber, però era el més va dels parlaments. Més tard vam saber que, mentre ens reuníem, el consistori de Vic ja havia enviat un medicastre local, un tal Josep Pou, a demanar clemència i perdó als sequaços del Felipó. Fabulós! Els qui havien encès la metxa ens acusaven d’incendiaris.

Al final feia l’efecte que el nostre vagareig tenia com a objectiu únic impedir que els borbònics capturessin en Berenguer. Coordinar-nos amb les altres columnes i amb Barcelona no podia ser més difícil; ens movíem constantment i els altres també. Molts dels nostres missatgers no van tornar. Cada vegada que un se n’anava al galop em costava contenir les llàgrimes. Si els atrapaven els torturarien fins a la mort. Acte inútil, perquè els missatges s’escrivien en un codi secret la clau del qual en Berenguer guardava zelosament. (Va ser l’única cosa que va fer ben feta, aquella carronya humana).

Es tractava d’un codi d’allò més enginyós. A cada xifra li corresponia una lletra o un símbol. Així, A era 11, M 40 i E 30. Altres xifres tenien un significat complet. 70, per exemple, era Barcelona. 100, Bombes; 81, Felip V; 53, Granades; 54, Pòpoli, i 87, Miquelets.

Entre la tropa circulava el rumor que en Berenguer s’amagava els missatges molt endintre. Els borbònics no aconseguirien desxifrar mai el codi, perquè allò de les xifres i les lletres era una enganyifa. Feia pets amb la boca del cilindre al cul. El receptor, en realitat, no desxifrava signes escrits, sinó els xiulets que sortien quan n’obria la tapa.

Sí, ves, l’humor del populatxo no ha sigut mai gaire fi.

* * *

Un dia, de bon matí, els sentinelles van donar l’alerta. Tots ens vam abalançar sobre les armes, convençuts que els borbònics havien triat l’hora d’esmorzar per atacar-nos. No. Va ser un alleujament descobrir que eren dels nostres. I precisament es tractava d’en Ballester i els seus homes.

Veure en Ballester tornant amb nosaltres va ser de les poques alegries que em va donar l’expedició. Vaig tirar-m’hi a sobre i el vaig abraçar. Ara estic tan segur que en Ballester agraïa les meves efusions com que li resultava impossible correspondre-hi. Jo l’abraçava i ell continuava amb les mans inertes. Per la seva expressió, torbada, jo podia ensumar sentiments que li era impossible manifestar.

El vaig mirar, agafant-lo per les espatlles, i vaig dir:

—Sabia que no ens abandonaria, ho sabia.

Em va separar del seu cos.

—Van ser vostès qui ens van abandonar. ¿No se’n recorda?

Vaig veure que només l’acompanyaven set dels seus nou miquelets.

—¿I en Jacint i l’Indaleci? —vaig demanar.

—¿A vostè què li sembla?

Vam callar. Vaig dir:

—¿I tot i així ha tornat?

—Són vostès els qui han tornat.

I va assenyalar enrere. Va resultar que els homes d’en Ballester només feien d’avantguarda d’un cos molt més gran: la tropa d’en Dalmau sencera. I tornava amb més de tres mil homes! En Dalmau els havia reclutat pel seu compte, fent ús d’un to molt diferent del d’en Berenguer. Si hi pensem bé, el seu èxit no era tan estrany. No podien existir dos pols més oposats que l’abúlia moral del diputat i el sa entusiasme d’en Dalmau. Per a en Berenguer la pàtria era passat i protocols. Per a en Dalmau, drets i futur.

Aquell mateix dia es va celebrar consell de guerra. En Dalmau volia exposar-nos les idees que havia format durant les seves aventures en solitari.

En total podíem reunir uns cinc mil homes. Seguia fidel al pla primigeni: atacar el cordó borbònic sobre Barcelona i aixecar el bloqueig. Amb aquella disparitat de forces, resultava impossible aconseguir una victòria total. Per començar, ens envoltaven milers de borbònics desplegats per tot el territori. Si s’adonaven que marxàvem cap a Barcelona es concentrarien immediatament darrere nostre.

—Però en el cas que aconseguim evadir-los —va proposar en Dalmau—, podem atacar l’extrem dret del cordó.

Va estendre un mapa sobre la taula. Tots ens hi vam inclinar.

—Els borbònics han dividit el cordó en tres sectors —es va explicar en Dalmau—. L’extrem dret l’ocupen tropes espanyoles i està resguardat per una àrea de maresmes i aiguamolls. Atacar per allà ens donarà avantatge. Les tropes espanyoles estan menys entrenades que les franceses. I en aquell terreny irregular els nostres miquelets es mouran millor que regiments acostumats a lluitar en formació. —Es va fregar els ulls—. Serà difícil coordinar l’atac amb les tropes de l’interior de la ciutat. I més si ens decidim per un assalt nocturn, que augmentaria la sorpresa i és l’única forma que se m’acut de compensar la inferioritat numèrica. Però si fem la nostra part, i en Villarroel la seva, cosa que és indubtable, no veig per què no podria resultar.

Aviam, l’objectiu de l’expedició era aquest, alliberar Barcelona del setge borbònic. I tothom estava d’acord que era arriscat, però no impossible. Quedava l’assumpte del diputat. Un assalt nocturn, al costat de cinc mil homes arrossegant-se entre aiguamolls, era més del que el vell Berenguer podia suportar. I era molt arriscat. En la confusió de la batalla, i de nit, podia passar qualsevol cosa. Que en Berenguer fos un inútil i un abjecte no disminuïa el càrrec que la seva persona ostentava. Per als borbònics capturar-lo seria un gran èxit, i per als catalans un cop duríssim. No, no el matarien. Però serien capaços de passejar-lo sobre un ase i amb un cilindre al cap.

En Berenguer es va cobrir la cara amb les mans i, en una representació penosa, va dir que no volia ser un obstacle per a la pàtria. (Per fi s’adonava del que era). S’havia d’intentar, va continuar. Només exigia que l’escortessin quatre soldats de confiança. Si la cosa es complicava, aquells quatre homes tindrien la santa missió de tallar-li el coll per impedir que caigués viu en mans enemigues.

Quines penques! Durant tota l’expedició no havia sigut més que un pusil·lànime i ara volia fer-se passar per heroi. Era el súmmum de la impostura, en una època en què l’heroisme era la moneda més vulgar. Homes com en Villarroel o en Dalmau, guerrers com en Ballester o en Busquets, no proclamaven mai la seva disposició al sacrifici; es donava per suposada i l’exercien sense dubtar. I allà teníem el diputat Berenguer, mesurant cada paraula amb cartabons èpics perquè constés als annals. Vaig fer un pas endavant i va dir:

—Ui, no es preocupi per aquests quatre homes que hauran de tallar-li el coll, excel·lència. Amb un de sol n’hi haurà prou. Jo mateix.

—Zuviría! —va clamar—. Estic fart dels seus exabruptes. Es creu el pallasso de l’exèrcit, ¿oi? Quan tornem, la primera cosa que faré serà manar engarjolar-lo a les masmorres del Pi!

Un dels vagarros d’en Berenguer va proposar una idea: arribar a la costa i evacuar el diputat militar abans de dirigir-nos contra el cordó. Va fer feliç tothom. En Dalmau perquè es deslliurava d’en Berenguer, i en Berenguer perquè salvava la pell.

En Ballester i la seva cavalleria lleugera els van enviar d’avançada, com de costum, per assegurar-nos que els camins fins a la localitat costanera d’Alella estiguessin lliures de borbònics i així evacuar el diputat. M’hi vaig afegir. Aquella nit vam arribar a Alella, però per tal d’evitar sorpreses desagradables vam acampar a la platja mateix en comptes de ficar-nos en alguna casa del poble.

Durant tota la cavalcada en Ballester s’havia mantingut encara més circumspecte que de costum. Vaig estendre la meva manta al costat de la seva, amb la sorra com a matalàs. Havia fet un dia clar i a dalt del cel brillaven les estrelles. (¿T’agrada aquest detall poètic, benvolguda Waltraud? Doncs és una rucada! Si era de nit i no hi havia núvols, ¿per què collons no havien de brillar les estrelles? Va, posa-ho de totes maneres, així quedarà clar que aquella nit estàvem melancòlics). Lliuràvem una guerra sense pietat, però la cadència suau de les onades i el cant dels grills ens gronxaven en un instant de pau. Allò em va animar a parlar.

—Vull que sàpiga una cosa. Jo també crec que allò de Mataró va ser una vergonya.

No va respondre. Ofès pel seu silenci, vaig protestar:

—Intento excusar-me, coi! Encara que no fos culpa meva.

—Les seves Cannes se’n van anar a la merda —va acabar dient.

—Sí. Aquest pla és més sagnant. Encara que surti bé hi haurà molts morts. Potser milers —em vaig plànyer al cel—. Si en Vauban aixequés el cap…

—¿De què es queixa? A la guerra hi ha morts. Si no, no seria una guerra.

Vaig estimar-me més canviar de tema.

—Ballester, ¿és casat? —vaig demanar.

—No, jo només tinc dones. ¿I vostè?

—N’hi ha una que és com si fos la meva dona. Em sembla que abans era puta. Més o menys.

—¿Ho diu de debò? —es va sorprendre, i en en Ballester la sorpresa no era una cosa gaire habitual.

—Puta, bergant, lladre…, tant se val. En aquests temps cadascú s’espavila com pot. Visc amb ella, un vell, un nan i un nen. Vostè coneix el nen.

—¿Jo? —es va sorprendre de nou.

—Sí. Quan ens va assetjar en aquella masia.

En Ballester es va tapar amb la manta i va dir:

—Només recordo que no havia vist mai un vailet tan trapella. —Va badallar.

—Sí, és veritat. —I aquell pensament va fer que una alegria absurda em pugés pel coll—. I això que no és fill meu.

—Però a vostè el tractava de pare —va assenyalar en Ballester amb un altre badall.

—Bé, diguem que per a ell sóc el cap de la colla. Res més.

Estàvem cansats, en Ballester va tancar els ulls, però jo encara li vaig sacsejar un braç.

—Ballester, ¿vostè té fills?

Va obrir els ulls una altra vegada, mirant les estrelles.

—Sí, em sembla que sí. Un, potser dos. És difícil estar-ne segur. Totes diuen que el fill és meu, encara que només sigui perquè el cap sempre té més diners.

—Però no els educa.

Se li va escapar una ganyota burleta.

—¿Com vol que ho faci? A les seves mares no els falta res. M’encarrego d’això.

Vaig tornar a estirar-lo per la màniga, més seriós que mai.

—Ballester, vull demanar-li una cosa, entre vostè i jo.

Es va mig incorporar, tement-se alguna malícia. Em mirava amb el seu recel d’animal de bosc, però jo només vaig dir:

—¿Per què lluita?

Va meditar uns instants, mentre agafava un grapat de sorra i deixava que se li esmunyís entre els dits. Per ajudar-lo, vaig dir:

—No cal que em faci un discurs, sigui concís. —I vaig afegir—: Sisplau, una paraula. No li demano res més.

Però per a decepció meva es va tornar a estirar i, amb un sospir, va dir:

—Si fins ara no ho ha entès, ¿de què serviria explicar-l’hi?





4


Potser hauria hagut d’ensumar-me alguna cosa de la monstruositat que va tenir lloc a continuació. Ni jo, ni ningú, podia suposar que a la platja d’Alella es manifestaria tot el legalisme insà dels pendons vermells, el seu patriotisme fals i vacu. En l’única cosa que pensava era que per fi ens trauríem de sobre en Berenguer i el seu seguici de vagarros.

A primera hora del matí va arribar a la platja el gros de l’exèrcit, sense novetat. Mentrestant, en Ballester i jo vam negociar amb la gent d’Alella la requisa d’una barcassa de bones dimensions, però lleugera i ràpida. Per a més precaució, el diputat i els seus sortirien al capvespre.

Per una vegada el vell Berenguer es mostrava actiu. Va manar que l’exèrcit establís un perímetre de seguretat, distribuint els homes per les petites elevacions que dominaven la platja. A mi em va semblar excessiu que tots cinc mil homes s’haguessin d’apostar de guàrdia, però em vaig arronsar d’espatlles. La lògica dels pendons tenia en altíssima estima el protocol, i vaig pensar que en Berenguer volia fer ostentació de la seva categoria.

Els únics que es van eximir de la guàrdia van ser en Ballester i els seus. Mentre els altres es distribuïen per batallons, ocupant monticles i tancant camins, ells es van amagar a la taverna dels pescadors d’Alella, a la perifèria del poble i a uns cent metres de la platja. Em vaig adonar de les seves intencions, però com que jo també estava convocat al comiat, em vaig limitar a recomanar-los:

—Recordeu-vos de pagar. No som borbònics.

En Berenguer estava escarxofat a la seva cadira i al seu voltant hi havia cinc o sis oficials superiors, incloent-hi en Merdis i en Dalmau. Havien començat sense mi, el petit de l’expedició. Quan vaig arribar, en Dalmau estava dedicant unes florides paraules de comiat al diputat militar.

—Permeti’m que l’interrompi —va dir de cop en Berenguer—, però haig d’informar-lo que vostè i tota l’alta oficialitat s’embarquen amb mi.

Jo era darrere d’en Dalmau, i vaig quedar tan estupefacte com ell.

—¿Perdoni? —va dir en Dalmau com si no ho hagués sentit bé—. ¿Com se suposa que hem d’acompanyar-lo, jo i la resta d’oficials? Si fos així, ¿qui dirigiria la tropa?

—De tinent coronel cap amunt —es va limitar a insistir en Berenguer—, tots tornaran amb mi a Barcelona. És una ordre i no admet debat.

Abandonar cinc mil homes! Renunciar a l’atac al cordó! Totes les penúries i tots els sacrificis dels últims mesos llençats al mar! Ens costava tant pair aquesta desraó, aquesta bogeria tan monumental, que ni en Dalmau ni ningú no va reaccionar.

—Però excel·lència —va protestar un desconcertadíssim Dalmau—, això no pot ser. ¿Qui agafarà el comandament de l’atac al cordó?

—Em sembla que tenim un comandant desitjós de guanyar mèrits de guerra —va dir en Berenguer—. La tropa estarà en bones mans.

Es referia a en Merdis! Allò era pràcticament el mateix que llicenciar la tropa. Els nous reclutes no havien tingut temps de forjar-se en la unió d’armes amb els seus caps. Si els abandonaven, renunciarien. El mateix regiment d’en Dalmau es desintegraria. No era una formació veterana, i per a ells les fidelitats personals eren importantíssimes (com a qualsevol exèrcit, si som justos). ¿Què farien si el seu propi comandant els oblidava en una platja perduda, sense explicacions i deixant-los a les ordres d’un pocavergonya? Més hauria valgut que els lliuréssim directament als borbònics.

La resta d’oficials, tot i haver quedat atònits, van acatar l’ordre i van començar a pujar a la barcassa amb en Berenguer i els seus vagarros. En Dalmau no. Es va quedar al peu de la passarel·la, negant-se a pujar i vociferant cada vegada més exaltat. Uns dels qui ja eren a la barcassa li va recriminar aquella actitud. Les ordres eren les ordres. ¿Que potser es pensava que era l’únic oficial que se sentia ofès en el seu honor?

—D’això no en puc dubtar —va dir en Dalmau—, però repeteixo que no és just ni de raó deixar el meu regiment i oficials de tant d’honor a un oficial que fins ara no s’ha comportat com a tal.

Mentre en Dalmau i en Berenguer discutien, vaig córrer fins a la taverna. Vaig obrir la porta d’un cop de peu. Quan em va veure en aquest estat, en Ballester es va pensar que sofríem un atac borbònic. Tant de bo hagués sigut això!

—Volen tocar el dos! —vaig cridar—. Avisi els seus homes!

Al principi no m’entenia.

—Volen anar-se’n —vaig repetir—, no només en Berenguer i els seus vagarros. Han ordenat que s’embarquin tots els alts oficials menys en Merdis! Hem d’impedir-ho! Convoqui els homes! Potser el diputat hi renuncia si s’enfronta a un clamor contrari.

Per una vegada en Ballester em va obeir amb promptitud. Ell i els seus van sortir de la taverna i van cavalcar fins al perímetre. Jo vaig tornar a la barcassa, una altra esgotadora correguda per la platja. Allà la discussió havia pujat de to. En Dalmau seguia resistint-se a embarcar-se. La resta dels oficials ja ho havien fet. A en Dalmau no l’havia vist mai tan furiós, ell, l’home dels mil somriures. Jo també em vaig posar a cridar, i, com us podeu imaginar, amb un vocabulari molt menys decorós que el d’en Dalmau.

Als turons la notícia començava a agitar la tropa. Els caps, que haurien hagut d’estar atents a un possible atac, es giraven cap al mar. Dotzenes, centenars d’homes començaven a acostar-se, sense entendre gaire què passava. Des de la coberta, un oficial va suplicar a en Berenguer.

—Excel·lència, mani al coronel Dalmau que s’embarqui, perquè si no estem tots perduts.

Assegut a la seva cadira de mans en Berenguer va clavar un crit a en Dalmau: o s’embarcava o seria jutjat per insubordinació. Durant un instant, en Dalmau va mirar les onades que acariciaven la riba. Tot seguit es va tombar i em va dir:

—Anem, Zuviría.

Jo encara m’hi vaig negar. Em va agafar pel colze i va afegir:

—No es desobeeix una ordre directa del diputat militar en persona. —I parlant-me en veu baixa a l’orella—: I hem d’explicar-ho.

No sé si hauria d’enorgullir-me o d’avergonyir-me de dir que vaig ser l’últim a pujar a la passarel·la de fusta i embarcar-me. Quan van veure tots els seus alts oficials pujant a la petita nau, deixant-los enrere, els homes van baixar fins a la platja corrent. Eren cinc mil homes armats, afanyant-se cap a nosaltres des de totes bandes. Els vagarros d’en Berenguer es pixaven de por. El mateix Berenguer va donar l’ordre de salpar, «Vinga, vinga!». El que va passar a continuació m’ha acompanyat tota la vida.

Tot i l’ofensa, aquells cinc mil homes traïts no volien matar ningú. Es van congregar a la vora de l’aigua amb una mirada que no era d’odi, sinó d’aquella incomprensió dels gossos abandonats. Si ni jo mateix entenia que els nostres caps fugissin del seu propi exèrcit, ¿què podien pensar ells? En un tossal hi havia en Ballester i els seus homes, a cavall. Ell sí que ho havia entès. Els seus perfils de centaures, en aquell crepuscle mediterrani, m’omplien d’una vergonya insostenible, com un pes físic.

Quan encara no ens havíem allunyat ni cinquanta metres mar endins vaig veure un noiet ros que entrava a l’aigua fins a l’altura dels genolls. Em vaig fixar en ell perquè amb una trena rossa sobre cada orella em recordava l’Anfan. Brandava alguna cosa per sobre el cap. De cop tota aquella gentada va començar a corejar unes paraules rítmiques. Entre la remor del mar, el vent i la distància em costava entendre’ls. Jo era l’únic que mirava cap a la costa. Vaig parar l’orella. Quan em vaig adonar del que passava, vaig donar quatre cops de puny sobre la borda:

—Torneu, torneu! Vireu la nau, maleït sia!

El vagarros se’m van acostar i em van ordenar que callés. Ni que fos una vegada, vaig poder cridar-los a la cara el que pensava d’ells:

—Colla d’imbècils! El diputat s’ha deixat la maça de plata!

Era així mateix. El que els homes cridaven era «La porra, la porra!». En la seva urgència per escapar-se de la seva pròpia gent, en Berenguer i els vagarros s’havien descuidat fins i tot del símbol suprem de la resistència catalana.

¿Com pot ser que existís un poble tan valent i tan submís alhora? Jo us ho diré: perquè Alella demostrava que la nostra gent creia molt més en les seves institucions lliures que els seus propis dirigents. En Berenguer es va deixar la maça de plata; els seus odiosos esparracats, no. I no pensaven a penjar-lo, només volien salvar la porra.

La barcassa va fer una lenta i humiliant mitja volta. A bord tothom estava tan avergonyit, o esporuguit, que ningú volia baixar a buscar la maça. Com que qui havia donat l’alarma era jo, els va semblar que era també l’home indicat per anar-hi. I una merda! Vaig entendre com de descompost estava el diputat militar quan els seus vagarros van tornar a acostar-se’m i van implorar:

—Sisplau.

Ni tan sols em va caldre baixar de l’embarcació. Tenia molt poc calat, la van atansar a la platja i aquell noi va avançar cap a nosaltres ficat al mar fins al pit. Em vaig inclinar sobre la borda, amb el braç estirat, i vaig agafar la porra que m’allargava. Just després d’haver-la agafat la barcassa es va endinsar novament al mar. Encara vaig cridar al noi:

—¿Com te dius?

Em va dir el seu nom, però el vent va canviar de direcció i no vaig aconseguir entendre’l. Lamento tant aquell vent, tantíssim, que em vénen ganes de callar per sempre. ¿De què serveix un llibre que conté el nom d’en Berenguer, l’abominable Antoni Berenguer, i no pot incloure el d’aquell vailet?

Vaig passar el viatge de tornada assegut en un racó, entre dos barrils, de braços plegats i amb una manta al cap per no haver d’enraonar amb ningú. El meu primer pensament va ser que tot era un complot, que en Berenguer estava a les ordres secretes dels borbònics. De fet, després de la caiguda de Barcelona va córrer la veu que es va posar a les ordres del nou govern, immediatament i amb una aquiescència servil. Però jo no crec gaire en complots. Simplement era un home feble, i en els homes que tenen alts càrrecs la feblesa es fon amb la traïció. Potser va embarcar tots els oficials perquè compartissin amb ell la vergonya de la fuga, o potser tenia por que en l’atac al cordó es morissin masses oficials. Com que eren gent de bona família, els pendons vermells li haurien recriminat que conduís a la mort tants dels seus. Vés a saber. L’important no era això.

Per les Llibertats i Constitucions estàvem disposats a fer la guerra a les Dues Corones, una sola ciutat contra l’immens poder de dos imperis coaliats. Però ¿com pots lluitar contra el teu propi govern?

* * *

Pel que fa a les conseqüències de la nostra desastrosa expedició, valdria més callar. Quan vam tornar a Barcelona Don Antonio es va exaltar com mai. Em vaig alegrar, i molt, de no ser-hi present quan va rebre la notícia de la covardia d’en Berenguer, del desastre de Mataró i, finalment, de la calamitat que havia suposat abandonar un exèrcit sencer en una platja. Diuen que va tirar el seu bastó de comandament a terra, proclamant:

—Per a Déu, una ofensa! Per al rei, un desservei! Per a la pàtria, una ruïna!

En Villarroel ens en va demanar explicacions, i tant en Dalmau com jo li vam fer una relació exacta dels fets. Volia penjar el diputat a les muralles. Com era d’esperar, els pendons vermells el van protegir. Però el seu paper havia sigut tan nefast que ni ells van poder deslliurar-lo del judici. No en diré res. Era impossible que li apliquessin una justícia de mínims honesta. No li van tocar ni un pèl. Don Antonio no tenia jurisdicció sobre un càrrec públic, i en Berenguer se’n va sortir amb un arrest domiciliari. I si tenim en compte que no es movia ni de la seva cadira, ja em direu quina merda de càstig era aquell. La justícia dels pendons vermells!

I mentre el diputat Berenguer es recloïa en el seu exili daurat, ¿què passava amb els cinc mil homes abandonats a la seva sort? Així que va tornar a Barcelona en Dalmau va noliejar una flotilla, a costa de la fortuna familiar, per anar a rescatar-los. Va arribar tard. Com era de preveure, s’havien dispersat. Uns quants es van incorporar a la partida d’en Busquets, o a d’altres. Centenars van ser capturats pels borbònics. Endevineu vosaltres mateixos quin tracte van sofrir. Uns altres, molts, senzillament, se’n van tornar a casa seva. (¿Algú els ho podia recriminar?). La resta va seguir hostilitzant els borbònics des de l’exterior de Barcelona, pel seu compte. Però l’objectiu estratègic de l’expedició ja se n’havia anat a fer punyetes.

La cosa extraordinària és que encara n’hi va haver que van tenir la voluntat de tornar a Barcelona i ho van aconseguir, forçant el cordó. Eren petits grups a cavall emparats en la foscor, amb galopades ràpides i esbojarrades. Quan la nit era més negra vèiem un sector del cordó que s’il·luminava amb fogonades de trets i udols de genets feréstecs. Travessaven les zones d’aiguamoll, menys protegides, i quan arribaven a camp obert cavalcaven com meteors. Poc després entraven com una exhalació deu, vint, trenta homes…

D’en Merdis no en vam tenir més notícies. Una de dues: o el van penjar els borbònics o ho van fer els nostres homes. (I si voleu el meu parer, coneixent el caràcter dels homes d’en Dalmau, m’inclino per la segona opció). Però tot això són suposicions. Si m’ho van explicar, jo no me’n recordo. Que agraïts que són alguns oblits!

Va, vinga, ja n’hi ha prou d’explicar penes. Sempre alegre i content! Aquest és el meu lema. O, com dèiem a Barcelona, via fora tristeses. Almenys vaig aconseguir tornar a casa sencer, que no era poca cosa. Després d’abraçar la meva estranya família em vaig deixar caure en una cadira, contemplant les parets com si la civilització em fos estranya. No vaig parlar gaire. Vaig mirar pel balcó que donava a les muralles. Al baluard de Santa Clara la companyia de boters feia guàrdia. Ja havien encès unes quantes fogueres per fer el sopar. Era agradable saber que eren allà, i saber que hi eren per un únic motiu: que aquella nit pogués dormir, a casa meva i segur. A aquelles altures ja em refiava més d’un d’aquell boters reconvertits en soldats cívics que de qualsevol unitat regular.

En Nan em va portar una palangana amb aigua calenta i la va deixar als meus peus. L’Amelis va tirar-hi un grapat de sal. Déu meu, un bany d’aigua calenta per als peus, envoltat de la teva gent. La llar era això. L’Anfan em va demanar que li expliqués les meves proeses.

Mentre em treia les botes vaig pensar en les marxes interminables, de dia i de nit, en aquells milers de peus amb les espardenyes rebentades, o senzillament descalços. Vaig pensar en l’olor de pólvora cremada, en els morts deixats enrere per no res. Als forats del nas encara m’hi surava el tuf de baionetes rovellades i cuiro vell. ¿I tot per a què? Perquè el porc d’en Berenguer expiés responsabilitats al seu palauet, assistit per una dotzena dels seus vagarros.

—¿Explicar? ¿Saps què és l’únic que porto per explicar-te? —vaig dir—. Que hi he sigut perquè un dia no hi hagis de ser tu.

No vaig ser completament feliç fins que no em vaig ficar al llit. L’Amelis va entrar poc després. L’habitació era a les fosques i no la vaig poder veure. Només vaig sentir la porta que es tancava amb ella a dintre. Se’m va posar a sobre, tan despullada com jo. El menjar començava a escassejar i estava més prima. Per la finestra ens il·luminaven fogonades i detonacions, tan ocasionals com llunyanes. Era l’artilleria borbònica, però em constava que no l’havíem de témer. Només graduaven els canons per si algun dia es decidien a atacar el convent dels Caputxins, extramurs. Els cabells de l’Amelis em queien sobre els ulls, per l’alè que feia vaig saber que havia pres una infusió de menta. Em va passar una mà per la cara i va demanar:

—¿Vols dormir?

¿Dormir? Feia temps que no sentia una cosa tan divertida. En Martí Zuviría, sempre alegre i content! Poques coses hi ha més intenses que l’amor sota el tronar dels canons. I en aquesta vida, ja us ho dic jo, només pot existir una cosa més desitjable que el primer amor. El segon.

* * *

Al capítol anterior m’he descuidat d’explicar-vos l’ultimíssima seqüela de l’expedició. Bé, doncs ho faig ara i ja està. (Arregla els capítols com puguis, que per a això et pago).

Una matinada que era al mateix baluard de Santa Clara, involucrat en un canoneig, va aparèixer per allà en Francesc Castellví. Era un capità de la companyia de velluters amb pretensions d’historiador. Però n’hi ha que no saben triar el moment per fer salutacions de cortesia.

A vegades passava que els nostres sentinelles detectaven un grup de farratjadors en terra de ningú. Als baluards es donava l’alarma i els nostres canons els hostilitzaven. Des del cordó els borbònics ens disparaven amb les seves peces de més abast per protegir els seus, i així començava un duel artiller.

A mi em semblava un dispendi de munició del tot absurd. A aquella distància era quasi impossible que les nostres peces atenyessin les seves, o viceversa. Però així és la guerra. El nostre artiller, en Costa, em va demanar que permetés la rèplica. Encara teníem molta pólvora als magatzems i els seus mallorquins aprofitaven aquelles ocasions per entrenar artillers de la ciutat.

—M’alegro molt que hagis tornat sencer! —va dir en Castellví, parlant a crits per sobreposar-se a les canonades.

—Sí, sí. Moltes gràcies —vaig dir, molt enfeinat i quasi sense fer-li cas.

—I tens bon aspecte. Una mica més prim, això sí.

—¿No hauries de ser amb els velluters?

—No. I ara. Avui ens toca descans. Estic visitant els amics.

Jo allà, dirigint els homes que traginaven munició, verificant els danys del canoneig i la despesa de pólvora, i en Castellví interessant-se per la meva salut.

La majoria dels seus trets quedaven curts. Alguns arribaven a les muralles, però tan cansats que hi rebotaven amb un rondineig de pedres esgarrapades. Catacroc! Les boles queien molt lentament pel pendent embolcallades de fum. Fèiem servir els mateixos calibres, de manera que la meitat de les boles anaven i tornaven dotzenes de vegades, de les nostres línies a les seves i tornar a començar. Algunes s’havien convertit en cartes volants. Els borbònics escrivien amb sang de pollastre o amb carbó, per exemple, «FoTE’t rEbeL». A això els nostres homes, en una altra banda de l’esfera, replicaven: «PeR al teu Cul borBó». Coses així, incloent-hi dibuixets de cigales, culs i boques.

—I deus estar molt content que hagi tornat el teu amiguet! —perseverava en Castellví.

—¿Amic? Però ¿quin amic?

—¿Qui vols que sigui? En Ballester! I els seus!

—No! T’equivoques! —vaig cridar—. Es va quedar a Alella! No tornarà més!

—Et dic que sí! Aquesta nit mateix ha travessat el cordó! A cavall! Just abans que claregés! Fa poques hores! És a ciutat!

—I jo et dic que t’equivoques! No pot ser ell! En Ballester no ens perdonarà mai aquell abandó!

Els mallorquins bramaven ordres a la bateria. Entre el seu accent endimoniat, el brogit dels canons i el tràfec dels servidors, era dificilíssim entendre’s. Ens estàvem quedant roncs de tant cridar. ¿Per què no hi havia Vaubans que ensenyessin el llenguatge de signes als velluters?

—Era ell! —va insistir en Castellví, que m’exasperava—. Aquesta guerra mereix ser explicada fins a l’últim detall. I t’asseguro que penso fer-ho.

—Doncs molt bé! Vés-te’n a explicar la guerra! Ara mateix jo estic molt enfeinat fent-la! —I abans que se n’anés, vaig afegir—: Però t’equivoques! En Ballester ens odia! ¿Quins motius podria tenir per jugar-se la pell tornant a Barcelona?

Vaig dir això i em vaig interrompre. Sovint són les paraules mateixes les que il·luminen el pensament, i no al revés.

—¿Què et passa? T’has tornat blanc! —va dir en Castellví—. ¿Que et fan por les bombes?

—Substitueix-me una estona! —li vaig demanar a plena veu—. Et dec un favor!

—Però jo sóc d’infanteria! —va protestar—. No tinc ni idea de…!

I ara deixaré que vosaltres mateixos endevineu el perquè de tanta pressa i cap on em dirigia. (La meva benvolguda i horrorosa Waltraud ja ho ha endevinat. Però que llesta que ets, bufaleta meva!).

En Ballester només podia tenir un motiu per tornar a Barcelona: assassinar en Berenguer. En la seva lògica de miquelet les ofenses no procedien de decisions polítiques, sinó d’individus concrets, i la solució consistia a tallar colls concrets.

Vaig córrer al domicili del diputat militar. Hi vaig arribar esbufegant i just a temps. En Ballester i els seus homes eren a la cantonada d’un carrer adjacent molt estret, amb els ganivets a la cintura i cobrint-se el cap amb sacs. Em vaig interposar entre ells i la casa d’en Berenguer. L’embocadura del carrer era tan escanyada que el meu cos la bloquejava.

—¿Ja no saluda un superior? —vaig dir adreçant-me a en Ballester.

—Aparti’s.

La concisió sempre va ser una de les seves virtuts.

—Si enderroqueu aquesta porta i mateu en Berenguer, penseu en el que passarà —vaig dir—. El diputat, mort; vosaltres, penjats. El diputat militar i un dels herois de la ciutat eliminats per nosaltres mateixos. Imagineu-vos com decaurà la moral. I com se n’aprofitarà l’enemic. Diran que ens devorem entre nosaltres com rates en un sac.

En Ballester es va treure la caputxa amb un gest ferotge.

—¿Es pensa que vull matar en Berenguer? ¿Això, es pensa? No, jo no volia tornar, no sóc dels qui arrisquen la vida per esclafar un escarbat de cuina. —Va assenyalar els seus homes amb el dit gros—. Però ells sí que volien! Em vaig embarcar amb nou dels meus en la seva maleïda expedició i he tornat amb sis. ¿Vol que s’oblidin dels seus morts? Molt bé, doncs expliqui’ls-ho a ells!

Els caràcters rudes no saben demanar favors, l’orgull els ho impedeix. Però calibrant les seves paraules vaig entendre que en Ballester m’estava demanant que intercedís.

Els vaig recordar les nits de vigília, les marxes i les escaramusses en què vaig ser present, que eren la majoria. Havien passat moltes coses des de llavors.

—En Berenguer és molt vell —vaig dir—. Li queden quatre dies. El preu d’abreujar-los-hi és la vostra vida i perjudicar la defensa de la ciutat. ¿És això el que voleu?

Ni jo mateix sé com vaig aconseguir emportar-me’ls a una de les poques tavernes que encara eren obertes a la ciutat. L’alcohol els va alegrar, i molt, com si no haguessin tingut mai intencions homicides. Tots van riure, beure i cantar fins al defalliment; tots menys en Ballester i jo. D’un costat a l’altre de la taula ens intercanviàvem una mirada que era més enllà de la tristesa o l’amargura.

«Encara no ha patit prou», m’havia dit Don Antonio. I juro que m’havia embarcat a l’expedició disposat a afrontar qualsevol cosa per tal d’extirpar la rancúnia de la meva ànima. El que jo no sabia era que el dolor sempre ens ataca per on menys l’esperem. Vaig creure que l’expedició posaria a prova els meus coneixements, i el que realment va fer va ser destruir la meva idea del món. I el pitjor era que malgrat això, malgrat la dissort de saber que l’ordre que ens regeix és tan aparent com fals, no m’havia acostat gens ni mica a la Paraula. «Encara no ha patit prou». En aquella taverna vaig veure una cara de la por diferent de la que ja coneixia. Perquè si totes les desgràcies, totes les visions horribles de l’expedició no m’havien transformat prou, ¿quin sacrifici caldria perquè veiés la meva llum?

Aquell vespre, mentre prenia un gerro darrere l’altre parlant amb els ulls d’en Ballester, jo ignorava una cosa terrible i imprevisible alhora: que el cel estava a punt de desplomar-se’ns a sobre.





5


Ara, oceans de temps després, recordo el Nadal del 1713 amb aires més dolços de com devien ser. El servei a les muralles ens feia passar un fred de mil dimonis. Als nostres peus, les estaques glaçades; més enllà, el cordó enemic. Vent, pluja, i a dalt un cel de plom, d’un gris de panxa de burro. Però quan fèiem guàrdia en una d’aquelles naus terrestres que eren els baluards, sempre ens quedava un recurs per animar-nos: dirigir la vista cap a la ciutat que defensàvem.

Des del començament del setge els pendons vermells van mirar sempre per la seva obsessió: la serenitat pública. Perquè els carrers fossin menys foscos havien ordenat que quan caigués la nit els barcelonins omplissin de llums i espelmes les finestres i els balcons de casa seva. Giraves en rodó i al davant se t’apareixia una Barcelona il·luminada. Durant les nits d’aquell Nadal hi havia més llums que mai. Els vidres eren vermells, grocs, blaus, de manera que els carrers de Barcelona titil·laven com un arc de Sant Martí nocturn.

Va arribar l’any de 1714 i tot seguia més o menys igual. Van passar tres, quatre mesos, cinc; i cap canvi. La primavera esclatava i tothom començava a cansar-se del setge, jo inclòs. No passava res, a banda del tedi, les escaramusses i l’esgotament que entre els ciutadans lliures implica la militarització. A Bazoches un setge tan llarg s’entenia com un fracàs. Més encara: una pura aberració, inconcebible en els seus mateixos termes. En Pòpoli ens hauria hagut d’escombrar en una setmana i allà seguíem, sense que s’atrevís a obrir trinxera.

En fi, el que intento dir és que a la primavera del 1714 ja començava a estar-ne fart. Tots n’estàvem farts, tots menys un home: Don Antonio de Villarroel. Entre les meves obligacions n’hi havia una d’especialment extenuant, que consistia a acompanyar-lo cada vegada que inspeccionava aquesta posició, aquella, l’altra. Un baluard, un altre, les cortines de muralles que cobrien l’espai entre baluard i baluard; no estava mai content. Aquí hi faltaven soldats, allà canons, aquell antic esvoranc encara no s’havia tancat del tot. El 19 de maig m’estava clavant una de les seves escridassades quan ens va interrompre un bombardeig més violent que de costum.

Des dels baluards podies veure les boques dels canons borbònics il·luminar-se al cordó amb una fogonada muda. Després senties un xiulet afònic i la bomba impactant amb un sonor catacroc als murs. Però aquesta vegada va ser diferent. Tiraven alt, tant que els projectils travessaven el cel molt per sobre dels nostres caps. Queien a la ciutat, sobre els terrats dels edificis o a la seva façana occidental.

—Beneits! —vaig cridar—. Som aquí! Aquí! ¿Apunteu amb el cul o què?

Van seguir més descàrregues artilleres, totes igual de desorientades. La fúria em va augmentar. Don Antonio va fer-me callar. Ho havia entès abans que jo.

—Saben molt bé què fan —va dir.

—Però Don Antonio —vaig protestar—, els seus trets ens passen per sobre.

Va donar mitja volta per tornar-se’n al lloc de comandament. El vaig seguir. Per fi se’m va il·luminar l’enteniment. Estaven bombardejant la ciutat mateix!

Anys estudiant a Bazoches per aprendre a expugnar una fortalesa amb menys morts dels que es cobraven els accidents a l’hora d’erigir-ne les defenses i el carnisser d’en Pòpoli, en comptes de castigar els nostres murs, dirigia els canons contra cases de civils. Era un fet tan insòlit, una ruptura tan flagrant, sòrdida i brutal dels sagrats ensenyaments de Bazoches, de qualsevol indici de civilització humana, que em resistia a creure-ho. Mentre corríem pels carrers una bola enorme va espetegar contra un edifici de quatre plantes. La façana es va ensorrar i entre el cruixit de pedres i bigues vaig sentir els crits de dolor d’una nena.

El dolor infantil concita un odi incontenible. Vaig tornar, per un moment, a dalt del baluard. Recordo que vaig agafar un llargavista i vaig mirar les posicions borbòniques. Vaig recórrer els parapets de feixines darrere els quals s’amagaven els canons. Entre el fum de les detonacions i el tràfec dels seus artillers, el cercle de la meva lent es va aturar en un home immòbil. Ell també m’observava a través d’un llargavista. Ens vam mirar l’un a l’altre. Tot seguit em va saludar amb un braç. Es burlava del nostre dolor. El vaig reconèixer a l’acte: era en Verboom, el porc d’en Verboom.

Va haver-hi una reunió d’emergència amb en Costa i altres alts oficials. Els ànims estaven agitats, però en Costa era immune a la commoció. Mastegava julivert i amb el seu to monocorde de sempre, tan desapassionat que semblava apàtic, va dictaminar:

—Fan servir canons de llarg abast. Però així i tot no poden atènyer tot el casc urbà, únicament la part més propera a les muralles, al barri de la Ribera. Només és una bateria de tres peces.

No vaig poder evitar un comentari egoista:

—Per desgràcia resulta que la meva família hi viu.

Uns quants oficials van exigir a Don Antonio que un parell de batallons ataquessin la bateria. D’altres opinaven que allò era un intent de provocar una sortida general fallida. I encara uns altres volien enviar una missiva a en Pòpoli, amenaçant d’executar presoners si el bombardeig a civils no cessava. El nostre rosegador de brots de julivert va trobar una solució ben senzilla, cosa que no li treu el mèrit que només se li acudís a ell: ja que els nostres canons més precisos no eren d’abast tan llarg, el que havíem de fer era acostar-los als de l’enemic, i així destruir-los. ¿Com? Traient tota una bateria de la ciutat.

—Però l’enemic podria carregar-hi —vaig objectar.

Em va replicar amb un pensament molt propi de la seva arma:

—¿I per a què es va inventar la infanteria sinó per protegir l’artilleria?

Amb en Costa no sabies mai si t’aixecava la camisa. Va mirar dintre el seu sarró; no li quedava julivert i, desolat, va dir:

—Doneu als meus mallorquins un marge de deu minuts de canoneig. No en necessitem més.

En realitat n’hi van sobrar cinc. Don Antonio va fer sortir dos batallons sencers, que van fer acció d’atacar el cordó en files reglades, amb vint tambors anunciant la marxa. Els borbònics se’ls van enfrontar amb el doble de tropes avançant-se al cordó. Van caure en l’engany, perquè aprofitant la distracció en Costa va treure sis canons. Les bombes van anar a parar exactament sobre el cap dels pobres borbònics de la bateria. Els mallorquins van enganxar els canons lleugers als carros i van tornar a la ciutat. En Pòpoli va quedar amb un pam de nas, i sense els seus tres canons assassins.

Despitat, va convocar tots els canons que tenia. Va avançar una mica el cordó; des d’allà arribaven a tota la ciutat, menys la línia de costa. L’atac del 19 de maig no havia sigut res comparat amb el que ara ens queia a sobre. I així va ser com va començar el bombardeig del recinte urbà de Barcelona. Un atac constant i sistemàtic, que no es va aturar durant mesos, ni de dia ni de nit.

El terrorisme militar és amant de la destrucció a gran escala. Els congostos que formaven els nostres alts edificis, juntament amb l’estretor dels nostres carrers, constituïen una temptació massa gran. Van llançar-hi projectils i més projectils, i ho van fer amb el plaer del nen que trepitja formiguers. Encara ara veig carrers atapeïts de civils fugint mentre les parets esclataven com grans de pus.

Per als barcelonins, l’infern. Per a en Pòpoli, un càlcul. El seu raonament era que la mateixa població, aterrida, exigiria al govern que obrís les portes de la ciutat. Si deixem les passions de banda, a en Pòpoli no li faltava raó. ¿Valia la pensa sostenir una defensa que ens costés les nostres pròpies cases i catedrals, la nostra pròpia vida? Barcelona era defensada per un exèrcit de milicians que lluitaven per les seves famílies. Si corrien el risc que les matessin, ¿quin sentit tenia seguir empunyant les armes? I tot i així, en Pòpoli va errar el seu càlcul carregat de fel. De la gent no va brollar la lògica que ell s’esperava, sinó justament la contrària.

Ni tan sols d’un enginyer tan instruït en càlculs neutres com en Martí Zuviría mateix. Justament perquè coneixia la barbàrie enemiga, que no s’aturaria davant de res, la meva obligació era instar la bandera de parlament. ¿Per què no ho vaig fer? No ho sé. Potser ja havíem arribat massa enllà. Tot i Bazoches, fora de les seves parets la realitat era tota una altra. El món canviava, ja no t’hi podies enfrontar amb el pensament racional del marquès.

I en el fons, la maniobra d’en Pòpoli posava en evidència la seva impotència i la seva frustració. El bombardeig no va fer disminuir la fe en la defensa, sinó que la va elevar, perquè la gent va saber entendre que en Pòpoli bombardejava la ciutat per la seva incapacitat de vèncer els qui la defensaven. I encara més: nosaltres ho ignoràvem, però davant de la seva negligència Madrid ja li havia fet saber que seria rellevat per un altre comandant. No entraria a Barcelona com a vencedor. Humiliat, en Pòpoli es desfogava amb els barcelonins. Les ràfegues de projectils queien a intervals mesuradament terrorífics d’un quart d’hora exacte, sense pauses, i així durant mesos. Carrers sencers van quedar tan derruïts que només els podia reconèixer la memòria.

La vella Barcelona, sempre frívola, alegre i contenta, i ara martiritzada des de l’aire. Bombes que odiaven la intel·ligència i la impremta: una va caure a la redacció de la gaseta més apreciada, el Diario del Sitio, i va matar-ne els amos i redactors. Bombes atees: un projectil va perforar la rosassa de la popular església del Pi en ple ofici i va causar una carnisseria de feligresos. Bombes, en fi, nocturnes, cegues i absurdes, perquè una d’aquestes va matar tres agents filipistes mentre enganxaven pasquins a les parets. Els pobres van quedar fets una pena. Una matinada em vaig trobar un pinzell enganxat a la paret. La cosa rellevant que tenia aquest pinzell era que encara el subjectava una mà enganxada a mig braç, arrencat a l’altura del colze. El seu propietari havia sigut sorprès per la bomba quan estava fixant pasquins. Doncs bé, les brigades de neteja no es van afanyar gaire a retirar-lo, per a exemple i escarment de traïdors.

No vam poder fer gaire cosa més que evacuar els barcelonins a la platja o a la muntanya de Montjuïc, els únics llocs fora de l’abast de les bombes. A Montjuïc s’hi va instal·lar la minoria dels acomodats, els qui podien enviar servents a les botigues de queviures. Així doncs, a la platja es va organitzar un monumental campament d’exiliats. Primer van ser milers de matalassos, coberts a continuació per tendes més estables i acollidores. A les tendes s’hi apreciava la mà femenina, decòrum de tots els temps. Les teles que cobrien les casetes de lona, les que quedaven a la vista de tothom, sempre eren els millors draps, cobrellits o cortinatges de la casa. En sorda competència, els sostres exhibien domassos i caixmirs de colors. Al voltant de les casetes de tela es van instal·lar mobles domèstics, alguns d’estil abarrocat. Era lògic que els propietaris traguessin de casa seva les pertinences més preuades, per tenir-les a prop i vigilades. Però, Déu meu, quin contrast! Humils fogueres de cuina sobre la sorra, i al voltant taules de roure amb potes en espiral, miralls amb marc, armaris més alts que un adult, cadires entapissades i fins i tot algun novíssim tocador de senyoretes toujours à la mode.

El bombardeig massiu té alguna cosa d’isocràtic: sota les bombes tots els humans s’igualen, al marge del seu origen i la seva condició. L’agrupament a les platges, la impudícia del contacte, va provocar exactament el contrari del que en Pòpoli pretenia. Els veïns, sense parets que els separessin, es van convertir en comunitat a l’aire lliure. Ara que estaven junts se sentien més units que mai. La canalla corria per la sorra, les dones cuinaven en grup. Els vells xerraven, asseguts i fumant. Era estrany veure cap home adult.

Entre la platja i les muralles s’estenia una ciutat de carrers deserts i edificis abandonats. I quina inaudita visió s’oferia al vianant. El terrabastall de les bombes obria les portes. Sovint les façanes havien caigut com una màscara, i deixaven al descobert tres o quatre plantes, mobles i llits encara al seu lloc. La gent no podia carretejar-ho tot, i tantes riqueses sense amo representaven una gran temptació. El rigor era l’especialitat dels pendons vermells, que de seguida van fornir els carrers d’una guàrdia amb poders de vida i mort.

Un dels primers saquejadors que van caure es deia Cigalet. Després d’un judici sumari va ser condemnat a la forca, sentència que es va complir tot seguit per a escarment públic. Això no tindria més relleu si no fos perquè en Cigalet era la mar de conegut: va resultar que el primer saquejador agafat amb les mans a la massa exercia de botxí primer de la ciutat. Va haver de penjar-lo el seu ajudant, que per cert era el promès de la seva filla. En Cigalet es va agafar l’execució amb molta més calma que el seu futur gendre. Mentre pujava l’escala del patíbul, el reu i el públic compartien un ànim jocós. La gent l’animava amb burles suaus, a mig camí entre la sorna i la simpatia. «Recorda que em deus la teva promoció», va dir en Cigalet al gendre quan aquest li va posar la soga al coll. El gendre penjant el sogre. Quina gran escena! Em pregunto com devia ser la nit de noces.

Amb el pobre Cigalet encara van tenir la deferència de sotmetre’l a judici. Amb els següents ni tan sols es van molestar a portar-los als tribunals. Hi havia tres pals repartits per la ciutat; el saquejador l’afusellaven en el que fos més a prop del lloc del delicte. Acceptem-ho: tota ciutat assetjada se sotmet a mesures extraordinàries, però el règim dels pendons vermells es compassava a la bestialitat borbònica com dues rodes que giren sobre el mateix eix.

Per formar la Guàrdia de la Quietud van reclutar la púrria més baixa, l’escòria de l’escòria. No podia ser de cap altra manera, perquè els ciutadans honrats servien a la Coronela, lluitant a les muralles. Els pendons vermells van allistar a la Guàrdia de la Quietud proxenetes, timadors, pinxos de taverna, perdonavides sense amo, apunyaladors de carreró i borratxos d’aquests que veuen rates alades. I aquesta gentussa, justament ells, van ser els encarregats de protegir la llei. A la majoria dels saquejadors no els guiava la cobejança, sinó la gana. I així, per ordre del govern, els criminals van obtenir el dret d’executar els afamats.

La meva benvolguda i horrorosa Waltraud em demana que no em sulfuri. Però ¿com puc no sulfurar-me? Per constituir aquestes patrulles ambulants els pendons vermells van apel·lar a l’ordre i a la serenitat; l’«octaviana quietud», en el seu llenguatge alambinat. L’octaviana quietud! Ara us explicaré en què va consistir.

El cel se’ns desplomava sobre el cap de la forma més literal, i fins ben bé l’últim dia les patrulles van fer guàrdia davant de les riques cases dels botiflers que havien desertat a Mataró. Quan un infant tot pell i os o una pobre vella desdentada s’esmunyien per un esvoranc per posar-se alguna cosa a la boca, sempre hi havia aquells perdonavides, armats pel mateix govern, lligant-los a un pal per matar-los a trets. Els borbònics ens mataven des de fora, i els pendons vermells des de dintre. Vet aquí.

Cap fortalesa té sostre. I del nostre cel queien tempestes de foc. Quan tot es va acabar, set de cada deu cases de Barcelona estaven en ruïnes o perforades per les bombes. Només durant els dos primers mesos de bombardeig van caure sobre una ciutat de cinquanta mil ànimes exactament 27.275 bombes de gran calibre. Cada barceloní, doncs, va ser obsequiat per en Felip V amb mitja bomba.

Encara ara em pregunto qui devia ser el rigorós comptable que portava aquells comptes. Me l’imagino a dalt d’un campanar, amb un tauler i un guix, tan impassible com avorrit, anotant els impactes amb ratlles i palets. D’aquí deu venir el proverbi: «El qui no té feina, compta bombes».

* * *

Mentrestant, ens van arribar notícies de l’altre bàndol. Finalment en Pòpoli seria substituït com a comandant de l’exèrcit assetjador. I encara que soni estrany, eren les pitjors notícies imaginables.

Per reemplaçar l’inútil d’en Pòpoli el Felipó havia pregat al seu avi que li enviés reforços francesos i el seu millor general de batalla. ¿Endevineu qui? No podia ser ningú més sinó ell, aquella espasa tan fidel com invencible, el terror dels enemics d’en Lluís XIV, el mariscal d’Almansa: en Jimmy.

Segons els nostres espies ja havia travessat els Pirineus amb el bo i millor de l’exèrcit francès darrere seu. Avançava amb lentitud a causa del mal estat dels camins, perquè, oh desgràcia!, tenia com a rèmora un tren d’artilleria imponent.

Quan ho vaig saber va ser com si els pulmons se’m desprenguessin. En Jimmy. Els seus càlculs sense ànima, la seva determinació inexorable. M’hauria estimat mil vegades més lluitar contra en Satanàs en persona. ¿Per què? Doncs perquè en Jimmy només lluitava quan tenia bons trumfos.

Don Antonio ens en va donar la notícia en un consell militar amb els principals comandaments. Els nostres agents devien ser comptables de professió, perquè Don Antonio va enumerar, un per un, els batallons francesos que seguien el cavall d’en Jimmy. Recordo el silenci que es va fer. Qualsevol oficial amb un mínim de cap entenia el que allò significava. Ningú la va formular, però la pregunta que planava a l’aire era: «¿I ara què?».

Aquella nit Don Antonio em va donar descans. Nosaltres també ens havíem mudat a la platja, a una simple tenda feta amb parracs de roba vella. Els barcelonins odiaven l’avorriment com si fos una malaltia, i la platja era campament i escenari, perquè quan arribava el vespre un parell d’orquestrines alleujaven la multitud del seu exili interior. El fet és que durant el sopar davant del mar amb la meva petita tropa de nens, nans i vells, el meu humor va millorar una mica.

Després, l’Amelis i jo ens vam retirar, però estava tan cansat que ni tan sols vaig tenir forces per fer-li l’amor. El nostre llit no podia ser més simple: una manta per sobre i una altra per sota, amb la sorra de matalàs. De fet, la tenda contenia molt pocs béns, però al costat del coixí l’Amelis conservava la seva capsa de música. La va obrir. Allà, en aquella pobra tenda de platja, la seva melodia tenia un to especialment consolador.

Vaig resumir a l’Amelis el consell de guerra.

—La bona notícia és que el setge s’acabarà aviat —vaig dir.

—¿Ens rendirem?

Em va semblar que no ho entenia.

—Ara ja ens superen en tot —vaig respondre—, però quan arribin els reforços francesos la disparitat de forces serà aberrant. Enviarem un trompeta per negociar termes honorables, segurament el respecte de vides i propietats. En Jimmy no s’hi oposarà.

—¿I ja està?

—Hem mantingut una defensa digníssima, molt més enllà de l’exigible —vaig al·legar amb cert orgull.

Ella feia cara de disgust, però callava.

—¿Què et passa? —em vaig queixar—. Si s’acaba ara conservarem casa nostra. Amb aquest bombardeig tard o d’hora la derruirà l’artilleria.

Es va ficar sota la manta amb gestos bruscos i em va donar l’esquena.

—Quina pau, la teva —va remugar—. ¿I per a això us heu passat tot un any a les muralles? ¿Per obrir mansament les portes als francesos en comptes dels espanyols?

—Demana-ho als pendons vermells! —em vaig enutjar—. Són ells els qui acaparen els queviures, i aprofitant l’escassesa els venen deu vegades més cars. Els pobres ja flaquegen. Ahir estava amb en Castellví, aquell capità intel·lectual dels velluters, i al mig del carrer es va desmaiar un senyor gran. No tenia res, només gana.

L’Amelis va girar el cap sobre el coixí i va dir:

—Quan aquest vell es va refer, ¿li vas demanar si volia rendir-se?

—El que volia era menjar!

Va apagar l’espelma d’una bufada.

Al llarg de l’endemà el bo d’en Zuvi va estar anormalment silenciós. Em limitava a donar ordres seques. En Ballester se’n va adonar. Jo era a la proa d’un baluard, meditabund, quan en Ballester se’m va acostar. Amb la seva finor de miquelet em va demanar:

—¿Què collons té?

No hi havia cap motiu per ocultar-li el que passava, i l’hi vaig explicar. Va respondre amb una bravata típica d’un miquelet: es menjaria el fetge d’en Berwick amb peres i naps. Vaig fer una rialla cansada.

—Vostè no coneix en Jimmy. —Vaig rectificar—: El mariscal Berwick.

—¿Vostè sí? —es va burlar.

—Una mica. —El front estava tranquil i em vaig asseure a l’ampit del baluard—. En Jimmy és un oportunista. No hauria acceptat l’encàrrec si no pogués donar satisfacció als seus amos i així promocionar-se amb un llorer més. Porta la flor de l’exèrcit francès. Amb tropes de reforç, i un bon comandament, seran imparables. S’ha acabat.

No esperava cap resposta. Però en Ballester se’m va plantar al davant.

—¿Vol que li digui una cosa? —va dir en el seu to habitual, arrossegat, rancuniós—. Un dia vaig confiar en vostè. Vaig pensar: «Vet aquí algú diferent. Potser a Barcelona n’hi ha que no són com els pendons vermells, potser podrem aprofitar la guerra per canviar les coses». Per això vam venir, perquè no fos dit que aquell dia no hi vam ser. Vam acceptar el seu comandament. I miri’s ara, plorant com una gossa espantada. Però ¿què es pensava? És una guerra! Hi ha moments bons i n’hi ha de dolents, i qui defalleix de bon començament només demostra que no hauria hagut de començar-la mai.

Vaig encarar-m’hi.

—Faci comptes! —vaig cridar—. Quan en Berwick arribi ja no ens enfrontarem a batallons de camperols navarresos. Amb ell ve la flor i nata de l’exèrcit d’en Lluís XIV, tones de municions i canons. Dragons, granaders i tropes selectes del Rin. Les muralles fan pena, la ciutat està mig derruïda. La defensen civils, famolencs i malalts la majoria. Sé perfectament com procedirà en Jimmy i, cregui’m, o enviem un trompeta o ens esclafarà.

En Ballester m’escoltava esbufegant.

—Ara veig que al davant només tinc un cap ple de xifres —va dir.

M’havia ofès.

—I aquestes xifres porten el compte de les vides que ja ens ha costat el setge! —vaig exclamar—. ¿Quants més s’han de morir? Vostè mateix va perdre tres homes a l’expedició del diputat. ¿Vol que els matin a tots?

Va donar un cop de puny sobre l’ampit de la muralla.

—Vull que la seva mort hagi servit per a alguna cosa!

Vaig apujar el to de veu encara més.

—Es defensa una ciutat per protegir infants, dones i temples! Perseverar és perdre’ls! Lluitem per salvaguardar-los, no per consumir-los.

—¿I les Constitucions i Llibertats? —va demanar—. ¿Qui les salvaguardarà?

—No ho sé! —vaig respondre obrint els braços—. Parli amb en Casanova, parli amb els polítics. Jo sóc enginyer.

No m’han dirigit mai una mirada tan iracunda i acusadora.

—Jo no parlo amb polítics ni amb enginyers, només amb homes —va dir, i va rematar amb un xiuxiueig de profunditats filosòfiques que segur que ell mateix ignorava—: Però que difícil és trobar-ne en aquesta ciutat.

Es va allunyar abans que jo pogués replicar.

Durant els dies següents les nostres relacions van ser més tenses que de costum. En comptes d’estar-li a sobre, feia com si no hi fos. Quan coincidíem em comportava com si no el veiés. Vaig defugir un comandant de la seva quadrilla. En Ballester s’ho va agafar com un insult. Ho era. Ja s’ho farà, vaig pensar entre mi. Però l’absència de les nostres habituals disputes, d’aquelles polèmiques tan aspres com lubricants, en comptes de relaxar la tensió mútua la va incrementar.

En certa manera reflectíem l’estat d’ànim de la ciutat. Com es pot comprendre, la notícia que el mariscal Berwick ens queia a sobre amb un exèrcit de reforç no va aixecar la moral, precisament. I de la diplomàcia exterior només ens arribaven promeses vagues. Cartetes del Karlangues exaltant la nostra constància i fidelitat. Segurament les dictava muntant la seva senyora reina, mentre s’esforçaven per aconseguir «la tan anhelada successió».

Un d’aquells dies vaig acompanyar Don Antonio a una reunió amb el govern. Volia que l’ajudés a fer-los veure la precarietat de les nostres defenses. Don Antonio va ser rebut en un ambient més que fred, glacial.

Els pendons vermells no hi havia qui els entengués. Per norma eren uns ploramiques, derrotistes consumats. Vaig pensar que farien servir el meu informe per convèncer els reticents. Tot el contrari. No van voler ni escoltar-me. En Casanova, en particular, em traspassava amb les seves negres pupil·les.

Jo era molt jove. La cosa pública no era del meu interès, vivia dedicat a les tasques de defensa. Però aquell dia, per primera vegada, vaig tenir l’ocasió de contemplar un fenomen propi dels dirigents polítics.

En Casanova no volia lluitar, no ho havia volgut mai. Si heu seguit aquest relat, sabreu que va fer tot el que va poder per impedir que les muralles es tanquessin i que ens arméssim. ¿Per què, doncs, defensava amb tant d’afany les postures irredemptes, o almenys s’hi subordinava?

Per entendre-ho no s’havia de mirar amunt, sinó avall. A la França del Monstre els súbdits obeïen a cegues el seu rei. Però a la nostra vella ciutat assetjada, amb un poble revoltat i un govern més proper a les polis d’Atenes que a les d’Esparta, era al revés: els dirigents feien el que els governats els exigien. En Casanova sabia que no podia desafiar la voluntat popular de resistir. ¿Quin era el seu pensament íntim? Impossible esbrinar-ho. M’imagino, i només són suposicions benignes, que a parer seu valia més seguir al capdavant, esperant una oportunitat per liquidar-ho tot i així evitar mals més greus.

Don Antonio es va limitar a rematar la meva exposició. Amb en Berwick arribaria un poder aclaparador. Que el consistori n’extragués les conseqüències. I aquí haig de fer constar una d’aquestes trivialitats sense substància, però que en l’àmbit privat tenia el seu pes: Don Antonio no parlava català.

Com tots els catalans instruïts, els pendons vermells dominaven perfectament el castellà. Quan tenien Don Antonio al davant, per deferència se li adreçaven en aquest idioma. Però en els catalans viu un ressort, invencible, que entre ells els impedeix parlar cap altra llengua que no sigui la seva. D’aquesta manera Don Antonio es perdia fragments dels debats. Vaig assumir la funció de traductor, xiuxiuejant-li a l’orella el que deien quan s’excitaven, cosa que passava molt sovint. Però ja coneixeu el bo d’en Zuvi: quan els ponents s’acaloraven em vencia la passió, i en comptes de traduir els debats m’hi ficava. Els consellers només es van posar d’acord a imposar mesures fulminants. I la «mesura fulminant» va consistir a organitzar una gran sortida per aixecar l’ànim de la ciutat. No haurien pogut tenir una idea més magnífica!

Aquell atac era una bogeria. Si sortia malament, que era cosa segura, la moral de la ciutat se’n ressentiria encara més. D’altra banda, acatant, Don Antonio demostrava que no pretenia ser més del que era: un comandant militar subordinat al govern. Va obeir, per més que hi estigués en desacord.

Igual que al cos humà, en un exèrcit els nervis són invisibles i es transmeten de dalt a baix. Si els oficials dubtaven de l’atac, ¿com podien anar-hi confiats els soldats? Tot es va improvisar. Jo vaig ser un dels damnificats. Les ordres es van comunicar de pressa, i malament. Em va semblar entendre que em manaven incorporar-me a l’assalt, quan en realitat Don Antonio volia que contribuís a posar ordre a la rereguarda. Ja m’enteneu, aquella colla de capellans i cirurgians que evacuen els ferits, els oficials que detenen els qui fugen de bon començament i cal reincorporar a l’escabetxina, tot això.

La tropa, mil homes llargs, es va congregar a tres portals. La idea era sortir, agrupar-se i confluir contra el cordó. Desbordar-lo i retirar-nos. Clavar-los un espant, perquè sabessin que en Berwick no ens intimidava. Això que deia, una perfecta imbecil·litat. En Jimmy encara no hi era i tot el que passés abans de la seva arribada no li faria ni fred ni calor. Els borbònics ja ens coneixien i un atac tan limitat no aconseguiria res, més enllà d’una matança gratuïta. Déu meu, que lleig que seria morir-se sota un sol primaveral tan bonic.

Hi ha poques sensacions més insidioses que participar en un atac de rengles tremolosos. I la cosa més rellevant no era el que els oficials deien als homes, sinó el que no deien. Més enllà d’ordenar les files, a crits, no hi havia res que denotés fe en l’empresa. Els capellans em treien de polleguera, recorrent les files en formació, esquitxant-nos amb llatinades i aigua beneita. Entre els soldats hi havia en Ballester i els seus.

—Vaja! ¿Què hi fa, aquí? —em va saludar amb ironia—. ¿Està content d’enviar-nos a l’escorxador?

—No, jo no volia lluitar sense cap —vaig replicar—. Aquest era vostè. ¿No se’n recorda? Atacar, atacar, atacar. Doncs ja té el seu atac!

El vaig empènyer perquè s’incorporés a les files. A en Ballester no li posava la mà a sobre ningú. Es va tombar, violentat, i em va girar la cara amb quatre dits al mateix temps que esmentava la meva mare. Amb això n’hi va haver prou perquè jo embogís.

Ja he dit com estaven les nostres relacions últimament. I resultava que la nit anterior l’Anfan m’havia acariciat aquella mateixa galta amb la seva maneta. Aquell nen, més esquerp que un eriçó. Després de tants anys se m’havia assegut a la falda, a mitjanit. Jo tornava del servei, esgotat i brut. L’Anfan m’esperava despert però endormiscat. Se’m va tirar a sobre. «Amo, amo. ¿Quants n’has mort avui?». I ara, unes quantes hores després, el meu últim contacte humà a la terra seria aquella manassa de pallús fanàtic.

Vaig cloure el puny i li vaig clavar un bon cop d’esquerra. Els meus nusos dels dits van notar que la seva barba esmorteïa l’impacte. En Ballester, naturalment, es va refer de la sorpresa i s’hi va tornar amb un altre cop. Meravellós espectacle just abans d’un atac: dos oficials resolent les seves diferències a cops de puny davant de la tropa formada. Vam caure a terra, abraçats entre brams i trompades maldestres. Quan ens van separar, una veu va dir:

—¿L’arresto, tinent coronel?

—¿I que s’escapi de l’atac? —vaig respondre entre escopinades de la meva pròpia sang—. Ni parlar-ne. Formarà com tothom!

Vam atacar. Les nostres línies avançaven, cada batalló amb casaques d’un color diferent, tots pintats com pinzells. Davant del blanc dels borbònics els nostres homes semblaven un exèrcit alegre.

Va ser un desastre. Els tambors, en comptes d’animar-me, m’inquietaven. Sempre que escoltava aquells burrum, burrum, burrum el fetge em pujava fins a la nou del coll. Els canons del cordó van començar a disparar contra nosaltres. Els homes queien. Anàvem deixant-los enrere, a ells i els seus esgarips, tal com la popa d’un vaixell deixa un solc d’escuma. I els brunzits, aquells brunzits de bombes aletejant-te vora l’orella, sense saber si la següent et rebentarà el cap com un tomàquet trepitjat.

La disciplina militar i la fraternitat civil no seran mai una mateixa cosa. Un soldat entrenat avança i avança impassible, encara que ploguin tempestes de ferro. Per als homes de la Coronela era diferent. Els individus que els secundaven a dreta i esquerra eren els seus pares, els seus fills, els seus germans. Tres generacions avançaven braç a braç. Quan un queia amb la cama arrencada o a un altre li volaven el cap, els que hi anaven al costat s’aturaven per auxiliar-los. Jo, trista missió, empenyia els afectes.

—Seguiu, seguiu! No us pareu, això és feina de cirurgians!

No podien entendre que trencaven la formació. S’ajupien, consternats, i, fent-ho, el rengle següent es desordenava perquè topava amb el ferit i els qui l’auxiliaven. Era inútil cridar; ni et sentien ni t’escoltaven. Les files es van descompondre.

Déu meu, quina felicitat quan vaig sentir les trompetes de retirada. Em dominava un sol pensament: «Hem complert. Anem’s-en d’una vegada!». Fins a aquell moment havia mantingut el pas cadenciós de l’avanç. En el moment que vaig intentar forçar la marxa, tornant, em vaig adonar que la cama esquerra no em responia.

Tot el tou de la cama era una taca vermella que s’estenia pel camal fins al turmell. Com passa tan sovint, l’excitació del combat m’havia estalviat el dolor. M’havien travessat la cuixa netament, de costat a costat. El forat d’entrada i el de sortida eren visibles tot i les glopades de sang. La Coronela s’allunyava, i jo quedava endarrerit, fent saltirons com un ànec coix i cridant uns «ei, ei, ei!» d’allò més ridículs. En Ballester, que es retirava a pas lleuger, va poder venjar-se.

—I ara ¿què? —va dir—. ¿Li sembla bé que ens parem a recollir ferits? ¿O s’estima més que seguim?

Per una vegada els meus interessos van sucumbir a les meves passions, perquè en comptes de demanar-li ajuda li vaig cridar alguna cosa sobre el forat per on el van parir. Van caure unes quantes bombes més i cada un va tirar per la seva banda. Déu meu, quina retirada més calamitosa. Uns quants havien arribat a tirar el fusell per fugir més de pressa. L’únic pensament que tenien era arribar a cobert dels canons de la plaça, on la cavalleria no s’atreviria a empaitar-los.

Els genets borbònics ja rondaven a prop i vaig saber que no aconseguiria acostar-me a les portes, ni tan sols a l’estacada. Em vaig estirar en una clivella del terreny i vaig fer el mort, de panxa a terra. Quan es fes fosc m’arrossegaria en silenci. Només necessitava una mica de sort.

Però no la vaig tenir. Vaig veure dos soldats borbònics, d’esquitllada, a sobre de la meva petita trinxera natural. Estaven a punt de punxar-me amb les baionetes per assegurar-se que era mort, de manera que no vaig tenir més remei que girar-me i deixar anar un bram:

—Sóc tinent coronel de sa majestat Carles III! Porteu-me davant del vostre comandant i sereu recompensats.

* * *

Quan els portals del cordó borbònic es van tancar darrere meu encara no me’n sabia avenir. Havia esmorzat a casa i poques hores més tard era al camp enemic, ferit, captiu i custodiat.

Van entrar molt pocs presoners, cosa que demostra que dues cames curtes i espantades sempre seran més útils que dues de molt llargues però ferides. Em vaig fixar que des del començament del setge havien perfeccionat i reforçat el cordó.

Els meus dos captors no em van tractar amb gaire descortesia. Cofois de la seva proesa, em portaven davant d’algun superior quan vam trobar de cara un capità francès, un individu molt malcarat. Només de veure’m va deixar anar uns quants insults contra la ciutat i em va dir el que pensava fer amb els «amotinats» de Barcelona. Em vaig arronsar d’espatlles i vaig respondre en francès:

—Abans que faci això soparem a París.

Només em referia a un rumor que aquells dies corria per la ciutat. Es deia que els diplomàtics catalans estaven pactant una treva amb els francesos. El capità malcarat va entendre les meves paraules de manera molt diferent. Es va pensar que el bo d’en Zuvi volia envair França ell tot sol, o una cosa així. Va agafar d’una revolada el fusell a un dels meus captors i em va fúmer un cop de culata als ronyons. Vaig caure amb un crit indefens. Però ¿què feia aquell paio? Vaig mirar-lo als ulls.

L’assassí resolut es descobreix en les pupil·les. Pot ser que fos un boig i prou, o un oficial amargat i embrutit per un any de setge, no ho sé. Jo m’arrossegava sota una pluja de cops a les costelles, precisos i dolorosíssims. Vaig demanar ajuda amb desesperació, però ¿com trobar-la dintre del campament enemic? Més que pegar-me m’arponava. Un cop atroç a la base de la columna vertebral em va fer veure punts grocs. Volia matar-me. Vaig voler fugir de quatre grapes, però una culatada em va obrir el cap.

Cap al final de la pallissa ni tan sols sentia dolor. Em vaig posar de genolls, redreçant el tronc. Un cop de fusta entre els omòplats. Vaig caure una altra vegada. I tot i així, durant un moment brevíssim, havia vist algú.

A la paret del cordó, un home sobre l’última grada, escrutant amb un llargavista la ciutat i el camp de batalla ara desert.

Jo coneixia aquells volums corporals. El gest, més que venial, magne; un posat solemne per a cada trivialitat, una aura invencible al perfil. Vaig pensar entre mi: «Martí, no pot ser ell, aquest home es va morir». Vaig tornar a redreçar-me, encara de genolls. Deliri o no, no perdia res invocant-lo. Vaig estendre una mà i vaig cridar:

—Monseigneur de Vauban!

L’home va girar lentament el cap, sense enretirar el llargavista.

—C’est moi! Votre élève bien aimé de Bazoches!

Des de la seva talaia em va mirar arrufant el front.

—C’est qui? —va demanar.

—Moi! —vaig escopir més que no pas cridar—: Martí Zuviría!

—Marten? C’est toi?

La seva cara, precisa i escrutadora, va caure en l’esbalaïment. Va baixar les grades del cordó i se’m va acostar. Amb una mirada en va tenir prou per fer fora el capità malcarat. Quan finalment va posar un genoll a terra, al meu costat, jo ja hi veia borrós i sense colors.

L’home dubtava. Amb discreció suau, em va girar el puny de la mà i em va arremangar la màniga per veure’m els Punts.

Vaig engrapar-lo per les solapes de la casaca i vaig dir:

—Maréchal, quelle est la Parole? Dites-moi! S’il vous plaît, la Parole.

* * *

No es tractava del marquès, per descomptat. Era el seu cosí, en Dupuy-Vauban, a qui si recordeu vaig conèixer en una de les seves visites a Bazoches. Aquell que un dia va dir al marquès: «Déu meu, tant de bo no hagi de tenir mai en Martí a l’altra banda de la trinxera!». Si, així és la vida. I la meva confusió no era del tot absurda. A en Dupuy i al marquès la proximitat familiar els dotava dels mateixos gestos, les mateixes postures, el mateix alè.

Em va portar a la seva tenda i em va posar un ponx calent a les mans. El seu cirurgià privat em va curar la ferida de bala de la cama.

—És una ferida neta —va dir en Vauban—. La bala només ha perforat la carn de la cuixa. Si hagués trencat l’artèria ja t’hauries mort, dessagnat.

Em va arremangar la màniga. Volia comptar-me una altra vegada tots els Punts, perquè abans només havia pogut veure els de més a prop del puny.

—Quatre —vaig dir, avançant-m’hi—. El cinquè no va ser validat.

En Dupuy va ser molt conspicu.

—Sí, alguna cosa me’n van explicar —va dir—. Però recorda: validat o no, tatuat està. Sigue’n digne.

Vaig estimar-me més canviar de tema. ¿Què passava al món?

—El mariscal Berwick encara trigarà a arribar —em va explicar—. Jo anava amb ell, però avançàvem tan a poc a poc per culpa del tren d’artilleria i les emboscades dels miquelets, que em va demanar que m’avancés. Vol que avaluï la situació. I pel que veig aquest setge s’ha portat malament, molt malament. Aquí tothom està nerviós. El que t’han fet ho demostra.

Vaig voler dir alguna cosa, però em va posar un dit als llavis.

—Escolta’m: per desgràcia no puc fer per tu tot el que voldria. Ets més enllà de les meves influències, el setge encara segueix a càrrec dels espanyols. Ja saps com són de susceptibles. No puc prendre’ls així com així un tinent coronel enemic.

Vaig voler parlar, però en Dupuy va tornar a posar-me un dit als llavis.

—Calla i escolta! Això és el que passarà: t’interrogaran, però amb suavitat. Sí, ja ho sé, és una guerra entre salvatges, la tortura ha suplantat la cortesia. No pateixis, he trobat algú. Està al servei del rei Felip però és dels nostres. L’interrogatori serà un sopar. Uns quants dies a càrrec del nostre home i et remetran als meus dominis.

—¿Qui és aquest individu? —vaig demanar—. ¿Francès o espanyol?

Va somriure, assenyalant la porta de lona.

—El primer que entri per aquí i et parli amb el llenguatge de gestos. Aquest serà. —Abans d’anar-se’n em va demanar—: Martí, ¿puc saber què feies dintre d’una ciutat assetjada pel rei?

A la seva mirada hi havia alguna cosa del fulgor del Deu Punts. No podia ni volia mentir-li. Vaig ser tan sincer i concís com vaig saber.

—Hi exercia d’enginyer, senyor —vaig respondre.

La seva reacció va ser la pròpia d’un Puntuat superior.

—Entesos. —I se’n va anar.

M’hauria hagut de témer el que va passar llavors. En tan poc temps havien passat tantes coses que ni tan sols vaig poder posar en ordre les meves idees. Els únics que entraven eren la legió de criats d’en Dupuy, moblant aquella gran tenda que acabaven d’alçar, i algun oficial francès que venia a presentar els seus respectes al cosí del gran Vauban, sense trobar-lo. I jo en un racó, embenat en un catre i amb la cama estirada. Observava els visitants atentament, esperant que algú s’adrecés a la meva persona amb el llenguatge de signes dels enginyers. Res.

A mitja tarda es van presentar quatre soldats espanyols a les ordres d’un capità. Se’m van emportar, tot i les meves protestes. La seva actitud era poc habitual; és a dir, gens descurada ni forçada, com passa entre la soldadesca que obeeix de mala gana. Mentre m’arrossegaven miraven a banda i banda, com si temessin l’aparició d’un poder interposat. Més aviat semblaven emboçats practicant un segrest. Allò no pintava bé.

Les cases que havien tingut la desventura de ser allà, on s’havia plantat el campament borbònic, s’havien convertit en dipòsits o en residències d’alts oficials. Em van ficar en una d’aquestes. Vam pujar al primer pis i em van tancar en una habitació fornida d’una taula vella i dues humils cadires. Una fina capa de pols cobria el terra, la taula i les cadires. Els vidres de l’única finestra estaven fets miques. El campament borbònic era el sac, i aquella minúscula habitació un saquet dintre del sac. Me’n ric d’en Jonàs!

Mitja hora més tard va aparèixer ell, «el nostre home», segons el càndid Dupuy-Vauban. Vaig entendre el que havia passat. En Vauban acabava d’arribar al campament borbònic, i se li va presentar un Puntuat submís i cordial. Creient que les sagrades fidelitats de Bazoches seguien vigents al món, en Dupuy s’hi va confiar sense recels.

«El nostre home» va clavar una escridassada als soldats que l’acompanyaven. ¿Com podia ser que al seu hoste, noble enemic, no li haguessin subministrat beguda i aliments en abundància? Però en el llenguatge de signes, mirant-me als ulls, el que em va dir amb les mans va ser: «T’he enxampat, porc».

Era el carnisser d’Anvers, en Joris Prosperus van Verboom.





6


Quan tot es va acabar, després que Barcelona caigués i la guerra arribés a la fi, en Verboom va obtenir prebendes abundants d’en Felip V. I es va quedar a Catalunya. Derrotada, arrasada i dessagnada, Barcelona continuava sent un focus de malestar per als Borbons. Hi ha una forma de submissió més absoluta que la mort: una esclavitud que perduri fins a la fi dels temps. El Felipó va delegar la tasca a en Verboom.

Us adjuntaré dos plànols molt esquemàtics de la ciutat (si la meva hipopòtama peluda no els traspapera). El primer ja l’heu vist abans, és de la vella Barcelona en el seu estat immediatament anterior al setge.



I en aquest altre es veu el que hi va fer en Verboom.



Aquesta estrella afegida, la Ciutadella, va ser obra d’en Verboom. Sí, la Ciutadella. Per construir-la va arrasar una cinquena part de la ciutat. Un recinte baluardat perfecte, dirigit no a protegir la gent, sinó a controlar-la, reprimir-la i, si feia falta, canonejar-la. Un tumor urbà que convertia els barcelonins en reus de la seva mateixa ciutat.

Però ¿què faig parlant del que va passar després del setge? Engabiat darrere les línies borbòniques, en mans de l’enemic, prous problemes tenia.

El meu pensament, habitualment àgil, estava col·lapsat per la desgràcia. L’única via de fugida que tenia era comunicar-me amb en Dupuy-Vauban. Impossible: se m’interposava en Verboom; un home capaç de tramar el meu segrest també devia haver sigut prou previsor per ocultar-lo. El més probable era que en Verboom em liquidés allà mateix. Després al·legaria que havia intentat fugir, i, davant d’en Dupuy-Vauban, que un soldat imbècil m’havia disparat un tret per accident; qualsevol cosa. Merda.

En Verboom havia arribat a la nit, com les bromes marines o les febres mortals. Per enfrontar-me a ell sol havia confeccionat una arma. Era un ganivetet de fusta, agafat d’un marc, amb un fragment de vidre a manera de fulla. En el pitjor dels casos, i abans que em liquidessin, intentaria buidar-li un ull.

Ara bé, ben aviat vaig descobrir que la situació era una altra. Al xarcuter d’Anvers només l’acompanyava un soldat de servei. Com a úniques armes, una safata, una ampolla i dos gots. El servent ho va deixar tot a la taula i se’n va anar. Quan en Verboom i jo vam quedar sols, vaig esclatar d’indignació:

—¿Com gosen tancar-me? Em converteixo en un trànsfuga per servir el rei Felip i així em recompensen. Vostè no pot ni imaginar-se el que he patit, coaccionat per aquests rebels perquè col·laborés en la seva al·lucinada defensa!

Com a tota resposta als meus escarafalls en Verboom es va asseure, va omplir de vi tots dos gots i va dir:

—Begui.

No ho vaig fer. Potser el que pretenia era matar-me amb una ampolla per estalviar-se un acte violent davant d’en Dupuy.

—Vinga, home, no sigui ridícul —va afegir amb una ganyota de disgust—. ¿Tanta baixesa em suposa? No malgastaria un porto fent-lo servir de mata-rates.

Va agafar el meu got i el va buidar d’un glop. Ni tan sols així em vaig fiar d’ell. Una nova descàrrega dels canons borbònics, a fora, va trencar el silenci. Ens en va arribar el bramul, seguit del lleuger tremolor de les nostres parets. Un núvol de guix va caure sobre la taula. En Verboom va mirar el sostre tapant-se el got amb la mà. Aquest acte reflex em va convèncer: ningú protegeix líquids metzinosos. Em vaig servir i vaig beure. El vi em va esgarrapar la gola. ¿Què pretenia? No va perdre el temps amb preàmbuls.

En Jimmy havia d’arribar al cap de pocs dies. L’autor de la Trinxera d’Atac s’emportaria una bona part del mèrit de la conquesta de Barcelona. Al 1712, quan la van alliberar, en Verboom havia dissenyat un pla per al futur setge de la ciutat. Però en Jimmy havia enviat abans en Dupuy-Vauban perquè dissenyés una altra trinxera. En Dupuy era un Set Punts. Segurament en Berwick optaria per la trinxera d’un familiar d’en Vauban, cosa que faria inútil tot l’esforç del xarcuter. Adéu-siau glòria i recompenses!

En resum: en Verboom volia que corregís, polís i millorés el seu pla de trinxera. Jo era un Cinc Punts, amb l’avantatge sobre en Dupuy-Vauban que havia estat a dintre i, per tant, coneixia més bé l’estat de les defenses.

Tot i la situació en què em trobava, vaig deixar anar una riallada espontània. ¿Realment em creia disposat a ajudar-lo?

—Tinc a compte seu dos anys de captiveri —va dir llavors, i va repetir—: Dos llargs anys.

Aquí el seu odi es va fer, més que palpable, sòlid. Tot en aquell home era gros: el cos, el cap, les dents, com ullals d’hipopòtam. Vaig empassar-me la saliva, mort de por. Va fer una pausa per assaborir la seva força intimidatòria. Jo era en poder seu, captiu, sol. I mireu, cadascú és com és. Sant Jordi va matar el drac com aquell qui trepitja un escarbat de cuina, en Roger de Llúria va pelar cent mil turcs en tres matins, i el rei Jaume va conquerir Mallorca i València perquè s’avorria als seus palauets de Barcelona. Però resultava que en Zuvi el Camallarg no era sant Jordi ni en Roger de Llúria ni el rei Jaume. Em vaig pixar a sobre.

—Jo no li vaig fer res. Res! —em va cridar—. Un dia era al castell de Bazoches, festejant una dama, i un jardiner brut se’m va interposar. ¿Què tinc jo contra els jardiners? Res! Però aquell dia del 1706 em va perjudicar vilment, i quatre anys després, al 1710, em va capturar vilment, i quatre anys després aquí continua aquell vil jardiner, i aquesta vegada res impedirà que em desfaci d’ell. Res. —Es va interrompre i va agitar un dit índex davant dels meus ulls—. I tot i així existeix una remotíssima possibilitat que l’indulti. Si fa el que li dic, em conformaré a desterrar-lo tota la vida a l’illa de Cabrera, o a algun altre infern calorós i diminut.

* * *

Em va deixar sol, perquè m’ho pensés. Sobre la taula hi havia els plànols de la trinxera dissenyada per ell i la paperassa amb els detalls tècnics. Ni em vaig molestar a mirar-los. En el presoner conflueixen obligacions i drets, que es resumeixen en un principi: fugir.

Vaig mirar per la finestra sense vidres. Caure des d’un primer pis no em mataria. I l’intercanvi d’un turmell trencat per la meva llibertat semblava un bon negoci. A baix hi havia soldats de guàrdia, només faltaria. Però no necessitava tornar a la ciutat, empresa d’altra banda impossible, sinó que en tenia prou a localitzar en Dupuy-Vauban.

Amb aquell sol primaveral, papers i un tros de vidre a manera de lupa, improvisaria fum i flames. Confusió. Els guàrdies sempre són més indulgents amb els fugats que fugen d’un incendi. Dubtarien, ni que fos un segon, entre auxiliar-me i arrestar-me. Tindria temps de cridar als quatre vents. Un campament militar té més ecos que qualsevol muntanya, i les meves estranyes notícies arribarien a les orelles d’en Dupuy. I amb en Dupuy-Vauban sobre avís, en Verboom i tot dubtaria a assassinar-me. Després ja ho veuríem.

Vaig agafar un paper amb les anotacions d’en Verboom i em vaig arrepenjar al marc de la finestra, esperant que arribessin els rajos matutins del sol. La tinta negra crema abans que el blanc del paper. Dirigia la llum amb un tros de vidre còncau. Davant dels meus ulls, un fragment qualsevol de les instruccions d’en Verboom. La memòria té els seus agafadors, perquè en recordo cada paraula: «…Gauche cottés G, et si le temps le permet on fera le retour H et la redoute I, et l’on construira la batterie K de 10 pièces de canon pour les moulins L, et le pont de la porte cotté M et ce qu’on pourra des deffences du bastion de Sainte Claire et de la vieille enceinte que ferme sa gorgue. Se faudra pour cette manoeuvre 1.000 hommes d’armes et après…».

Vaig girar el cap. El mapa era allà, a la taula. Vaig posposar per un moment els meus projectes incendiaris. Un enginyer sempre serà un enginyer. El disseny exercia una atracció magnètica sobre mi. El vaig examinar.

El mapa reproduïa Barcelona, el casc urbà i les seves malmeses muralles. I sobre el camp, zigzaguejant, el dibuix de la trinxera projectada per en Verboom. Cada número i cada inicial marcats al mapa s’aclarien amb les notes. Vaig voler fer-hi una mirada fugaç, però vaig acabar assegut i estudiant-ne tots els detalls, acarant-los amb les notes dels papers.

Vaig escrutar la trinxera d’en Verboom, les instruccions del seu desenvolupament. Vaig examinar el mapa una vegada més. I una altra.

No era una gran trinxera. No ho era. Gràcies a l’allau humana de què disposaven els borbònics, d’una forma o d’una altra aconseguiria arribar als murs. Amb baixes ingents, sí, però ¿a qui li importava? I a més a més tot allò tant era: el nucli de la qüestió era que en Dupuy dissenyaria una trinxera millor, moltíssim millor, i en Berwick optaria per la seva.

De cop va passar una cosa. El meu propi raonament em va portar a fer-ne un altre: si era tan evident que les coses es desenvoluparien d’aquella manera, ¿no consistia el meu deure a intervenir-hi?

Quan el carnisser holandès va tornar, el bo d’en Zuvi era allà, assegut i rellegint les seves notes.

—¿I bé? —va demanar.

—¿Vol la meva opinió o no la vol? —Vaig estripar els papers per la meitat i els vaig tirar a terra, amb menyspreu—. Des ordures. —I abans que s’exaltés, vaig afegir—: L’error no està tant en els plànols com en el plantejament.

Vam debatre. Jo era més bon enginyer. Em vaig imposar.

Era un home de natural suador. Les meves disquisicions havien fet que li augmentés la transpiració. Les gotes cristal·litzades al voltant dels llavis, en particular, em causaven fàstic. Vaig concloure:

—Miri, he reflexionat sobre el que ha dit abans i potser té una mica de raó, la nostra enemistat es remunta a un vell malentès. Modifiquem el tracte. Vostè no m’exilia, em promociona. A canvi, treballaré lleialment per a vostè.

—¿Lleialtat? —va recelar—. Vostè no coneix aquesta paraula.

—Ha de dissenyar una altra Trinxera d’Atac. ¿I qui ho farà més bé que jo? S’ha de començar de nou.

—El deute que té amb mi —va dir— no es paga fent taula rasa.

—Fins i tot a vostè, que m’odia, li costarà executar-me quan li posi a les mans el plànol d’aquesta nova Trinxera d’Atac.

Vaig veure el que pensava com si tingués el crani de cristall: «El tinc a les meves mans. ¿Què hi puc perdre?».

—Tinta, paper. Compàs, cartabons. Això és el que necessito. I una llarga nit de feina.

* * *

No va ser una nit, van ser dues nits i tres dies tancat en aquella pobra habitació. No em vaig afaitar. Els continus duels artillers feien que en l’ambient planés un núvol perpetu de pols.

Pel que fa al disseny de la Trinxera d’Atac, em va deixar cruixit fins a límits que el meu organisme no havia conegut. Creieu-me: el cervell és el múscul l’ús del qual més esgota. Mai, mai de la vida, ni abans ni després, el talent del bo d’en Zuvi no va ser sotmès a una prova tan extrema. Em sentia com un arquitecte obstinat a confeccionar els plànols d’una cabanya amb les bigues corcades perquè Roma la beneís com a catedral. La meva ploma atacava el tinter fent ús d’unes facultats potenciades per Bazoches, i cada traç em deia que havia nascut per a aquella feina, que tota la meva existència, totes les hores sofertes sota la tutela d’en Vauban, es justificaven en aquells plànols maleïts. «De la defensa perfecta d’una plaça», m’havia demanat en Vauban. I potser, el temps ho diria, allà hi havia la resposta: «La defensa perfecta és una Trinxera d’Atac». Perquè, com podeu suposar, tota la meva voluntat es va dirigir a perjudicar, obstruir i damnificar l’exèrcit dels Borbons. Fotre’ls en tot, des de les rodes dels seus canons fins als talons dels seus soldats esclaus. La trinxera havia de semblar un prodigi sobre el paper, i havia de ser un desastre en la seva realització. En Verboom era un porc però no era un imbècil. Detectaria la mala fe i les calamitats aparents. Així, el que vaig confeccionar va ser una bella, bellíssima mentida. Falsa però seductora, amb esquitxos de veritat i substrat maligne. Havia de ser un sabotatge, i al mateix temps havia de semblar superior a la d’en Dupuy-Vauban, el millor enginyer viu des de la mort del marquès. Superior a en Dupuy! I aconseguir-ho sota el judici escrutador d’en Jimmy! Només de pensar-ho m’envaïa el vertigen.

En tot cas, la trinxera arribaria fins al peu de les muralles, als borbònics els sobraven homes, que per al seu tirà només eren un tipus més de material. Però una trinxera defectuosa trigaria més a consumar-se, potser una setmana o dues més. I durant aquest temps el nostre diminut univers podia girar sobre el seu eix. ¿Qui ho sabia? Potser es moria un rei, una reina; un canvi d’aliances, el que fos.

En Verboom, la impaciència del qual anava a més, entrava a l’habitació que em feia de cel·la cada dos per tres.

—¿Ho té, ho té? En Berwick està a punt d’arribar. Afanyi’s!

Vaig posar la taula vora la finestra. Allà la llum del sol entrava en angle inclinat i molt definit. Milers de volves de cendra suraven al focus, com meduses entre dues aigües. Aquella tercera matinada em va semblar que els ulls, adolorits i vermells, se’m fondrien.

En Verboom va entrar i va tancar la porta amb una mirada criminal. La paciència se li havia acabat. Em vaig avançar a les seves paraules.

—Això potser saldarà el nostre compte.

—Molt gran treball hauria de ser perquè valgués una vida —va dir aixecant el plànol, i va reblar—: Sobretot si és la seva.

Va observar el plànol llargament, sense expressió. Va llegir les notes. Va tornar al mapa. El seu examen durava una eternitat. Jo no era capaç d’interpretar el seu remugueig d’home concentrat. Al final no vaig poder resistir-ho més i vaig demanar:

—¿Veu cap esperança en el nostre fetus de trinxera?

No va respondre, com si jo no hi fos. Seguia amb el nas sobre el mapa, recorrent-lo amb un dit. I sense dignar-se mirar-me, va dir:

—¿Vostè què es pensa? —Per fi va alçar la vista, buscant-me els ulls—. Altrament ja seria mort.

Tot l’endemà el vam passar junts, polint detalls. Jo estava esgotat; ell, desbordant d’energia. Era un home de forces grolleres, però il·limitades. No diré que el meu enemic fos un talòs ni un vulgar viciós. Durant les vint-i-quatre hores següents la seva atenció no es va desviar d’aquella taula. «Déu meu —pensava jo—, ¿aquest home no orina, no dorm, no menja mai?». Proveït d’un bescuit i una ampolla de porto, l’imaginava capaç de travessar deserts. Em cosia a preguntes.

—Massa a prop —va dir en un moment donat—. Inicia els treballs de la primera paral·lela molt més a prop de les muralles. El dia que s’obri trinxera la tropa correrà el risc que la descobreixin i la massacrin.

—¿Vol que en Berwick apadrini l’obra? Doni-li el que vol. Com més endavant comencem, menys dies necessitarem perquè les obres arribin a les muralles. En Berwick no podrà resistir la temptació.

—Les tres paral·leles i els ramals que les uneixen, massa amples —va objectar—. ¿Per què? Buidar tanta terra implicarà un sobreesforç, i en conseqüència pèrdua de temps.

—L’amplada de la trinxera ha de ser proporcional al gruix de les defenses —vaig argumentar—. Per atacar-les necessitarem una tropa nombrosa. ¿On vol aposentar la tropa de xoc? I ¿com circularan soldats i sapadors per conductes estrets? Tot el trànsit d’homes i material s’aturarà. Volent estalviar temps, en perdríem.

—Ha decantat la trinxera molt més a l’esquerra, i l’ha acostat al mar.

—Si recorda la topografia —vaig dir—, en aquesta banda hi abunden les sèquies i hi desemboquen rieres. A l’estiu són seques. Els excavadors podran aprofitar els llits paral·lels a les muralles. Només hauran de fer més fonda una trinxera que la naturalesa i els hidràulics ens regalen mig feta.

Almenys en una cosa l’havia encertat: és més difícil matar un enemic quan el coneixes. Aquelles vint-i-quatre hores de feina braç a braç, de solidaritat aparentada i falsa, però solidaritat al capdavall, havien fomentat una lleugera aproximació humana. Solia gratar-se les galtes carnudes amb el dit petit. La gent acostuma a fer servir l’índex. En Verboom deixava de ser en Verboom, el meu enemic mortal, per convertir-se en un home de mitjana edat, amb una cosa que el distingia de la resta de cossos que poblaven el món: es gratava la cara amb el dit petit. Diré, fins i tot, que la feina en comú va generar una semblança de camaraderia. No pots desitjar la mort del qui fa servir l’altre rem de la barca, almenys fins que arribis a la platja.

¿Es pot honorar l’enemic? M’assaltaven els dubtes. ¿I si, ben mirat, el mal home no era ell, sinó jo? No podia negar del tot la seva versió de la nostra hostilitat. En realitat, ¿què m’havia fet en Verboom, quin mal em devia? Un dia, mentre galantejava, l’havia atacat un galdós «jardiner». Qualsevol home, al seu lloc, m’hauria maleït igual que ell. Vaig deduir, entre càlculs de carretons, desviacions i aproximacions, drenatges de fondàries, coronaments de cavallers i angles de contraescarpes, que el meu odi cap en Verboom era només la manifestació del meu amor per la Jeanne Vauban. Potser només l’odiava perquè era més fàcil intentar matar-lo que reconèixer la veritat: que havia perdut la Jeanne no per culpa seva, sinó meva. Aquella il·luminació sobtada em va afligir.

Entengueu la meva situació. Arrencat de casa, captiu però encara lluitant amb l’intel·lecte, en secret i contra tothom, incloent-hi els meus, que potser em consideraven un desertor. En Jimmy a punt d’arribar, presència contraposada a Don Antonio. I la Paraula surant en algun lloc d’aquella atmosfera corrupta i saturada de cendra en suspensió a causa de l’artilleria. El desordre que la meva ànima va viure aquells dies va fer titubejar el meu odi cap a en Verboom.

No, no és això. He dit que seria sincer, i penso ser-ho.

Ara us dic per què ens vam odiar des del mateix moment en què ens vam veure, i per què el vaig odiar fins que el vaig matar, i per què encara avui dia odio en Joris Prosperus van Verboom.

Doncs perquè sí! Hi ha coses que són perquè són, no es trien, són així i prou. I a la merda en Verboom!

Fi del capítol, collons.

¿Ah, no? La meva morsa rossa suggereix que estaria bé arrodonir-lo. Ah, sí, diu que expliqui el que va passar aquella mateixa nit. (¿Veus què passa? T’has convertit en l’enginyera d’aquest llibre, la meva llengua reduïda a pobre sapador).

Quan vam acabar la feina ens havia vençut l’esgotament mental. En Verboom es va fer portar unes quantes ampolles. El porto era la seva passió i el seu esbravament. Per una ampolla d’aquell vi, deien, pagava fortunes. Des del començament de la guerra el comerç portuguès es limitava a Anglaterra, cosa que feia que les reserves disminuïssin més i més. I tot i així el va compartir amb mi. Potser, com deia, perquè després de l’esforç comú li resultava més difícil ofendre’m aquella nit que assassinar-me l’endemà a la matinada.

Com tots els homes quan beuen (menys en Jimmy), vam parlar de dones. Bé, en va parlar en Verboom. Jo vaig callar la meva melancolia de l’Amelis. Mentre va estar tancat a Barcelona, és un dir, els pendons vermells li van proporcionar putes de luxe i tot.

—Bé, una de sola —va dir sense donar-hi importància—, una meretriu a sou dels seus magistrats.

—Déu meu, només una companyia! —Vaig riure—. ¿Un ostatge tan distingit i el van sotmetre al turment de la monotonia? Devien voler assimilar el seu captiveri al del matrimoni.

Ja estàvem prou beguts perquè no copsés el meu sarcasme.

—Coneixia el seu ofici, aquella mala pècora. La primera cosa que faré quan entrem serà manar que la busquin —va confessar—. Una morena, exageradament prima. A mi m’agraden amb més formes. Molt sinuosa de malucs, amb la llengua feia meravelles.

—¿Morena?

—Moreníssima. —I va precisar—: De cabells, de pell no. —Va picar la taula amb els nusos dels dits com si fos una porta—. I les carns més dures que un roure. Això que la molt bandarra era una rata. —Va riure—. Sempre venia amb el mateix vestit, de color violeta. Sense joies, sense cap novetat d’indumentària. Sempre aquella roba de color violeta. ¿A què devia dedicar els guanys? Ui, i ¿sap el més destacable? —Parlava mirant les parets, com els qui rememoren. Distret per la ingestió de porto, no s’adonava de la meva atenció animal—. Sent dona tenia un cap extraordinari. En la negror més gran del meu captiveri, va ser ella, ella!, qui va trobar la solució de tanta penúria. Em va dir: «Joris, videta, si vols sortir-te’n, proposa que t’intercanviïn per un peix gros com tu. Com aquell general, en Villarroel, que està captiu dels Borbons. No s’ha fet perquè ningú ha tingut l’enteniment d’imaginar-s’ho. Ell ve a Barcelona i tu te’n vas a Madrid. Tothom content». —Admirat, va sacsejar aquell cap gros que tenia com un gos que s’espolsa l’aigua—. Senzillament no se m’havia acudit que pogués ser tan fàcil. Vaig proposar-ho. I aquí em té.

¿Puc explicar el que més em va doldre? Una nimietat. Aquell íntim, personalíssim «Joris, videta». Els gots eren d’argila cuita. No em vaig adonar que comprimia el meu amb tots cinc dits. Va esclatar amb un soroll de nous esclafades.

Allò va fer que en Verboom es desprengués de les bromes de l’alcohol. Em va mirar. I m’ho va veure a la cara. La seva es va il·luminar.

—No —va dir—, no pot ser.

He viscut noranta-vuit anys. I si en visqués mil noranta-vuit, aquella riallada seguiria retrunyint-me a les orelles com si fos ahir.





7


¿Heu estat mai morts? Jo sí; unes quantes vegades. I és un estat tan benigne, tan plaent, que puc entendre per què no n’ha tornat ningú. La mort només mata els desitjos i les obligacions. I sense desitjos ni obligacions, ¿per a què tornar a la diminuta circumferència d’aquest nostre univers?

Feu memòria: el bo d’en Zuvi darrere el cordó borbònic, tancat en una habitació, buida de tot menys de pols, el meu plànol de la Trinxera d’Atac acabat. A fora retrunyien uns canons llunyans, monòtons, impersonals com riallades del Mystère. Amb la feina enllestida, la matinada següent havia de ser l’última de la meva vida. En Verboom em consultava els detalls finals, que anotava indecentment. Cansat, es va fregar els ulls amb els punys, va desar les notes en una carpeta i, tot seguit, va llançar un crit agut en holandès.

Van entrar dos elements més amples d’espatlles que jo llarg de cames. El xarcuter d’Anvers donava copets als angles de la carpeta, encaixant-hi els folis. I mentrestant, com aquell qui res, va girar la cara cap a mi.

Aquell petit gest ho deia tot. Em pensaven liquidar allà mateix. Segur que eren mercenaris valons al servei privat d’en Verboom. Quatre manasses em van aixecar de la cadira per les aixelles.

—Un moment! —vaig cridar.

No he pensat mai tan de pressa. Em vaig debatre a cops de colze i vaig tornar a arrapar-me a la cadira, vaig estendre la mà sobre el mapa i vaig suplicar miserablement:

—Monseigneur! Et les moulins?

—¿Quins molins?

—No hem perfeccionat l’atac a la secció L. Els sediciosos convertiran aquells molins en reductes.

En Verboom va pestanyejar.

—Ah, sí, els molins de la secció L —va dir—. Els hem deixat pendents i després no hi hem pensat més. Bé, tampoc són gaire rellevants. L’assalt els deixarà de banda.

Era com si digués: «No, no ajornem l’execució». Els dos mercenaris seguien allà, com gossos de presa amb prou feines continguts, i van tornar a agafar-me per les aixelles. Llavors em vaig inventar no sé quina bola sobre els molins. Els vaig dir que un geni anònim havia creat un curiós sistema de camuflatge artiller. Les finestres dels molins es reconvertien en troneres. A dintre, discretes, boques de canons mitjans. No eren molins de vent, però se’ls incorporarien pales. El seu moviment, coordinat amb el foc de les peces, serviria per dispersar el fum de la pólvora. L’enemic trigaria molt temps a detectar la procedència exacta d’uns trets tan mortals.

—Molt original! —va exclamar en Verboom amb interès plagiador. Va prendre unes quantes notes i, pensant en veu alta, va demanar—: ¿Coneix el geni boig que ha tingut aquesta idea? Potser, quan caigui la ciutat, li oferiré evitar la decapitació a canvi de servitud. —No era un home gaire intel·ligent. De cop va girar aquell cap gros que tenia, mirant-me amb rancúnia renovada. Les seves pròpies paraules li havien assenyalat el camí—. És vostè, és clar.

Aquella ofensa va ser definitiva. Aviam, ningú pot viure eternament saltant del foc a les brases. En Verboom va donar l’ordre que em traguessin d’allà, i aquesta vegada els gegants valons sí que em van subjectar bé.

Jo no podia saber-ho, però ja feia uns quants dies que la meva sort estava decidida. A les muralles havíem penjat uns quants espies atrapats a l’interior de Barcelona, per a escarment dels altres. Veient allò, els borbònics van decidir prendre represàlies, és a dir penjar uns quants dels nostres al cordó. En Verboom havia fet incloure el meu nom a la llista. De fet, quan hi vaig arribar només quedava una forca lliure, un pal de més de cinc metres d’alt, amb forma de L inversa, just darrere el cordó.

Més que un ajusticiament semblava una execució tumultuària. La visió de penjats a les muralles havia excitat l’ànim de la tropa, i els oficials podien contenir-la amb prou feines. Un mar de braços em va empènyer i em va sacsejar, i si no hagués sigut per la meva escorta de valons, ni tan sols hauria arribat al cadafal. Amb les mans lligades a l’esquena, em van pujar a la forca per unes grades de fusta, uns artefactes dissenyats perquè la infanteria surti de la trinxera.

Des d’aquella altura podia veure-ho tot. Tot. Bufava un vent de ponent que arrossegava el fum al mar. Els meus ulls, lliures de la boirina de la pólvora, repassaven el front.

El cordó, els canons borbònics. Aquell dia els seus artillers treballaven sense esperit, potser emperesits pel relleu imminent del seu comandant, en Pòpoli. Pels ramals que conduïen des del cordó fins als Caputxins circulaven grups de soldats amunt i avall com formiguetes, proveint de munició l’artilleria. Des de la ciutat, les peces d’en Costa replicaven amb projectils més meditats que torrencials.

Podia veure les posicions de les Dues Corones, i em sabia de memòria les nostres. Em constava quin batalló de la Coronela era darrere de cada pany, dintre de cada baluard. A cada un dels campanars de la ciutat més propers a les muralles, parelles d’observadors. Unes brigades de reparació buidaven de runa el fossat, protegits per escuts fets amb unes quantes portes soldades les unes amb les altres.

La terra entre tots dos contendents, solitària en aparença, bullia d’exèrcits secrets. Totes les casetes en ruïnes, mil vegades disputades, ara eren plenes de patrulles ocultes d’algun dels dos bàndols. Intuïa els nostres franctiradors a les fractures del terreny. Així, veia al mateix temps la presa i el caçador, els imprudents farratjadors borbònics i els tiradors que els aguaitaven. Per darrere de l’estacada, els murs esbotzats, i encara més enrere el perfil de tota la ciutat, amb dotzenes de campanars retallant-se al cel com agulles. I al fons de tot, el nostre Mediterrani, sempre indiferent al calvari dels homes. La ciutat em va fer pensar en un cos moribund que segueix cicatritzant tot i l’agonia.

Hi ha alguna cosa d’irremissible en el contacte d’una soga amb el nostre coll. Els meus últims pensaments, mal que em pesi admetre-ho, van ser tecnicismes vacus i sense sentiment. Vaig pensar entre mi: «En Costa hauria de corregir el tir uns quants graus». Un grup de soldats van retirar les grades de fusta. Els meus peus van perdre suport.

No podem entendre la grandesa del món fins que no arriba el renunciament. En la meva última visió tot era bo, bell, exacte. Fins i tot la destrucció de les muralles formava part de l’ordre, bretxes perfectes com capolls de seda. Qualsevol instant és un fi, pletòric en si mateix. Quin gran error creure el contrari! El meu últim pensament racional va ser: «Que imponent que és un setge en marxa». Després, el deliri de l’ofec.

* * *

Vaig sentir una cosa. Això:

—Desperta’t. T’ho mano.

Vaig obrir els ulls.

Era en Jimmy. Em mirava, amb la cara molt a prop de la meva. Vaig arribar a ensumar-li el perfum de la perruca.

Davant meu tenia el Jimmy que jo coneixia: ell i la seva satisfacció egoista, la seva rialleta més cortesana, orgullós com una cua de paó. L’envoltaven uns quants ajudants. Quan va veure que em despertava, es va tombar cap a ells amb gest triomfal i aixecant una maneta amanerada, com dient: «¿Ho veieu? Ho he fet. Reviu».

Perdoneu la meva mirada desorientada. Em tenien en una tenda reservada per a oficials borbònics ferits. Al voltant del coll, un gruix de benes. La majoria dels llits, buits. Però no érem sols. Molt al fons hi havia un catre on agonitzava un capità espanyol; les seves ferides eren massa espantoses perquè les ocultessin les benes. Una ranera musical li fugia de la boca. En Jimmy no li va dedicar ni una engruna d’interès. Va acomiadar el seu seguici.

—Ets un paio amb sort —va dir quan vam quedar sols amb el moribund—. De seguida d’arribar em dirigeixo a inspeccionar el front i t’hi trobo, gronxant-te a la forca amb la tita dreta. Un segon més i ni jo hauria aconseguit salvar-te. ¿Pots parlar?

Vaig fer que no amb el cap.

—No m’estranya. Una mica més i la soga et sega el coll. ¿Ha sigut idea d’en Verboom?

Vaig assentir. Mentre dipositava els guants sobre un moble, en Jimmy va fingir mostrar-se sorprès.

—Com hi ha món. O sigui que ha sigut ell. ¿Tan amiguets sou?

Vaig respondre amb una botifarra, poc enèrgica a causa del meu estat. Sobre la cara d’en Jimmy va caure una ombra d’escrutini. Es va asseure al llit. Uns sospirs. Em va picar fluix dues vegades amb la palma a la part interior del tou de la cama.

—Tinc molta feina. Mentre et refàs decidiré si et contracto o et torno al cadafal. Ara dorm.

* * *

El tercer dia de la meva reclusió en aquell petit hospital de campanya van venir-me a buscar. En Jimmy havia instal·lat la seva residència i lloc de comandament en un indret que es deia Mas Guinardó, una gran masia darrere del cordó borbònic. M’hi van traslladar uns mercenaris anglesos, segurament al servei personal d’en Jimmy, i em van deixar anar a l’interior de la casa com un peix en un estany.

En Jimmy no hi era. La meva única companyia, un parell de servents. El meu estat era tan irregular com ambigu: convidat i presoner. Ni em donaven ordres ni en podia donar jo, de manera que vaig passejar lliurement. Al despatx abundaven els papers, encara en desordre. I a sobre de la seva taula, una missiva del Felipó.

Si deixeu el gat lliure per casa, mentre sigueu fora tafanejarà pels racons. En Jimmy ho sabia, per això no vaig dubtar ni un segon que havia deixat la carta allà a propòsit perquè la llegís. Eren les directrius que havia de seguir en l’atac final.

Debiendo prometerme muy en breve la rendición de la plaza de Barcelona, he juzgado conveniente advertiros de mis intenciones. Estos rebeldes como tales están y son incursos en el mayor rigor de la guerra. Cualquiera gracia que experimenten será un mero efecto de piedad y conmiseración, por lo cual, si arrepentidos de su error, recurrieren antes de abrir la trinchera, pidiendo misericordia, no se la concederéis prontamente, pero les oiréis, y haciéndoles presente su rebeldía, y cuán indignos son de misericordia, los esperanzaréis de ella, ofreciendo interponeros conmigo para que logren a lo menos sus vidas, exceptuando si se puede de esta gracia (que será sólo lo que ofreceréis y nada más) los cabos principales. Si no se dieren por entendidos y dejaren levantar tierra, y Abrir Brecha, ya en este caso no los oiréis más capitulación que la de rendirse a discreción. Y si todavía aun en este caso mantuvieren precitos y llegare el caso de asalto, ya en él no son dignos, como comprenderéis, de la menor piedad, y deben experimentar el último rigor de la guerra a que deben quedar sujetos cualesquiera oficiales españoles que se hallan dentro.

Mare meva, si aquella era la sort reservada per als oficials, ¿quins escrúpols tindrien amb la resta dels habitants?

En Jimmy es va presentar per sorpresa, tan superior que ni tan sols es va molestar a renyar-me per haver ficat el nas al seu despatx.

—No m’allargaré —va dir—. Estic enfeinat.

Sempre aquells moviments impacients, fins i tot quan descansava. Va agafar d’una revolada una poma d’una safata, es va asseure en una butaca encoixinada i va començar-se-la a menjar. En privat es permetia les maneres d’un nen, una cama per sobre d’un braç de la butaca i queixalant la poma amb el cap tirat enrere.

—Els sediciosos et pagaven una misèria —va prosseguir—. Així doncs, no els servies per diners. Ni per ambició, perquè és evident que estan perduts. Digue’m: ¿les teves fidelitats estan retingudes per algú d’allà dintre?

—Sí. —Més que amb la veu vaig respondre amb una cosa semblant a una esgarrapada sobre una paret de calç. Però almenys ja podia parlar.

—¿Home o dona? —va demanar.

—Un nen.

Va tirar la poma enrere per sobre del seu cap:

—Déu meu, un nen! Cada vegada que et trobo sumes una perversió nova.

—I una dona, un vell i un nan —vaig afegir amb una serietat que vorejava la ferotgia.

Ell va seguir fent broma. Va tirar novament el cap enrere i va mirar al sostre amb un sospir.

—Això del nan ja supera els meus límits imaginatius —va dir, i a continuació va afegir, en un altre to—: Això et passa per haver desertat de mi. Si després d’Almansa haguessis seguit amb mi no et trobaries en aquests destrets. Primer et vaig oferir honors i companyia, que vas rebutjar, i ara et salvo la vida. ¿Puc exigir que esmentis la paraula «gratitud»?

—No.

—¿M’ajudaràs a esbatussar aquesta xusma sediciosa?

—No.

Va riure.

—Així m’agrada, que determinis les teves posicions. Ara ja puc obrir-te trinxera. Tornem a començar. M’he informat. Pel que sembla, a Tortosa vas ser l’únic enginyer que es va comportar com a tal. Ho vaig saber de seguida que et vaig veure: «El cap d’aquest noi mereix tanta atenció com les seves cames». M’ets útil en dos sentits. —Va riure de la seva pròpia broma i va afegir—: ¿Què demanes per reintegrar-te al meu domini?

No vaig respondre.

—Bé, molt bé, estem progressant —va dir—. La gent que no coneix el seu preu acostuma a sortir-me barata. —Es va posar dret i va començar a passejar amb les mans a l’esquena, mentre meditava. Va deixar anar un torrent de paraules—. El nen, la dona, el vell. Jo m’encarrego de treure’ls d’aquesta ciutat condemnada. Ai, sí, i el nan, no ens el deixem. Aquesta gent té un rar do que els permet mamar-te-la sense necessitat d’agenollar-se. Més: deu mil lliures. Però ¿què dic? Cinc mil i gràcies. Això sí: anuals i per tota la vida, naturalment. I algun titolet nobiliari. I una casa de camp, ¿per què no? Pel que he vist, aquest país està tan destrossat que sobraran mansions i senyorius vacants. —Es va asseure en una cadira de braços. Tenia el cos distès, però l’atenció no. La mà li sostenia la galta. M’observava com si fos un insecte curiós—. Això que, pensant-hi bé, incrementaré l’oferta. Aquesta mansió regalada no serà la teva residència principal. Allà hi instal·laràs la dona, el nan i tota la quadrilla. Els visitaràs de tant en tant. Un parell de rebolcades per tenir-los contents i encabat de tornada a la teva llar de veritat. —Tot seguit va adoptar un to vague, com si parlés d’una cosa intranscendent. (Ho tenia preparat des de bon començament, per descomptat.)—. M’han arribat notícies de Bazoches. Diuen que la Jeanne Vauban no és gaire feliç. ¿La coneixes? Em sembla que sí. El seu marit ha recaigut en la demència. —Va riure cruelment—. Ara creu que la pedra filosofal està amagada al cony de la seva dona. Va intentar agredir-la amb un bisturí reial. Ja saps què vull dir, aquell instrument llarg i de punta ganxuda que els cirurgians fan servir per extirpar tumors anals. Gràcies a Déu el servei va intervenir a temps! L’han tancat. El matrimoni està en vies d’anul·lació. —Va tocar l’ase—. Que trist! Una dona tan bonica i tan sola al món! —Es va posar seriós—. Crec que series un bon candidat per reconvertir el castell de Bazoches en acadèmia d’enginyers. I també crec que series ben rebut com a futur director.

El vaig mirar amb fàstic.

—No saps què dius.

—Qui no sap res ets tu, burro! —va exclamar fora de si—. Per exemple: ¿sabies que la Jeanne és mare? El seu fill té sis anys. I segons els meus càlculs a l’època de la concepció el marit sempre estava a París. —Va canviar de to una altra vegada—. Ja coneixes aquestes aristòcrates franceses. Mentre el detestable marit és lluny, elles trien algun mosso d’estable perquè les munti. Ui, sí, a vegades en diuen amor. Per desgràcia, les nobles no es casen amb mossos d’estable. Ara bé, un noble, encara que sigui de nou encuny, resultaria perfectament acceptable. I estic segur que series un bon pare per al noi. ¿Tu què n’opines?

Quan en Jimmy parlava del futur tenia el rar talent de convertir-lo en veritat. Suposo que es devia a la seva condició. No és el mateix fantasiejar i fanfarronejar en una taverna que en un palau. Era en Jimmy, les regnes del món. Quan la gent com ell prometia el que fos era perquè ja ho tenia, i n’hi sobrava. La Jeanne. Pel fet d’esmentar-la la posava al meu abast. Per a mi, una cosa inassolible; per a ell, una nota insignificant.

—¿I tot a canvi de què? —va continuar—. De quasi res. Primer: quan jo t’ho mani ho deixaràs tot, siguis on siguis, per venir al meu costat, encara que jo sigui en una punta d’Europa i tu a l’altra. I segon: demà t’ordenaré una cosa. Una ordre que executaràs amb diligència i aplicació.

Vaig dubtar.

—¿Quina ordre?

Va interpretar el meu interès com una mostra de submissió. Això va fer que em parlés en un to implacable.

—Et faré saber les meves ordres quan em plagui, no quan tu m’ho demanis. ¿T’hi sotmets? ¿Sí o no?

Vaig abaixar el cap, pensant en la Jeanne, pensant en l’Amelis. Pensant en l’Anfan, pensant en un fill propi, desconegut però de la meva sang. Era en Jimmy. Pel fet d’esmentar la Jeanne, la ressuscitava. Tal com m’havia ressuscitat a mi. Tornar a Bazoches. Déu meu, només de pensar-hi em trastornava. Ningú tret d’en Jimmy era capaç d’idear un turment tan dolorós, tan pèrfid. Si acceptava el seu xantatge em convertiria en allò que més odiava en aquest món: un aristòcrata borbònic. Si m’hi negava, qui s’hi convertiria seria un fill meu. Només en Jimmy podia fer que et sentissis com una échauguette bombardejada.

—Merde! —es va impacientar—. La teva resposta! No tinc tot el dia.

La Jeanne. ¿L’estimava? La pregunta era una altra. ¿L’estimava prou per oblidar l’Amelis, la nostra petita llar en una quarta planta del barri de la Ribera, just darrere el baluard de Santa Clara? No, no es tractava d’això.

—Si compleixes la teva part —vaig dir—, compliré la meva.

Em va mirar sense pressa. Em va observar les celles, el llagrimeig dels ulls. Em va examinar l’angle dels llavis com si fossin els d’un baluard bombardejat.

—Bé…, bé…

L’interrogatori devia haver-lo satisfet, perquè tot el cos se li va relaxar, aquesta vegada sí.

—En efecte, no em menteixes.

* * *

De seguida que en Pòpoli se’n va haver anat, en Jimmy va fer una inspecció del cordó assetjador. L’acompanyaven el bo d’en Zuvi, la seva habitual cort de guardaespatlles anglesos, quatre gossos negres i fins i tot un parell de plumífers la missió dels quals era anotar les paraules del gran home per a la posteritat.

En Jimmy es deturava als reductes més ben disposats, i observava les defenses amb el seu llargavista de color negre mat, perquè els seus reflexos no atraguessin els tiradors. Coneixia el seu ofici: totes les preguntes que em va fer eren tècniques i molt agudes.

—¿Només t’interessen els baluards? —vaig inquirir.

—¿A què et refereixes? —va dir mirant-me mentre abaixava el llargavista.

—Ets un esteta, mira més enllà.

Va tornar a aplicar l’ull al llargavista.

—Mon Dieu, c’est vrai! —va exclamar—. Quelle belle ville!

—Abans del bombardeig encara ho era més.

Va riure.

—Això no em treu la gana. Anem a sopar.

Mentre tornàvem a Mas Guinardó va fer una reflexió adreçada al seguici que l’acompanyava:

—Certament, Espanya està sota la corona d’un perfecte al·lucinat. ¿Per què ha de voler destruir un domini tan ric i així perjudicar els seus propis interessos? Rendes, port, tallers, negocis en general que revertirien en la caixa reial. I els seus ministres més bel·licosos m’exigeixen arrasar fins a l’última casa i elevar un monòlit victoriós al mig.

No en dubteu, a en Jimmy el futur de la ciutat tant se li’n fotia. Creia en les seves paraules, però si hi va pensar en veu alta només va ser per expurgar les seves responsabilitats en cas que es produís una matança. Per a ell els assumptes espanyols eren un galimaties de rivalitats eternes on més valia no ficar-se. Els seus gossos l’acompanyaven a tot arreu. Quatre animals negres, grans com poltres, sense pèl i amb unes galtes d’un pam. El seguien al llit i tot. Cada un dormia en un angle. Aquests gossots sempre em van incomodar. Més que bèsties, semblaven cèrbers de color negre.

Més tard em va demanar:

—¿Vas estar realment mort?

—Crec que sí.

—La mort… —Va sospirar—. ¿Com és?

—No és res. El que ve després, per això, queda més enllà de qualsevol comprensió. S’esvaeixen el temps i l’espai. Una pau indicible.

—Descriu-la.

—No es pot. Només puc dir que el més espantós no és morir-se, sinó tornar.

Va riure.

—¿Em recrimines que t’hagi salvat la vida?

Em vaig tapar la cara amb un coixí i vaig respondre:

—És com beure un milió de litres del teu propi pus.

No li agradaven els diàlegs tristos. I encara menys no portar la iniciativa.

—Quan tot això s’acabi faré que obtinguis algun títol nobiliari —va dir—. ¿Comte? ¿Marquès? Deixem-ho en baró. —Va riure sonorament—. M’encanta la guerra. I ¿saps per què? Perquè en la pau tinc la família massa a prop. No hi ha més bona excusa per allunyar-se’n que una bona campanya, on pugui disfrutar dels meus gossos i els meus amants.

En Jimmy no lluïa Punts a l’avantbraç. Havia tingut mestres i havia dirigit prous setges per sumar més punts que jo. M’hi vaig interessar.

—Va ser la meva primera decisió política —va explicar—. Amb el temps m’hauria convertit en el millor enginyer del món, per descomptat. Però un Puntuat només pot ser un Puntuat; l’enginyeria els absorbeix i els exclou de qualsevol altra esfera. Els reis no serveixen els enginyers, sinó al revés. I jo vull ser rei. —Va girar el cap per mirar-me—. ¿Per què ho demanes?

—Perquè si fossis un Puntuat —vaig dir— hauria de morir per tu. Com que no ho ets, puc matar-te sense falta ni remordiment.

La rialla se li va tornar riallada.

—Ai, sí, ja no me’n recordava. Els enginyers i la seva sagrada moral del Mystère. ¿De debò et penses que són uns puntets, els que t’impedeixen apunyalar-me els ronyons? Digue’m, si et lliurés en Verboom, ¿t’abstindries d’arrencar-li el fetge perquè té tres Punts tatuats a l’avantbraç? —Es va posar seriós—. El Mystère és una invenció dels enginyers per adornar la insipidesa de les pedres i els angles. Tenir un déu secret, o un antidéu, fa que la gent es cregui més important del que és. El Mystère no existeix. —Em va donar l’esquena, va arrepenjar una orella al coixí i va afegir—: Encaputxa les espelmes.





8


En Jimmy era més ràpid que el perill. La matinada següent va fer ús del seu to més tirànic:

—Et vas comprometre a obeir. Ha arribat l’hora.

Li vaig dedicar una d’aquelles reverències escarafalloses pròpies de les corts i vaig demanar:

—¿Quines són les teves ordres?

Va fer un gest majestuós amb la mà i es va relaxar:

—Una bagatel·la —va respondre—. Mira això.

Va estendre dos grans mapes sobre la taula del seu despatx. El primer era la trinxera creada per en Verboom i sabotejada per mi; el segon, la trinxera ideada per en Dupuy-Vauban. Durant una bona estona vaig examinar-les totes dues. Jo puc assegurar-ho: la recança entra pels ulls.

No vaig poder contenir les llàgrimes. Llàgrimes silencioses que em van arribar fins a la barbeta i van lliscar fins a ploure sobre els plànols. En Jimmy se’n va adonar.

—¿Per què plores?

—Són dues trinxeres tan imponents… —vaig dir—. ¿Què vols saber tu de les emocions d’un enginyer?

Tant si en Jimmy optava per la meva Trinxera d’Atac, usurpada per en Verboom, com per la d’en Dupuy-Vauban, els nostres damnificats i vells murs no resistirien. Quan hi ha uns bons plànols, prou material i prous sapadors, qualsevol Trinxera d’Atac és imparable i tard o d’hora ateny les muralles. Però si en Jimmy es quedava amb la d’en Dupuy, tan perfecta, no aguantaríem ni un sospir: en menys d’una setmana serien a dintre. Tot i presoner, doncs, havia de fer el que fos perquè en Jimmy no s’inclinés pel plànol d’en Dupuy. Però ¿com aconseguir-ho? ¿Com?

Vaig demanar, com si es tractés d’una trivialitat:

—¿En Verboom ha pogut estudiar el projecte d’en Dupuy-Vauban, i viceversa?

En Jimmy no va advertir el temor profund que contenia la pregunta. La meva trinxera havia pogut enganyar, amb dificultats, un Tres Punts com en Verboom. Però si en Dupuy-Vauban, un Set Punts, l’analitzava a fons, tururut. Veuria el llautó acaramel·lat, totes les subversions que jo hi havia introduït.

Afortunadament, en Jimmy va exclamar:

—Per favor, no! No m’interessa una baralla de galls. Vull que defensin els seus projectes, no que em destrossin el de l’altre. Mantinguem la concòrdia. La primera tasca del qui assetja sempre ha de ser cohesionar les seves forces.

Tant de bo els pendons vermells haguessin sigut com en Jimmy! En comptes de donar suport a Don Antonio es passaven el dia emprenyant i fent-li la punyeta. A dintre, pocs i dividits; a fora, en Jimmy amb mà de ferro sota un guant de ferro.

—Els he convocat. Que s’esplaïn. Jo tindré l’última paraula, per descomptat. Tu de trinxeres en saps una mica més que jo. Assessora’m.

—Quin afalac! —vaig ironitzar—. La meva humil persona jutge d’uns enginyers tan grans. —I vaig afegir—: En Dupuy-Vauban forma part del teu estat major. Li vas ordenar que s’avancés perquè dissenyés una Trinxera d’Atac en lloc teu. ¿Per què no tries la seva i ja està?

—He inclòs el vell Dupuy-Vauban al meu estat major perquè és el millor enginyer viu del món. Però si tinc dues ofertes, ¿per què comprar el cavall sense escoltar la segona?

Quan es va asseure per rebre els «dos gallets», com els anomenava ell, la seva informalitat pueril va mudar. Era com si es disfressés de monarca.

—Escoltem-los. I recorda: tu seràs el crític que a la llotja s’amaga darrere el rei i li parla a cau d’orella. En el fons t’estaran parlant a tu, encara que no ho sàpiguen. Quan els doni comiat vull el teu consell.

Em va demanar que em dirigís a l’habitació contigua, fora de la vista però amb un envà tan prim que podria sentir-ho tot. Fins i tot veia la part de la cambra on serien a través d’una escletxa a l’alçada dels ulls.

Van entrar. En Jimmy va fer que s’asseguessin encarats l’un a l’altre i els va demanar que exposessin les virtuts de les seves respectives trinxeres. Primer en Dupuy-Vauban, després en Verboom. Van fer-ho. Era inevitable que sorgís la polèmica, i el xarcuter d’Anvers va ser interromput:

—¿Santa Clara? —va exclamar en Dupuy-Vauban amb escepticisme—. ¿Atacar pel baluard de Santa Clara? Això és una distorsió poliorcètica!

En Verboom va replicar:

—¿Distorsió? He treballat en aquesta trinxera durant anys. Arriba vostè, improvisa la seva i la pretén superior.

En Dupuy-Vauban, sense fer-li cas, va dir:

—Mariscal, l’hi prego. Aquesta ciutat ha sofert tres setges en aquests últims temps. Tres! Totes les trinxeres van atacar pel mateix lloc, i no era Santa Clara! ¿Hem de suposar que tots els nostres il·lustres antecessors anaven errats?

—Tot i ser natural d’Anvers, estic, he estat i estaré al servei del rei Felip, que Déu guardi! —es va exaltar en Verboom sense que vingués a tomb—. Per ell he sofert captiveri, i la meva fidelitat no ha defallit mai.

Aquí en Verboom havia agafat un argument molt feble. En Jimmy encara recordava les crítiques que li havien fet abans d’Almansa a causa del seu origen. Li va assestar una fuetada flemàtica.

—Benvolgut Joris —va dir—, el que es discuteix no és el nostre bressol. Arrels, arrels, arrels… els homes no són verdures. ¿Suggereix que jo mateix dirigeixi un exèrcit anglès contra el de sa majestat Felip V d’Espanya?

En Verboom va veure complots on no n’existien:

—Ja ho entenc! Aquesta reunió era una formalitat vàcua des del primer moment. Sóc enginyer, fill d’enginyers. Però, com és evident, no puc esperar que la meva estirp es compari amb la del gran Vauban. —Es va posar dret, amb els punys arrepenjats a la taula—. Informaré el rei d’Espanya de com es menysprea els seus súbdits a favor dels del rei de França, que no dubten a recórrer a les seves influències!

Allò va ofendre en Dupuy-Vauban, que tot i ser un cavaller tenia un caràcter d’allò més volcànic. Massa volcànic, en realitat.

—Calli d’una vegada, maleïda bagassa de les pedres i els angles! —li va etzibar, aixecant-se del seient—. Tots els enginyers d’Europa coneixen les seves argúcies. Al·lega prejudicis que no existeixen per aconseguir privilegis. Vostè no serveix cap rei, se serveix d’ells!

En Jimmy seguia l’intercanvi d’insults entre en Dupuy-Vauban i en Verboom sobiranament avorrit. I la veritat és que no feia ni el més petit esforç per ocultar la seva desídia. El recordo mirant al sostre, agitant una mà com si es tractés d’un vano. «Déu meu, quina calor —semblava que pensés—, i que insofribles que són aquests acaloraments». De cop un missatger va demanar permís per entrar. Molt important havia de ser el missatge per interrompre un consell del mariscal Berwick. En Jimmy va llegir la carta sense preocupar-se per la baralla de galls, que continuava davant seu.

—Senyors, silenci! Vull que escoltin una història —va dir quan va aixecar la vista del paper—. El mes de juliol deu el seu nom a Juli Cèsar. El d’agost es va instaurar en homenatge a Octavi August. L’emperador que va succeir August era un tal Tiberi. Els llepaculs del senat romà li van oferir rebatejar setembre com a «tiberi» en honor seu. Tiberi, que era menys tirà del que aparentava, se’n va mofar: «¿Què fareu», els va dir, «quan se us acabin els mesos i hi segueixi havent emperadors?».

En Verboom i en Dupuy van callar, intentant dilucidar el missatge que contenia el relat cesarià. El silenci es va prolongar. En Jimmy els va donar comiat amb un gest. Tots dos van fer una reverència, una mica desorientats, i van sortir.

—¿I aquesta paràbola dels emperadors, en Tiberi i el mes de setembre? —vaig demanar—. Exactament, ¿què volia significar?

En Jimmy estava sumit en les seves cavil·lacions.

—¿Això? No en tinc ni idea —va dir—. Estaven a punt d’embrancar-se en una baralla, i per aturar-la els he posat a cavil·lar. Quan algú no vol semblar curt, calla. —Va fer brandar la carta que acabava de llegir. Estava molt enutjat—. No et creuràs el que conté això.

Vaig veure el segell d’en Felip V al paper.

—Sí, ell, aquest dement coronat per una carambola de la història! —va exclamar—. M’escriu oferint-me el càrrec de comandant en cap de tots els exèrcits d’Espanya. A mi, mariscal d’en Lluís XIV de França! Però ¿quina oferta és aquesta? ¿Que abandoni en Lluís? ¿Pel seu exèrcit de descalços i captaires? ¿Per què no em nomena rei de les tribus gitanes d’Hongria? —Va fer una bola amb la carta, rabiós—. Per l’amor de Déu! Qui té Homer, ¿per què ha de conformar-se amb Virgili? —Va passejar per l’habitació, meditant, amb el paper rebregat a la mà. Ja tenia prous problemes, i, volgués o no, allò el posava en un compromís: dir que no a un rei sempre és perillós.

—¿I la teva decisió sobre la trinxera? ¿En Verboom o en Dupuy? —vaig demanar.

Va reflexionar caminant per la cambra, amb els ulls mirant a terra. El cor m’anava al galop. Si mai he resat, a Déu o al Mystère, va ser llavors: «Sisplau, sisplau —implorava entre mi—, que triï la meva trinxera, la meva trinxera, la meva».

De sobte en Jimmy es va parar. Va parlar amb la mirada clavada a terra i al mateix temps aixecant un índex cap al cel.

—Apostem per la trinxera d’en Verboom.

Amb la seva indulgència reial va concedir una explicació:

—Rebutjaré l’oferta d’en Felip, per descomptat. Serà un desaire. I si la meva carta li arriba amb la notícia que he marginat en Verboom, s’ho agafarà pitjor. Tu no saps com és en Felip: un infant malalt dintre el cos d’un rei. Començarem de seguida que haurem aplegat els materials. —I va concloure—: Mans a l’obra, com més aviat liquidem aquesta turba al·lucinada de Barcelona, millor.

* * *

La meva benvolguda i horrorosa Waltraud interromp el relat, demanant per l’Anfan i l’Amelis. Per resumir les inquietuds de la grassa Waltraud: ¿realment estava disposat a abandonar els meus? ¿Vaig mentir a en Jimmy? La meva resposta: no, no li vaig mentir.

Ara diré una cosa incongruent en aparença: que l’amor més elevat es demostra renunciant-hi. En Jimmy era en Jimmy. Mentir-li, tasca impossible. M’hauria descobert al primer pestanyeig. L’única manera d’ocultar-li un sentiment era no sentir-lo.

Si de veritat els estimava havia d’ajornar el meu amor per ells, suplantar els meus sentiments. Ser un altre, reinventat, passatger però creïble. L’única manera, emmascarar el meu amor amb un altre amor. I us asseguro que va ser tan difícil, o més, que dissenyar la meva mentidera Trinxera d’Atac. I sí, ho diré: durant quaranta-vuit hores em vaig lliurar a mi mateix. El temps necessari per dissipar els recels d’en Jimmy. El tercer dia em va regalar un uniforme de capità francès.

Ja sabeu el que diuen els mariners: una sola gota de quitrà emmetzina tot el barril. Doncs bé, a l’immens campament borbònic em vaig disposar a ser aquella goteta. És increïble les calamitats i els daltabaixos que pot causar un home, un sol home, si persevera amb voluntat de perjudici.

Em passejava orgullosament amb el meu uniforme francès nou, amunt i avall. Hi ha capitans i capitans, i la meva era una tela blanca acabada d’estrenar: el ben plantat d’en Zuvi el Camallarg imposant respecte a la soldadesca. Davant d’aquella tropa bruta i de peus enfangats, embrutida per un any de setge, se’ls apareix un capità com sortit directament dels salons de Versalles. Allà on veia una oportunitat, ho fotia tot enlaire.

Em vaig fixar en un recluta navarrès amb cara de gamarús. Vaig començar a escridassar-lo i quan el vaig tenir mort de por me’l vaig emportar al parc d’artilleria. Li vaig posar una maça i una escarpra entre les mans i li vaig donar ordre de picar el fogó dels canons. Allò els espatllaria sense remei, però ¿què podia dir, el pobre? Als exèrcits tirànics els soldats són servents manyacs. A diferència dels de la Coronela barcelonina, aquests no feien preguntes, i encara menys replicaven. Vaig tocar el dos. Tard o d’hora l’enxamparien fument cops als canons. Segurament el penjarien, però mentrestant hauria arruïnat unes quantes peces.

La pólvora és un bé tan preuat que normalment es custodia sota guàrdia i no es mou sense ordre expressa. Però en un setge majúscul sempre hi ha partides equivocades i a mig repartir. Interposeu-hi un bon sabotejador en el camí de distribució, i que faci valdre el seu grau. Vaig ordenar que portessin els barrils dels canons a la infanteria, i la pólvora dels fusells a l’artilleria. (La meva benvolguda i horrorosa Waltraud no ho entén. És clar, si et passes el dia bullint col, ¿què vols saber de la pólvora?). La granulació és diferent per a cada arma. Quan disparessin els canons, els projectils caurien a un pam de la boca. Pel que fa als fusells, les cassoletes esclatarien i deixarien cecs els tiradors. Amb mig gra de pólvora n’hi ha prou per calcinar un ull.

Començava a divertir-me de veritat quan em va sorprendre un vell conegut: el capità Antoine Bardonenche. Era inevitable que tard o d’hora coincidíssim en algun lloc del campament.

—Amic meu, per fi ens veiem! Però vostè es devalua. L’han reduït a capità, quan era tinent coronel al servei del rei Carles.

—Arxiduc Carles —el vaig corregir, ficat en el meu paper de desertor—. Rei és com els rebels anomenen aquest usurpador.

—Sí, té raó, tant se val —va dir en Bardonenche, a qui la política no li feia fred ni calor—. La qüestió és que ara tots dos som capitans. Ha de sopar amb mi.

Encara vaig fer unes quantes barrabassades més, i al vespre, quin remei, em vaig reunir amb ell. Va ser un sopar agredolç. Vam acabar la nit bevent a la vora d’una foguera del campament. Les flames, blaves i cansades, van donar un to melancòlic a la nostra reunió. Que lluny quedaven aquells dies d’esbargiments pels estanys de Bazoches, amb la Jeanne i la seva germana.

—¿Puc confessar-li una cosa? —se li va escapar en una reflexió nocturna i sentimental—. Odio tot això, ho odio. Mesos i mesos aquí, estancats en un trist campament de batalla. ¿Ha vist mai soldats tan malgirbats? Semblem un exèrcit de captaires.

—Bona o dolenta, em pensava que la guerra era la seva llar.

Va fer que no amb el cap.

—Això ja no és una guerra. Més aviat s’assembla a una cacera de llops. No hi ha honor ni dignitat a matar aquesta gent.

L’havien destinat a tasques de seguretat a la rereguarda del cordó: mesos seguits escortant els carros de provisions que arribaven als assetjadors, lluitant contra els miquelets que els encalçaven.

—No fa gaire, a prop de Mataró —va continuar—, vam incendiar tot un bosc per fer-ne sortir uns individus acorralats. Com cremen les pinedes! Les flames arribaven al cel, milers de pinyes esclataven com granades. Els vaig cridar que es rendissin. Els vaig jurar quatre vegades, pel meu honor, que la vida els seria respectada. Va ser inútil. —Va fer una pausa i va prosseguir—: Quan no van poder més van sortir del bosc en tromba. I ¿sap què? La meitat d’aquells cossos eren teies humanes. I tot i així, bramant amb la carn en flames, només pensaven a abraçar-nos per emportar-se’n algun de nosaltres a l’infern. Vaig travessar el pit d’un amb el sabre. Em sembla que era el capitost. Miri això. —Em va allargar una bosseta de cuiro—. La portava a sobre. Estrany, ¿oi?

La vaig obrir. Era plena de bales. En unes quantes encara s’hi apreciava sang resseca.

—¿Vostè creu en el destí? —em va demanar.

—No.

—Jo tampoc. Però resulta que hi ha dinou bales, i jo he mort dinou homes en duel o combat.

—¿I això quina importància té?

—Li vaig clavar el sabre al pit, fins al mànec. Hauria hagut de veure la mirada d’aquell home. Amb la seva última extremitud va intentar dir-me alguna cosa. No el vaig entendre.

—Segurament l’estava maleint.

En Bardonenche va tornar a dirigir la mirada a les flames.

—Sí, això devia ser.

«Cansament» i «Bardonenche» eren dues paraules que no lligaven. I malgrat això, aquella nit semblava esgotat, abraçant-se els genolls. Vaig sostenir la bossa d’en Busquets a la palma de la mà. En Busquets, el capità de miquelets que vaig conèixer durant l’expedició i que va ser tan vehement en el seu desig d’alliberar Mataró. La seva superstició era que no es moriria fins que no hagués omplert de bales aquella bossa. Bé, per fi sant Pere li havia obert les portes.

—¿Per què conserva un record tan macabre? —vaig dir, absort en la bossa com si fos una bola de cristall.

—No ho sé —va respondre amb un gemec—. Sento que ara aquesta bossa és meva. He intentat desfer-me’n, però no puc.

Vaig fer un lleuger somriure d’incredulitat.

—¿No pot? Jo me’n cuidaré, si ho desitja.

Novament va fer que no amb el cap, demanant:

—Digui’m, ¿quin sentit té transportar una bossa plena de bales fetes servir?

—No ho sé. —Vaig sospirar—. Potser el qui la portava volia endossar-la a qui el matés. O potser una cosa més pèrfida.

—¿Més? —es va interessar.

Vaig intentar pensar segons la mentalitat d’un miquelet.

—Quan els miquelets atrapen un francès o un espanyol amb una escopeta de pedrenyal català, i una espasa amb l’escut català al mànec, ajusticien el presoner amb la mateixa arma que havia saquejat. Llegeixi, a la bossa hi ha cosit el nom del propietari: «Jaume Busquets, capità». Si els amics del mort el capturessin amb aquesta bossa n’hi farien empassar el contingut. Aquest és el seu costum.

Immediatament després de parlar, em vaig penedir d’haver-ho fet. Dir coses cruels davant d’en Bardonenche era com ofendre un infant, per més que aquell home fos el millor espadatxí d’Europa. Havia de retirar-me al Mas Guinardó i em vaig posar dret.

—Amic meu —es va acomiadar en Bardonenche sense aixecar-se—, m’alegro que serveixi amb nosaltres. ¿Sap què? Més d’una vegada pensava: «Déu meu, si això arriba a les seves últimes conseqüències hi ha la possibilitat que hagis de matar el teu bon amic de Bazoches».

Vaig voler dir-li alguna cosa, però sense saber gaire el què.

—Antoine —vaig reflexionar en veu alta—, les coses potser són més complicades de com ens van ensenyar els nostres pares i mestres.

Em va sorprendre la lucidesa de la seva resposta, ell, sempre tan pueril.

—Això seria molt trist —va dir—. Significaria que estimant els nostres majors hem abraçat el que era fals. Però com a bons fills i bons alumnes, ¿quines alternatives teníem? —I va afegir en un to fúnebre—: Jo no vull matar-lo.

Em va deixar glaçat. Potser al capdavall no era tan babau. Potser la nostra amistat li permetia deduir moltes coses. Entre elles, que un tinent coronel «rebel» tan abocat a la defensa de la seva pròpia ciutat no es passaria així com així a l’enemic. Potser, aquella nit, en Bardonenche va fer la demostració d’amistat més generosa: no trair el traïdor.

—¿Vostè creu en els pressentiments? —em va demanar.

—No.

—Jo sí. Si els de Barcelona no es rendeixen, i es produeix l’assalt a la ciutat, moriré. Ho sé. —I de nou va abandonar la mirada en el foc.





9


Van obrir trinxera la nit de l’11 al 12 de juliol del 1714.

A en Jimmy li sobrava de tot: la primera paral·lela la van excavar tres mil cinc-cents homes, coberts per deu batallons d’infanteria i deu companyies de granaders. Jo, tan acostumat a fer la guerra del pobre, no podia sinó envejar tant luxe de recursos.

Gràcies al meu uniforme de capità francès no em va ser difícil infiltrar-me en la trinxera. Tan aviat com van començar a cavar, m’hi vaig esmunyir. I com treballaven! Milers de pales tirant terra endavant, en una extensió de més d’un quilòmetre de llarg i a un ritme de galiots.

El solc ens va arribar als genolls i ben aviat al pit. Les cistelles de feixines hi circulaven a milers. Les omplien de pedra i sorra, les posaven a la vora anterior de la trinxera i reforçaven el parapet amb més palades. Per dintre em consumia, pensant en la ciutat, pensant en els soldats de la Coronela barcelonina: «Però ¿què espereu? —em desesperava—. Ataqueu, ataqueu d’una vegada!».

Que una trinxera sofreixi un assalt el seu primer dia de vida és una cosa tan reglada, tan comuna en qualsevol setge, que resulta insòlit que l’atac no arribi a produir-se. Els treballadors, i la tropa que els cobreix, estan en una situació que no pot ser més exposada. La maniobra més habitual és que des de les muralles es bombardegi la trinxera i a continuació una tropa nombrosa surti en tromba. Si la sortida està ben preparada, i amb una mica de sort, els assetjats desbordaran la gent que protegeix la trinxera, aquella primera paral·lela encara poc excavada, poc fonda, encara mal refugi. En aquesta primera sortida els assetjats intenten arruïnar les obres, fins i tot reblir el que s’ha excavat, per retirar-se tot seguit. No sembla que sigui gaire, però a la guerra la moral ho és tot. La ciutat envia un missatge a l’exèrcit atacant: «El que heu fet, desfet està. Veniu a buscar-nos!». La feina ha de tornar a començar de nou.

La posició dels borbònics era vulnerable, com el primer dia de qualsevol trinxera. Però és que, a més a més, quan havia redissenyat la d’en Verboom jo havia remarcat que s’havia de començar a fer-la molt a prop de les muralles. Una distància inusualment curta, la veritat. A tret i mig de fusell, tot just uns sis-cents metres. La meva esperança secreta, que naturalment vaig ocultar a en Verboom, era que un general tan atent com Don Antonio descobriria les obres i les atacaria. Tot jugava a favor nostre. Com que aquesta primera paral·lela era tan a prop de les muralles, els nostres podrien abordar la trinxera en una càrrega instantània. Abalançant-s’hi a la carrera no sofririen pèrdues fins que arribessin al cos a cos, i en aquest combat les seves passions superaven de bon tros els mercenaris francesos del Monstre i els reclutes espanyols del Felipó.

Com estava reglat, en Jimmy va manar que els borbònics es passessin la nit fent sonar timbals per ocultar la fressa de les eines. Una pèrdua de temps. Encara que les obres comencin en plena nit és impossible ocultar milers de treballadors picant el terra. El moment més terrible per a la feina de sapa és l’endemà. Després d’una nit sense pausa ni descans, els homes estan exhaustos, i el sol ja surt. Fins a aquell moment no ha passat res. Relaxament. I de cop vénen els assetjats, en un atac fulgurant.

Però ja clarejava, i a les muralles no es detectava cap moviment. ¿Per què els barcelonins no atacaven, per què? Mecagon dena, ataqueu d’una vegada! I per primera vegada em va envair un sentiment atroç que no desitjo a ningú: «Déu meu, Martí, potser has dissenyat això massa bé».

Don Antonio, per descomptat, tenia plans per fer un atac fulgurant contra la trinxera de seguida que la comencessin. El que jo, naturalment, no podia saber era el que estava passant a dintre la ciutat. ¿I què hi estava passant? Doncs que els pendons vermells, per variar, van ficar-hi el nas i ho van esguerrar tot. Don Antonio es va passar tota la nit del 12 al 13 orquestrant aquella sortida. A primeríssima hora del 13 de juliol va enviar una nota a la muntanya de Montjuïc, on s’allotjava la seva dona, avisant-li que a les nou del matí pujaria a dinar. La va dictar en públic, de manera que a les vuit del matí tota la ciutat sabia que el general Villarroel, en comptes d’atacar, es passaria el dia gaudint d’un àpat suculent. Quin menyspreu homèric cap a l’enemic! «¿Ells obren trinxera? Doncs jo em penso anar a atipar. Mireu si em preocupa el que facin o deixin de fer!».

Fins i tot la meva benvolguda i horrorosa Waltraud, que és tan xerraire i tan curta com un lloro, ha entès que aquella nota tenia com a objectiu despistar els agents borbònics. Ja sabem que a Barcelona pul·lulaven més espies que mosques al cul d’una mula, de manera que a les nou en punt, en efecte, Don Antonio va pujar a Montjuïc envoltat d’una nombrosa i visible escorta. Però els seus plans eren baixar discretíssimament a les onze, molt abans que qualsevol dinar mediterrani, per dirigir l’atac.

En Casanova, al govern, estava fora de si des del moment que l’havien informat que els borbònics havien obert trinxera. Va perdre els nervis i, quan es va topar amb un dels nostres generals d’infanteria, li va cridar amb molt males maneres:

—Ja que puja al festí de Montjuïc, digui a en Villarroel que els barcelonins no paeixen gens bé que es permeti treballar a l’enemic amb tant de descans!

El general, és clar, en va avisar Don Antonio. Consternat per l’escridassada, aquell general va inflar encara més les paraules del conseller en cap. Don Antonio, doncs, no va tenir cap més remei que ajornar l’atac mentre conciliava ànims amb el govern. Com que no devia tenir-ne prou d’haver espatllat el simulacre a Don Antonio, en Casanova amb prou feines es va calmar quan en va saber els motius. I per rematar-ho es va posar a interferir en el pla de batalla. Segueixo pensant que ningú, a la Barcelona assetjada, va arribar a comprendre fins a quin punt un tros de militar com Don Antonio va posar a prova la cautela i la paciència dels seus nervis. Hi va haver mil disbarats casanovians que no val la pena referir.

Mentre en Casanova discutia amb Don Antonio, jo estava arrupit al fons de la primera paral·lela, protegint-me com bonament podia dels canons del nostre magne artiller remugador de julivert, en Francesc Costa.

Ja abans de trenc d’alba, en Costa, que sempre havia anat una mica a la seva, no va esperar que li arribessin ordres ni del govern ni del comandament. Va recol·locar vuit morters i quaranta-dos canons, que van començar a vomitar bombes i metralla contra la primera paral·lela (i contra la meva pobra persona).

Pel que fa al bombardeig, només diré que si l’artilleria és un art, aquella matinada mereix un record immortal. Els projectils dels morters traçaven una paràbola perfecta a l’aire. El deixant de fum al cel en puntuava els recorreguts. Algunes d’aquelles pedres pesaven més de cinquanta quilos. Ho aixafaven tot, i allà on queien aixecaven immensos brolladors de terra, feixines destrossades, vímets projectats com ganivets.

Els mallorquins d’en Costa alternaven els projectils de pedra amb els explosius d’espoleta. Quan aquests arribaven a dos o tres metres d’altura, rebentaven amb un esclat blanc i groc, i escampaven fragments roents sobre el cap dels atrinxerats. Es necessita molta traça perquè la metxa es consumeixi en el moment exacte: just sobre la vertical de la trinxera, ni quan la bomba encara és massa alta, amb la qual cosa la dispersió de la metralla perd efecte, ni quan ja ha tocat a terra, perquè l’absorbeix. Quan al davant hi ha un individu tan hàbil com en Costa, l’única protecció possible és cavar trinxeres molt fondes i poc amples, perquè això redueix l’àrea mortífera. Si ho recordeu, jo havia convençut en Verboom perquè establís els plànols al revés, amb la trinxera molt ampla i poc profunda.

Però, com sabeu, en aquells moments jo no era al costat del nostre artiller sinó a les línies borbòniques. I el meu gran problema era que, per una paradoxa del destí, em tocava sofrir el talent artístic d’en Costa. Les bombes esclataven sobre el meu cap amb una fressa de brollador. Recordo l’olor de terra humida i calenta de la trinxera, les parets de la qual encara estaven sense enfustar. Al meu voltant, per sobre i per sota del meu cos, dotzenes de treballadors es refugiaven com jo, arronsats i gemegant d’esglai per les detonacions aèries. A causa del trasbalsament dels sentits que infon una Trinxera d’Atac, els homes que s’hi submergeixen viuen una experiència extrema. Lluiten per salvar la vida, i en tres dimensions; a terra, amb les mans; per l’aire, amb les bombes, i sota terra, amb les mines. I a això encara s’hauria d’afegir una quarta dimensió: el temps. L’avanç d’una trinxera és la veritat més estrictament computable del món. I, tot i així, només ho és per al Mystère o per a un Deu Punts. A l’enginyer assetjador li sembla que avança com un cargol; a l’enginyer assetjat, que corre com una daina. Una Trinxera d’Atac és l’obra humana més precisa i, al mateix temps, la que s’executa en condicions més salvatges.

Per fi, passat migdia, de la ciutat van sorgir un miler d’individus, els meus bons veïns, disposats a tot. Vaig treure el cap per sobre del parapet i vaig veure els espais buits de l’estacada omplint-se de gent que venia a l’assalt de la trinxera acabada d’estrenar.

Es va muntar un pandemònium de collons. Els assetjats atacant pel centre de la trinxera, per l’esquerra i per la dreta. Cavalleria a les ales, en suport dels uns i els altres. Amb l’artilleria de tots dos bàndols disparant sense parar, i tant de moviment, fum i polseguera, no sabies qui matava qui. La meva intenció inicial era amagar-me en algun forat, esperar que l’onada d’atacants em sobrepassés, identificar-me i retirar-me amb ells cap a ciutat. Bon pla, ¿oi? Per desgràcia, la meva estratègia no va tenir en compte la meva proverbial covardia. Centenars d’individus carregaven directes cap a mi, borratxos i deixant anar esgarips com porcs degollats. Em va semblar reconèixer els atacants com una unitat acabada de crear, granaders a les ordres del capità Castellarnau.

«Valga’m Déu —vaig pensar—, aquesta gent sembla molt enfadada». Una línia de tres batallons normands els va sortir a l’encontre. Als d’en Castellarnau els impulsava una força endimoniada. Van arrasar els normands a cop de baioneta i van seguir endavant. Quan van ser més a prop vaig poder veure’ls els ulls, envermellits pel vi. Llavors vaig pensar entre mi aterrit: «Martí, aquests no estan per gaires punyetes». Avançaven a la càrrega deixant anar crits roncs de borratxo, dient visques a santa Eulàlia i rematant els caiguts. Amb els normands descompostos, no hi havia res que s’oposés entre ells i la primera paral·lela.

Una tropa d’assalt no coneix ningú. Ningú! Ells, en el seu estat de frenesí; jo, amb el meu uniforme ben blanc. De cop em va sobrevenir un dels pensaments més ridículs de la meva llarga vida entre militars: «Mare meva, que vénen els meus. Auxili!».

—Fugiu, fugiu! —vaig cridar als treballadors que m’envoltaven—. Toquem el dos o els sediciosos ens tallaran el coll!

Els que tenia al meu costat, tots ells obrers, van veure que fugia i van vacil·lar. Els granaders borratxos d’en Castellarnau ens queien al damunt, i, mentrestant, en Costa i els seus mallorquins ens bombardejaven amb una precisió demoníaca. I aviam, si tot un oficial fuig, ¿per què s’han de quedar uns simples obrers, que ni tan sols estan adscrits a la disciplina militar?

La brigada sencera va venir darrere meu. (I la veritat és que van fer ben fet, perquè, com vaig saber més tard, els pocs que s’hi van quedar van ser massacrats per aquells borratxos a l’abordatge d’una rasa). La majoria van deixar anar pics i pales, carretons i feixines a mig omplir, i van córrer a una velocitat esfereïdora. Alguns estaven tan morts de por que fins i tot em van avançar, a mi!

* * *

L’atac es va extingir sense gaires conseqüències. Més que un incendi va ser una lluminària, memorable només pels morts. ¿I a qui li importaven els morts? Els de la sortida van ocupar la trinxera, sí, van derruir tot el que van poder, sí, però immediatament va ser reocupada per quatre mil soldats, obrers i sapadors borbònics que van seguir cavant i cavant.

Un comandant em va donar un informe sobre els fets de la jornada perquè el lliurés a en Jimmy. Encara que estava del tot prohibit, de camí cap al Mas Guinardó la vaig llegir descaradament. Només la primera nit i el primer dia de trinxera havien costat 648 baixes entre morts i ferits. La nota era d’en Verboom mateix, i el bo d’en Zuvi (quina ironia!) va ser l’encarregat de fer-la arribar a en Jimmy.

Vaig entrar al Mas Guinardó amb la relació a les mans, pensant en quant més haurien patit si haguessin anat bé les coses. En Jimmy el vaig trobar al seu despatx. Estava dret, mirant per la finestra. La matança que acabava de presenciar el deixava fred. Es mossegava un puny, absort. Va girar el cap, em va veure i va tornar a dirigir la mirada als vidres.

Només gemegava, repetint com un obsés:

—Agonitza, agonitza, agonitza…

—Però ¿qui? —vaig cridar—. Jimmy, ¿qui es mor?

—La reina, la reina, la reina…

Vaig fer uns ulls com unes taronges:

—¿La reina d’Anglaterra? ¿Morta? —Vaig donar un cop de puny a l’aire—. Però Jimmy, això és meravellós!

Déu meu, quina funesta coincidència d’interessos. Per motius perfectament oposats, tots dos ens beneficiàvem de la notícia.

La balança de la política anglesa es movia entre dos plats molt delicats; tories i whigs es rellevaven en el poder. Morta la reina Anna, principal suport de la política de conciliació amb el Monstre, el canvi de govern semblava inevitable. I si Londres es regirava contra París, inevitablement s’aliaria amb Barcelona.

A Anglaterra existeix un poder que l’honora, desconegut a les autocràcies: el de l’opinió pública. A les gasetes de Londres es publicaven crítiques i retrets a la política exterior anglesa. El «cas català» era flagrant. Hi havia debats al Parlament.

No ens enganyem. Si la Grècia de Pèricles va enviar una expedició a Sicília va ser només perquè la van impulsar els seus demagogs públics. Anglaterra no coneix res més que els seus interessos, esperonats per l’opinió pública o per especulacions privades. Però si acudien en auxili nostre, ¿a nosaltres què ens importava el motiu? Anglaterra no tenia rival al mar, els seus vaixells trencarien el bloqueig naval francès. I com ja havia passat al 1706, quan la flota anglesa es va presentar al port en el primer setge borbònic, injectarien reforços, subministraments i moral a la ciutat. Vauban dixit.

Amb la mort de la reina anglesa qualsevol pròrroga en la sentència cobrava sentit. Dos, tres dies que aconseguíssim arrabassar al futur podien canviar-ho tot. I la meva trinxera era la pròrroga.

¿I en Jimmy? Aquella mort reial era l’ocasió que donava sentit a tota la seva vida. Anglaterra bullint, la successió en suspens. Havia nascut per ser rei, i quan es presentava l’oportunitat de la seva vida, era allà. Retingut milers de quilòmetres al sud per una causa que ni li anava ni li venia. Ningú pot dirigir un setge reial al sud i, al mateix temps, una rebel·lió dinàstica al nord. Havia de triar.

En Jimmy, per més cosmopolita que aparentés ser, era un anglès insubornable. Quan van enviar a l’exili el seu pare, l’últim rei catòlic d’Anglaterra, va ser criat a la cort francesa. Els ministres del Monstre el van ajudar a pujar, el seu talent va poder desenvolupar-se tot i la seva bastardia. Però com a mercenari de França, no deixaria de ser mai un personatge de segona fila. Al 1714 ja reunia tots els mèrits per presentar credencials a Londres. Vencedor de mil batalles, mariscal del món. Tolerant en matèria religiosa (per descomptat: no creia en res), conciliador de partits (tampoc creia en cap), doblegat a qualsevol interès que l’encimbellés (se serviria de tots i els serviria tots). En Vauban, tan càndid en política com un Ciceró, era partidari d’una república de barons virtuosos. En Jimmy no creia en cap règim que no fos presidit per ell (i uns quants barons viciosos). I, tot i així, continuava al servei del Monstre, que l’havia destinat a Espanya. Que abandonés el setge de Barcelona, just després de la destitució d’en Pòpoli, era impensable. El Monstre l’escorxaria de viu en viu. La mort de la reina el forçava a decidir entre les obligacions amb França des de la infància i el seu destí.

Li sobraven motius per odiar-nos. La guerra mundial, que havia durat catorze llargs anys, s’havia acabat. Però aquells obcecats de Barcelona no volien admetre-ho i eren una rèmora per al seu futur reial. Em va tenir al seu costat molts dies, hauria pogut interessar-se per les raons de tant de fanatisme. No ho va fer mai. En Jimmy va començar i va acabar el setge sense molestar-se per saber qui eren els seus enemics ni quina causa defensaven. No ens odiava, em sembla, perquè no estimava el bé ni el mal. Més que odiosos ens considerava un obstacle.

I de cop va caure malalt. Els metges no van saber veure l’evidència: que allò no era tant una malaltia del cos com una fractura al nucli de l’ànima. Podia ser fidel al Monstre i concloure el setge. O trair-lo, buscar el seu destí i tornar a Anglaterra com a aspirant al tron. Regnar per fi, ell mateix o a través d’algun dels seus germanastres curtets. Seguir sent un lacai sense futur o jugar-se el tot pel tot.

La tensió es va manifestar en forma d’unes febres virulentes que el seu zel militar no va fer sinó agreujar. Es passava el dia amunt i avall, supervisant-ho tot, especialment l’arribada dels materials necessaris per al progrés de la trinxera. Quan vaig tornar al Mas Guinardó no li quedaven forces ni per treure’s l’armadura. Jo n’hi afluixava les corretges. La suor li havia endurit el plastró de tal manera que era com arrencar la closca d’una tortuga. Mentre el despullava, odiant-lo, ell girava la cara cap a mi i suplicava:

—Tu no em trairies mai, ¿oi?

Aquell egoisme sense fons d’en Jimmy, insaciable, d’un despotisme elemental. La febre li va pujar fins a les fronteres del deliri. Trench… Go! Els seus xiuxiuejos em crispaven.

Una matinada no va poder sortir del llit. Va passar-s’hi el dia, humitejant llençols. Al capvespre es va presentar l’oficial de guàrdia demanant la senya del dia. Era ni més ni menys que en Bardonenche.

Aquell dia em va semblar més consagrat que mai al servei, la bondat als ulls, net de prejudicis. Ens va trobar al llit i mig despullats. Jo sostenia un cos de mariscal, les mans xopes de la suor d’en Jimmy, les nostres olors barrejades. Però en Bardonenche no va dir res, no va opinar res. Va fer dues passes tímides, enarcant les celles, mirant en Jimmy en les seves convulsions, i tot el que va mussitar, compassiu, va ser:

—Pobre, pobre senyor.

Mogut per la urgència, vaig bufetejar en Jimmy i vaig dir:

—Jimmy, Jimmy, l’exèrcit demana la senya.

Em va mirar sense deixar de retorçar-se com un possés, amb els ulls en blanc, i va xiuxiuejar amb un barboteig absent:

—Loyalty.

—Si es mor —em va dir en Bardonenche amb una tristesa còmplice—, serà un desastre. Un setge no pot canviar tres vegades de comandant en tan poc temps.

Amb un testimoni com aquell hauria sigut molt fàcil per a mi matar en Jimmy; ningú m’hauria acusat d’una mort tan previsible.

No, no el vaig matar. No vaig poder. Que els meus morts em perdonin.

Els calfreds li provocaven esgarrifances. Es va passar aquella última nit abraçant-se’m als costats, amb tanta força que les costelles em van fer mal tres dies.

—Digue’m que tu no em deixaràs mai, tu no —xiuxiuejava en ple deliri—. Trench… Go… King… Kingdom…

Cap a les cinc de la matinada, va afluixar. Vaig posar-li la mà al front. La febre remetia. Ho vaig agrair i al mateix temps vaig lamentar-ho. (Ja sé que és incongruent. Però posa-ho!).

Quan es va adormir, em vaig vestir en silenci i me’n vaig anar.

* * *

Afavorint la meva fugida del Mas Guinardó em disfressava un avantatge: ¿quin nàufrag abandona el bot per tornar al derelicte que s’enfonsa? Ningú sospitaria que tot un oficial francès, tan ben plantat i amb uniforme nou, tenia la intenció de travessar les línies per fugir cap a la ciutat moribunda.

Les primeríssimes llums del dia traspuntaven a l’horitzó. Vaig fer una bona caminada per l’interior del cordó, buscant el portal més allunyat de la trinxera. A la meva esquerra, la trinxera estava il·luminada per les fogonades de les dues artilleries enfrontades. Milers d’homes treballaven als seus solcs, tot el tràfec de la batalla es concentrava allà. Així doncs, com més me n’allunyés, millor.

Vagar per l’interior del campament borbònic augmentava el risc, de manera que finalment em vaig aturar davant d’un portal qualsevol. Hi havia una guàrdia nombrosa en prevenció d’alguna sortida dels barcelonins.

Bé, un dels avantatges de fugar-se d’un quarter general és que coneixes la senya:

—Lleialtat!

Vaig fer un gest majestàtic amb la mà sense parar-me, exigint que obrissin les portes. Van obeir. Al capdavall, eren allà per impedir que els rebels entressin, no que un capità francès sortís, vés a saber amb quina missió secreta.

Un cop a fora vaig saber que tots els ulls de la guàrdia se’m clavaven a l’esquena. (Aquells blancs uniformes borbònics, per més bruts i esparracats que estiguessin, sempre els van perjudicar en les lluites nocturnes. Tenien molta por de sortir del seu cordonet). Durant una estona em vaig passejar com si revisés les defenses exteriors, la fondària del fossat del cordó i les muntanyes de llenya apilades cada trenta metres, a punt per cremar i així il·luminar i encegar els habitants. Quan vaig ser relativament lluny, mig engolit per les tenebres que antecedeixen l’albada, vaig arrencar a córrer. Fes servir les cames que tens, Zuvi!

No van disparar. O no em van veure o es van estimar més fer els ulls grossos. Per norma, els soldats saben que ficar-se en els assumptes d’oficials només els causa disgustos. Millor. En Jimmy i els altres trigarien una mica més a descobrir la meva fuga.

Un cop a prop de la ciutat em vaig ajeure per seguir a força de colzes i genolls. Avançar arrossegant-se per aquell terreny implicava pujar i baixar constantment, com per sobre un onatge. Quan encara era lluny de les muralles em vaig topar un individu que, com jo, s’arrossegava per la terra de ningú però en la direcció contrària. No el vaig veure venir perquè el terreny, martiritzat, era ple de forats causats per explosions mal dirigides. En la nostra postura de cuc de terra ens vam mirar sense saber ben bé què fer. Amb l’obertura de la trinxera els tebis i els mercenaris s’escapolien de les muralles en direcció al cordó. No era gens estrany, perquè la ciutat estava condemnada.

Vet aquí un bon cas perquè el resolguin els filòsofs del dret militar: dos desertors que s’encreuen en la terra disputada ¿estan obligats a matar-se? Nosaltres vam decidir que no. Ell va fer veure que no em veia, i jo també. Em vaig adonar que a aquell individu el seguien d’altres, potser una dotzena, que reptaven com erugues. Quan ens vam encreuar em van mirar, sense animadversió, però com es mira un boig. Cap al final del setge quasi tots els soldats professionals havien desertat. A aquelles altures, doncs, ja érem un exèrcit de veïns.

Davant meu s’alçaven els nostres pobres baluards i murs, erigint-se enmig de la foscor com enormes queixals podrits. Hi havia molt de Don Antonio en el meu retorn insensat. Si hi pensem bé, el setge de Barcelona va ser una pugna entre dos lideratges antitètics. En Jimmy, subtil, corrupte, habitant de les altes esferes, d’egoismes versallescos. I davant per davant, Don Antonio, aquell adorable il·luminat castellà, abnegat fins a la desraó, pit d’ase, plebeu en les maneres.

¿I el meu fill, aquell fill que deixava enrere, potser per sempre? Tornant a la ciutat m’acomiadava d’ell, no podria abraçar-lo mai. I tot i així, la meva decisió es basava en un principi que els homes de la Coronela tenien per comú: que els llaços de sang són menys importants que el vincle que ens uneix a aquells amb els qui vessem sang i llàgrimes. ¿S’entén aquí que més enllà de Constitucions i Llibertats es dirimien conflictes a l’interior de cada combatent? El mal té el poder d’oferir-nos sedes, honors i plaers. El Mystère, el poder d’arrencar-nos dels seus xantatges, i a canvi de res. O d’una Paraula. Però per sobre de tot hi eren ells.

Em matarien. No, pitjor; colzes i genolls em transportaven cap a una negror més infeliç que la mort. I tot per un vell encorbat, un nan deforme, un nen cafre i una puta morena. Ja que els poetes no s’hi atreveixen, ho diré jo.

L’amor és una merda.





10


De seguida que vaig tornar a Barcelona vaig poder constatar fins a quin punt s’havien degradat les coses durant la meva llarga absència.

Amb l’arribada d’en Jimmy la flota francesa havia cobrat nou ànim. Ara només unes quantes barques solitàries aconseguien eludir el bloqueig. Unes embarcacions tan àgils com diminutes, de manera que el carregament que portaven era insignificant. I amb el subministrament per mar definitivament estrangulat, els magatzems es van buidar de la nit al dia.

Encara que fos a preus exorbitants, fins a aquell moment els barcelonins havien pogut comprar menjar. Perquè s’entengui, una lliura catalana es dividia en vint sous, i el salari diari d’un jornaler barceloní era de dos sous. Des del gener del 1714 un litre de vi costava vuit sous. El d’aiguardent, quinze. Un parell d’ous de gallina, que la gent criava als balcons ara derruïts, tres sous. La carn era inassequible per als pobres des del començament mateix del setge. Un parell de gallines valien dues lliures; mig quilo de xai, una lliura. Per una lliura podien aconseguir-se sis quilos d’ordi o set de blat. El problema era fer el pa.

En un setge els primers béns que desapareixen són els combustibles: llenya i carbó. L’hivern del 1713-1714, tan fred, n’havia dilapidat les reserves. La gent havia cremat els mobles de casa. Per si no n’hi hagués prou, les obres d’una muralla assetjada necessiten tanta fusta com pedra, de manera que vam arribar a l’extrem de desfer els ponts que travessaven les sèquies o recs de la ciutat. Els dos-cents cinc arbres de la Rambla també van ser víctimes de la voracitat taladora de l’enginyeria. (Pobra Rambla, la nostra agradable avinguda: després de cada setge s’hi plantaven arbres per tornar a segar-los quan començava el següent). Mentre jo era al campament borbònic la fam s’havia generalitzat. Vaig tornar a ciutat a primers d’agost, amb el bloqueig en auge, i en aquell temps ni pagant preus astronòmics es podia comprar el que ja no existia. La poca cosa que hi havia es va destinar a racions per a la tropa. Així doncs, ¿què menjava la gent?

A l’estiu del 1714 l’únic aliment disponible era una mena de coques amassades amb peles de fava. Restes del fons dels magatzems, tan podrides, tan pudents, que resulta inconcebible que poguéssim empassar-nos aquell engrut pastós i fètid. Al costat d’en Jimmy menjava filet tres vegades al dia. El canvi de dieta va ser tan abrupte que vaig trigar tres dies a resignar-m’hi. Però ho vaig fer, quin remei. No hi ha llei superior a la de l’estómac. En Francesc Castellví, el nostre capità de velluters, em va explicar un experiment que va fer amb un rosegó d’aquell pa de peles de fava: va donar-ne un rosegó a un dels pocs gossos que quedaven a la ciutat i l’animal va fugir entre lladrucs de rebuig per l’oferiment.

Un cop a ciutat només pensava en l’Amelis i l’Anfan. Mentre vaig ser al campament borbònic em semblaven tan llunyans, tan improbable tornar a reunir-m’hi, que vaig fer l’impossible per treure-me’ls del cap. I ara que sabia que eren tan a prop l’ansietat d’abraçar-los em feia tornar boig. Així són els sentiments del retrobament: com més a la vora som de les persones que estimem, més por tenim de perdre-les.

Vaig trobar-los a la rereguarda immediata a les muralles, treballant en obres de defensa. En comptes de córrer a abraçar-los em vaig quedar un moment quiet, contemplant-los des de la cantonada. Els miserables saben com són de breus i d’escasses les seves bonances, per això tendeixen a acontentar-se amb menys. Estàvem sofrint la guerra més destructiva del segle, tancats en una ciutat condemnada. Però seguíem vius, vius encara. La nostra mateixa existència significava un desafiament als poders del món, i el simple fet de tornar a veure l’Amelis i l’Anfan em va obligar a fer un esforç per contenir les llàgrimes.

Estava tan absort en ells que vaig trigar un instant a descobrir la naturalesa de la feina que feien. Les brigades lligaven unes cadenes gruixudes a les bigues de suport dels edificis, i a una ordre donada fileres d’homes i dones estiraven alhora. Les cases s’ensorraven enmig d’un terrabastall de pedra enfonsada i núvols d’obra. I un dels edificis enderrocats era el nostre! Finalment vaig avançar cap a ells. La recompensa va ser l’expressió de l’Amelis en veure’m, la més alegre que li havia vist mai.

Hi ha abraçades que assenyalen les etapes de la nostra vida. Havia tornat, amb ells, i aquella abraçada segellava uns llaços que ni dos reis haurien pogut destruir. Quan la vaig abraçar també em vaig adonar d’una altra cosa: estava tan prima que amb els dits li vaig palpar les costelles.

—Per l’amor de Déu —vaig dir—, estàs traginant la runa de casa nostra.

—De totes maneres, no en quedava gran cosa —va dir en Peret, que també era per allà—. Poc després que et capturessin dues bombes van espetegar contra la façana.

Aquelles eren, de fet, les feines per construir una travessera. De seguida vaig esbrinar que el govern havia imposat aquella mesura draconiana.

Quan l’assetjat sofreix pèrdues irreparables sempre queda una solució d’urgència: la travessera. Es tracta d’un atrinxerament que té la finalitat de tallar l’avanç dels assetjadors un cop s’han apoderat de la muralla. La idea és crear un parapet en zig-zag, per darrere de les muralles i corrent-hi en paral·lel. Tan alt com pugui ser i reforçat per un fossat al peu. Quan l’invasor ja es creu vencedor, topa amb un nou obstacle.

A Bazoches van dedicar a les travesseres quatre lliçons desdenyoses. ¿Per què? Doncs perquè les travesseres no serveixen per a res. En tota la meva llarga vida no n’he vist cap que hagi deturat un assalt en massa. El que no aconsegueixen els baluards més herculis, ¿com ho aconseguirà una petita barricada? Abans que em capturessin ja m’havia oposat radicalment al projecte. Em sobraven arguments.

Primer: una travessera redueix la moral de lluita de la tropa que defensa la muralla, perquè sabent que hi ha un refugi darrere tendeixen a replegar-se en comptes de combatre fins a l’últim sospir. Segon: com que aquesta segona defensa és menys eficaç, només s’aconsegueix que l’enemic, envalentonat després de la conquesta de la línia de defensa principal, s’abalanci sobre l’última i més feble. Tercer: d’acord amb la topografia més elemental de Barcelona, la nostra travessera quedaria en un pla per sota dels baluards. Així, els borbònics victoriosos ens atacarien en massa i des de dalt, amb tots els avantatges que això suposa. I quart, i més important: la travessera es construiria sobre terreny edificat, quan el que necessita és un camp de tir ben net, i Barcelona era una aglomeració urbana tan densa que els edificis eren quasi adjacents a les muralles. Caldria tirar a terra carrers sencers. A els habitants no els faria precisament feliços que el govern els enderroqués les cases.

I tot i així, almenys sobre l’últim punt, m’enganyava. Els veïns no es van oposar a les demolicions, sinó que hi van donar suport pel bé de la defensa. Allà els tenia, homes i dones morts de gana ajudant a tirar a terra les mateixes parets entre les quals habitaven. Vaig quedar perplex. A fi de defensar casa seva, els barcelonins estaven disposats a destruir-la.

Els meus ulls de Bazoches van veure una cosa mig colgada entre els enderrocs del nostre edifici. M’hi vaig acostar. Era el carillon à musique de l’Amelis. El vaig sostenir entre els braços com si fos un nadó, i el vaig netejar de pols i de runa. Estava espatllat, com era d’esperar: quan l’obries no se sentia res. ¿Què dimoni feia aquell objecte allà si era inseparable de l’Amelis? Més tard vaig saber que en Peret, que temia el furt més que la gana, en un descuit de l’Amelis se l’havia emportat de nou a casa, comptant que els panys de la nostra porta el protegirien més bé que les parets de lona de la platja. Es veu que no se li va ocórrer pensar que les bombes són més pernicioses que qualsevol lladre. Em vaig acostar a l’Amelis i l’hi vaig donar.

—No pateixis —vaig dir—, trobarem algú que sàpiga adobar-lo.

Em va envair un cert sentiment de culpa; m’havien educat per construir o adobar murs monumentals, però era incapaç d’enfrontar-me a una capseta que deixava sentir música quan s’obria. Quan es referia a la capsa no sabies mai si l’Amelis parlava de debò, perquè el que va dir va ser:

—Tant se val.

¿Què és una casa, una llar? Sovint és una melodia, o el record d’una melodia. Mentre tingués aquella capsa seria a casa. L’únic que s’havia esfondrat era la closca, res més.

—Tant se val —va insistir—, mentre tinguem la capsa serà més fàcil recordar la melodia.

* * *

Vaig anar a veure Don Antonio aquella mateixa tarda. En Villarroel havia d’estar informat de les cartes del Felipó propugnant l’extermini general, de l’agonia de la reina anglesa. I, per descomptat, dels detalls de la Trinxera d’Atac. Gràcies a la sala esfèrica de Bazoches, totes les dades estaven emmagatzemades al caparró d’en Zuvi.

Durant aquell breu recorregut vaig poder observar l’aire opressiu i brut en què Barcelona ja estava embolcallada. A la platja s’acumulaven piràmides d’escombraries. Els barcelonins, sempre riallers, semblaven ara com reclosos en si mateixos, l’alegria habitual havia sigut substituïda per una tristesa col·lectiva. A les tendes familiars hi havia molts més homes que al començament, mutilats en combat d’un braç o una cama, que es refeien al costat dels seus. Les dones cuinaven escudelles aigualides. Vaig veure que esclatava una discussió entre dues. S’esgarrapaven, s’estiraven els cabells. El motiu, em va semblar entendre, era mig nap robat. Em vaig endinsar en els carrers i el color mateix de la ciutat havia canviat. Tot estava embolcallat d’una capa grisa de pols i cendra. Els únics batallons que es mantenien compactes i fidels eren els de la Coronela.

Don Antonio estava tan demacrat, la roba li anava tan baldera, que si no arriba a ser per l’uniforme de general m’hauria costat reconeixe’l. Més tard em van dir que des del començament de la trinxera amb prou feines menjava i dormia. Asseguts l’un davant de l’altre, em va escoltar llargament. Vaig rememorar els detalls de la trinxera en marxa davant d’un mapa estès. A vegades l’ànima ens para les seves emboscades, perquè com més tècnics eren els temes que relacionava, més em sacsejava una emoció desmesurada i atroç.

A Bazoches m’havien instruït per fixar l’atenció i abolir els sentiments, que són els núvols que oculten la raó. I, tot i així, a la Barcelona del 1714 convergien dos pols enemics. Una racionalitat extrema despertava emocions extremes. Perquè ¿qui podia saber més bé que jo el que significaven aquelles línies de tinta sobre un plànol, en aparença tan innòcues?

Vaig descriure l’avanç que seguiria la trinxera borbònica, ramal per ramal. Primera paral·lela, ja davant nostre, allà fora i estenent-se hora per hora, mentre enraonàvem. Segona paral·lela. Tercera paral·lela.

M’ofegava, i quan vaig dir «…i finalment coronaran el fossat» se’m va trencar la veu. Em vaig excusar:

—Perdoni, general.

—Vull que supervisi les feines de la travessera. I per l’amor de Déu —va cridar—, no ploriquegi!

Vaig voler aparentar una fermesa que no posseïa, i abans d’acomiadar-me vaig elucubrar sobre la gran qüestió que un dia em va plantejar en Vauban.

—Qui sap —va dir—; si perseverem potser aconseguirem una defensa tan perfecta que farà desistir l’enemic.

Però en Villarroel va fer que no amb el cap.

—Fill, per vorejar la perfecció hauríem d’anar més enllà de la pobra dimensió humana. I si és delicte forçar un soldat de carrera perquè ho faci, ¿amb quina autoritat moral podríem obligar-hi tota una ciutat?

Les nostres armes no tenien futur, ningú podia saber-ho tan bé com en Villarroel. Mil vegades havia insistit al govern perquè busqués un acord negociat. Ningú ha sofert un conflicte moral més pèrfid. Perseverar en una defensa folla anava contra la consciència de Don Antonio; i desistir, contra el seu honor. De fet, unes quantes vegades va amenaçar de dimitir. Però no eren gestos sincers, sinó que els utilitzava com a arma de negociació, sabent que els pendons vermells no li acceptarien la dimissió. Estava atrapat en un remolí paradoxal: els soldats obeïen cegament Don Antonio; ell, els pendons vermells, i els pendons vermells estaven sotmesos a l’opinió dels barcelonins. ¿I què era la Coronela sinó els mateixos ciutadans en armes? Des de molt abans del començament de la trinxera a Don Antonio només el guiava un objectiu: evitar una matança absurda. Però aquest noble ideal es convertia en una cosa cada vegada més impossible a mesura que passaven els dies, sobretot perquè aquells qui pretenia salvar eren els mateixos que s’estimaven més immolar-se que rendir-se.

¿I jo? Jo m’havia convertit en observador i partícip alhora de la nostra follia. La primera nit després d’haver tornat, encara abraçat a l’Amelis a la nostra tenda, vam parlar molt poc. Al costat de la manta que ens feia de matalàs havia dipositat la capsa de música espatllada. Vaig estimar-me més no explicar-li gaires coses de les meves peripècies a la rereguarda borbònica. Aquell mateix matí, en el nostre primer retrobament, la visió de les seves mans, ensangonades de carretejar pedrots, havia ajornat les meves preguntes sobre en Verboom. I ara, junts i despullats, vaig estimar-me més callar.

—Vull demanar-te un favor —em vaig limitar a dir—. Aquest teu vestit de diumenge, el de color violeta. Sisplau, crema’l.

Va deixar anar una rialleta cansada.

—Martí —va respondre—, que arribes a ser encantat. Aquest vestit fa molt que el vaig vendre per comprar menjar.

* * *

Ara en Jimmy concentrava totes les bateries borbòniques contra els baluards del Portal Nou i de Santa Clara i el pobre pany de muralla que els unia. Ja no era el bombardeig erràtic i assassí d’en Pòpoli, sinó un afer metòdic, persistent i ajustat als plans de la trinxera. (¿I qui els havia elaborat? Pensar-ho em consumia). Els solcs de la trinxera avançaven, de dia i de nit, i mentrestant els seus canons intentaven obrir bretxes per a l’assalt final.

Naturalment, en Costa i els seus mallorquins cobraven per impedir que els artillers enemics fessin la seva feina. Disparaven contra els canons borbònics i contra el cel de la trinxera, procurant matar tants sapadors i soldats com fos possible. En la seva rèplica, les peces enemigues intentaven caçar les nostres. El resultat era una eixordadissa insuportable per al comú dels humans. Canons de l’un i l’altre bàndol buscant-se mútuament, una part dels nostres abocant metralla sobre les seves paral·leles, i una part dels seus derruint les nostres muralles i matant els nostres homes. En Costa sempre hi era, rosegant julivert i ordenant a les seves peces que canviessin de posició per dificultar el tir enemic. Canons disparant, canons arrossegats. I enmig els fusellers de la Coronela, mantenint el foc d’armes lleugeres sobre la trinxera.

Aquells sastres, fusters i hortolans sabien que fins que no els rellevessin rebrien canonades de dia i de nit, tancats en aquelles tombes pentagonals que eren els baluards. Miraven amb ànsia el cel buscant-hi núvols, perquè els ruixats mullaven la pólvora i alentien les tasques artilleres borbòniques. Per desgràcia, érem just al pic de l’estiu. Barcelona sempre ha sigut una ciutat en què el Mediterrani provoca una calor humida. El nostre mes d’agost és un caldo horrorós. Ai, sí, aquell cel blau, sense núvols que prometessin pluja, blau, sempre blau: el blau no ha sigut mai un color tan intransigent. I la calor. A la pròpia de l’estiu s’afegia la del combat.

Mentre eres allà dalt el bombardeig era tan intens i continuat que respiraves pols de pedra. Tot de volves gruixudes de cendra suraven a l’aire: movies una mà per davant de la cara i voleiaven com un pol·len atapeït. Al cap d’una estoneta de ser a Santa Clara o al Portal Nou, les juntures entre les dents se t’omplien de terra; no, d’una cosa pitjor, perquè sabies que eren restes pètries, mòltes i descompostes per les bombes. N’hi havia que en feien broma, i d’altres que perdien el seny. Ningú pot resistir indefinidament un bombardeig, ningú. Alguns s’ensorraven de cop i volta. Se n’anaven a un racó, arronsats i indiferents a tot. Els ulls els parpellejaven més de pressa que les ales d’un colibrí, les mans se’ls movien com si retorcessin el coll d’una gallina. La bogeria sempre ha sigut una forma de fugir cap a dintre.

Van arribar a la segona paral·lela. Els borbònics van poder instal·lar bateries que atacaven de flanc les muralles, i des de molt més a prop. Poca cosa podia fer en Costa contra tantes boques. Llavors els borbònics van fer ús del «tir a la Ricochet», inventat ni més ni menys que pel marquès de Vauban.

En essència el tir a la Ricochet consisteix a carregar els canons amb només dos terços de la pólvora necessària. Els projectils, així, ni impacten ni s’incrusten, sinó que fan llargs bots com pedres planes llançades a la superfície d’un riu. El tir a la Ricochet és molt útil per escombrar els canons instal·lats a les muralles. El projectil recorre el pati del baluard i s’emporta tot el que troba al seu pas. Podies veure aquestes boles desbocades, de la mida d’una síndria grossa, rebotant per tota l’extensió de l’empedrat. A cada bot produïen un soroll espantós, indiferents a la dimensió humana. El tir a la Ricochet converteix els homes en formigues i els baluards en formiguers trepitjats. Pesants esferes de pedra o metall rebotant contra terra. Croc! Croc! Croc! Les boles entraven per la dreta, per l’esquerra, per davant o per totes bandes alhora, i sempre hi havia algú que cridava:

—A terra!

Si t’estiraves a temps era molt estrany que el pes de la bola et matés. Aterrava a les parts flonges del cos i, com a molt, et trencava un parell de costelles. Però tenien una velocitat enganyadora, i en el trajecte aeri ho mutilaven tot. Als menys diligents el projectil els arrencava un membre i la bola seguia impassible, fent bots sobre el pati del baluard. Hi ha un esglai primordial en la visió d’homes trossejats.

Aquells batallons als quals els tocava el torn al Portal Nou o a Santa Clara s’agenollaven i se senyaven abans de pujar a les seves posicions. Però hi pujaven. Jo no vaig tenir mai estómac per menar-los per la gola dels baluards, me n’evadia amb mil excuses. Hauria sigut com dirigir una execució d’homes honrats.

Em pensava que escrivint aquest llibre em descarregaria del pes de la memòria. Abocar les meves traïcions a les pàgines, redimir-me amb la veritat. Em pensava, oh vanitat, que honorant amb tinta aquells homes i dones que van lluitar per la seva llibertat i contra tota esperança, les meves misèries es veurien pal·liades. Però la tasca és impossible, ara ho veig. I ¿per què? Per aquesta idea tan fugaç, tan bastarda, que tenim del que és heroic.

Exaltem com a heroi prototípic un Aquil·les amb plomall. El veiem, victoriós, alçant l’espasa sobre un Hèctor caigut. Però ¿quina imatge èpica podem bastir d’uns individus bruts, perfectament vulgars en els seus oficis i les seves vides quotidianes? L’heroisme no és un acte, és la constància; no és un punt lluminós, sinó una fina línia, indestructible en la seva modèstia; aquell pujar a les muralles atacades, un dia, i l’endemà, i l’endemà no l’altre. Anar de casa teva a l’infern, tornar a la llar, i a la matinada reincorporar-te a la mort. I com que l’heroïcitat era moneda corrent, ningú era un heroi davant dels seus semblants. Però això mateix és el que donava altura a la seva grandesa. Els herois, com els traïdors, envelleixen. Els immolats resten, la glòria és seva. No hi pot haver vius gloriosos, perquè només a la mort li és donat fixar l’estampa de la immortalitat.

Van iniciar la tercera paral·lela. Quan ho vaig veure vaig plorar, arraulit al racó més petri d’un baluard, tapant-me la cara amb totes dues mans, en Ballester i la seva quadrilla drets al meu costat. No entenien els motius de la meva desolació, i al mateix temps intuïen, sabien, que el meu plor obeïa a un coneixement superior, que a ells se’ls escapava. Els miquelets ocultaven els seus sentiments, sempre, i potser per això admiraven els qui eren capaços de mostrar-los sense vergonya.

En la tercera paral·lela hi ha alguna cosa de principi del final. En Goethe, una vegada, em va demanar per la filosofia d’en Vauban. Li vaig resumir tan bé com vaig saber les idees bàsiques del setge per mitjà d’una trinxera que evoluciona en tres grans paral·leles. Va reflexionar i la seva conclusió va ser: «Ja ho va dir Aristòtil: tot drama consta de tres actes». No se m’havia acudit veure-ho mai en aquells termes.

I van seguir endavant. Quan acabessin la tercera paral·lela seria el final. Només els quedaria estendre ramals que abordessin el capdamunt del nostre fossat. Hi crearien parapets (que en el jargó de l’enginyeria es diuen «cavallers») i a continuació assaltarien la ciutat amb cinquanta mil assassins disciplinats.

La Trinxera d’Atac ja era un laberint que s’estenia al llarg de milers de metres, que zigzaguejava, es doblava i recargolava en mil angles. Molt a la nostra esquerra se’ns apareixia Montjuïc embolcallat de fum fins al cim, que en si mateix semblava una fantàstica muntanya voladora. Havia de servir-me de tot el que havia après a Bazoches per veure, intuir, el que passava només uns quants metres endavant. Durant un de tants bombardejos em va passar una cosa especialment dolorosa.

Era al baluard del Portal Nou, ajupit. Era desesperant veure com les bretxes s’eixamplaven dia a dia, a canonades, i no podíem fer res per tancar-les. Al meu costat hi havia un soldat desconegut de la Coronela. Com jo, es refugiava de l’artilleria com bonament podia, amb una mà aferrant el fusell i l’altra subjectant-se el barret al cap. Els braços i les cames se’ns fonien en un remolí mutu. Barruum, barruum! No era ningú en especial. Un home vestit amb roba pobra i esfilagarsada, cobert per la pols de la batalla. En cert moment va treure el cap per un forat del nostre mur esmicolat, i referint-se a la immensa, monumental Trinxera d’Atac, va comentar:

—Però ¿qui pot ser tan fill de puta per inventar una cosa tan retorçada?

Potser va ser allò el que em va portar fins a les fronteres del martiri. Sentint-me instrument de la nostra fi, m’exposava de forma insensata. Un dia vaig veure el senyal que feia temps que esperava: per l’extrem superior dels seus parapets, els borbònics treien galledes amb les quals evacuaven l’aigua que s’havia filtrat a la trinxera.

Als plànols havia inclinat la trinxera cap al mar per provocar que s’inundés. Tot excavant, els sapadors d’en Jimmy van trobar aigües salabroses. Quan vaig veure les galledes vaig esclatar en una alegria malaltissa. El meu tors va sorgir sobre la muralla, cridant:

—Foteu-vos, fills de puta! Ofegueu-vos com rates!

En Ballester em va obligar a ajupir-me estirant-me els faldons de la casaca.

—Tinent coronel! —em va recriminar quan vaig caure a cobert darrere els murs.

Recordo aquell moment com un fet extraordinari. ¿Per què? Doncs perquè als ulls d’en Ballester hi vaig veure una cosa que va fer que m’hi reconegués.

Així m’havia vist ell a mi fins llavors, com un home complidor però apocat, espantadís i prudent en excés. Aquell dia va culminar una transmutació insana entre tots dos. En Ballester ja era un oficial del govern, responsable, i el tinent coronel Zuviría una màquina obsedida en la tasca d’assassinar. Sí, va ser una mirada mútua i molt llarga.

Però així com els dies eren infernals, no hi ha paraules per descriure les nits. A partir de la tercera paral·lela les sortides nocturnes eren més freqüents i més violentes. ¿Com podia evadir-me de participar-hi? Em sabia de memòria tots els racons i recolzes de la meva trinxera. La meva presència era indispensable per guiar els assaltants a la dreta o a l’esquerra d’una rasa. No hi ha res més confús que una lluita a les fosques, enmig de granades, ganivets i baionetes, i tot en un laberint de fossats i mil ramals.

Sí, els combats nocturns eren d’una ferocitat desconeguda. Sortíem a l’abric de les primeres ombres, o just abans que claregés, canviant el nostre horari per desconcertar-los. Al principi vaig creure que en aquella mena de combat en Ballester es trobaria en el seu element. A cegues, durant la nit podria practicar aquell instint de la xusma més baixa que consisteix a matar i fugir. Va ser exactament al revés. Aquelles nits van ennoblir en Ballester en la mateixa mesura en què em van embrutir a mi.



En una sortida la clau són la velocitat i l’estalvi de temps. La tropa d’assalt només aspira a endinsar-se tant com pugui en l’obra expugnadora, atrinxerar-se i contenir l’enemic mentre el segon esglaó devasta i arruïna. Tot seguit es retira amb tan poques baixes com pot.

A un senyal donat, ens vam avançar sobre la trinxera a la carrera, inclinats i en silenci, sense que els oficials fessin sonar els xiulets, per no posar-los sobre avís ni donar-los temps a descarregar. La seva tercera paral·lela ja era tan a prop que era relativament fàcil introduir-s’hi. Per més atents que estiguessin, els cauríem a sobre en un sospir. Una vegada a dintre començava un estranyíssim combat. Es procedia al degollament de la guàrdia avançada i tot seguit a assegurar una porció del terreny, encara que només fos uns quants minuts. A causa de la foscor de la nit, les profunditats en què ens movíem i l’estretor de la rasa, no veies quasi ningú. Tot i així, senties moltes veus. Suplicants o baladreres, totes bramant. Xiulets dels oficials borbònics, cinc, deu idiomes a l’aire. L’objecte d’aquests atacs llampec era destrossar maquinària de sapa, enfonsar el terra de la trinxera, clavar canons. El bo d’en Zuvi dirigia les obres de ruïna. Els canons, per sobre de tot.

Els nostres homes s’enfilaven a les màquines com micos. Un ficava un clau de dos pams de llarg per la boca de la metxa i un altre en picava el cap amb una maça. Amb això n’hi havia prou per inutilitzar el canó. Quan l’enemic recuperés el terreny, ja no serviria per a res. Si era possible, els pispàvem les eines d’obra. Els de la segona línia ens seguien carregats de munició, i quan ens havien reproveït se’n tornaven immediatament amb les pales i les aixades capturades.

A vegades, alguns sapadors, enxampats per sorpresa en algun ramal cec, es rendien. S’apinyaven al fons d’un carreró sense sortida, acorralats, agenollats, amb les mans implorants o enlaire, suplicant per la seva vida. Els esclats dels trets, la resplendor instantània de les granades que explotaven aquí i allà, els il·luminaven els ulls. L’última cosa que viurien seria una escena típica dels malsons: fugir nit enllà, encaixonat per parets enfonsades a la terra, arribar a un atzucac. I darrere seu un enemic immisericorde. Valia més no mirar-los a la cara. La meva ordre a en Ballester, era:

—Mati’ls, no perdi el temps! Mati’ls i segueixi l’avanç!

A l’agost del 1714 cap dels dos bàndols feia presoners. ¿Per a què? La rancúnia era més forta que nosaltres. Quan ens retiràvem no podíem carregar els nostres ferits. Els que es quedaven enrere eren apunyalats pel contraatac. Durant la matinada següent llençaven els cadàvers fora de la trinxera, i des de les muralles vèiem els cossos dels nostres veïns podrint-se sota el sol d’agost. Era de bojos. Tot s’havia embrutit tant que ja no ens reconeixíem en nosaltres mateixos.

En fi, deixem la foscor per un instant. Perquè veieu que ni en els seus teatres més cruents el Mystère s’oblida de l’humor, us explicaré una anècdota viscuda el 3 d’agost.

Acabava d’entrar al despatx de Don Antonio, els cabells negres d’en Zuvi blancs de cendra i fragments de runa. No vaig tenir temps de fer-li cap relació de res perquè ens va interrompre un batalló de pendons negres, és a dir capellans d’alt nivell. El motiu de la seva visita era lliurar a Don Antonio una Instrucció Directòria per temperar el rigor de la justícia divina.

Els pendons negres sempre han sigut la part més sorneguera del gènere humà, perquè allò no podia entendre’s més que com una broma de mal gust. Llegiu, llegiu les seves receptes per obtenir la intercessió divina i l’alliberament de la ciutat.

—Abolir per sempre els triquets i les comèdies públiques.

—Expulsar els gitanos de la ciutat.

—Recollir els nens i les nenes abandonats i que pul·lulen pels carrers.

—Corregir les modes profanes i costoses dels barcelonins.

—Tornar als temples la veneració i el respecte dels quals s’apercep desterrada.

—Resar el rosari a les places públiques de la ciutat.



Recordo aquella Instrucció Directòria per temperar el rigor de la justícia divina com la conjunció perfecta entre la hipocresia i l’extravagància. Els triquets estaven esfondrats per les bombes, i a ningú li quedaven forces per assistir a comèdies o representar-ne. Els pobres gitanos, sempre menyspreats, havien vist la nostra guerra com una oportunitat per escombrar el seu estigma i afegir-se a l’univers català per mèrits propis: la majoria dels nostres timbalers tenien la cara de color de xocolata. I si tants nens i nenes pul·lulaven pels carrers en ruïnes, com el meu Anfan, era perquè buscaven alguna cosa per ficar-se a la boca. Pel que fa a les «modes profanes i costoses», ¿a quin món vivien? Feia temps que la nostra alegre i acolorida ciutat era un embalum urbà deforme i gris. I a més a més, ¿quina estranya relació podien establir entre un setge en marxa, el favor diví i les faldilles de seda?

Don Antonio els va donar la raó en tot. A continuació els va donar comiat amb un llenguatge floridíssim que els va fer molt feliços.

* * *

En Jimmy era un coehornià de soca-rel. De fet, jo no podia concebre que trigués tant a assaltar-nos. La trinxera no estava completada, en efecte, però ¿què li importava això a un seguidor d’en Coehoorn? Per a ell la Trinxera d’Atac, si heu seguit la meva estada al Mas Guinardó, no era a les seves mans més que un altre instrument polític. Les muralles estaven obertes, tenia al seu servei un exèrcit nombrós i disciplinat, menyspreava els «sediciosos», bergants en la seva immensa majoria que incloïen molt poques unitats reglades.

Per això no aconseguia entendre que dilatés tant l’assalt. Bona part de les estratègies que vaig aplicar a la meva trinxera es basaven en la tendència natural d’en Jimmy. Un assalt prematur ens afavoriria. I vet aquí que, defraudant-me, contenia l’atac. Era un duel estrany, perquè mentre sofria les canonades d’en Jimmy i m’arrossegava darrere dels merlets desfets, el que pregava era: «Vinga, Jimmy, vinga! Ataca d’una vegada».

La nit de l’11 d’agost, una de les més caloroses que recordo, jo era darrere dels murs del Portal Nou. La majoria dels milicians anaven despullats de cintura en amunt. Vaig anar fins a la posició més avançada de totes, les restes d’un mur que s’elevava com un gegantí ullal corcat. Des d’allà vaig observar els borbònics. Amb mi n’hi havia un de la Coronela, un home que el comandant del baluard havia enviat amb mi per protegir-me.

—Silenci! —vaig dir—. ¿No ho sents?

Eren milers de maces i martells. Les meves orelles entrenades a Bazoches em van permetre identificar-los. Encara que cobrissin els caps de les eines amb draps, per ofegar el soroll.

Vaig córrer a la rereguarda i no em vaig aturar fins que no vaig trobar Don Antonio. Jo esbufegava de la correguda.

—Els nervis que em senyoregen, Don Antonio —em vaig excusar—, estan més que justificats. Hem sentit fusteria a la seva primera línia. Només poden ser les feines per instal·lar les grades d’assalt als baixos de la trinxera.

No vaig aconseguir alterar-lo. Recordo que Don Antonio va assentir com si rebés notícies satisfactòries d’un vell amic. Em va mirar als ulls, exigint que li ratifiqués la notícia. Jo, encara esbufegant, vaig dir:

—Ja vénen. És l’assalt general.





11


Perquè us feu una idea de la batalla dels dies 12, 13 i 14 d’agost, us adjuntaré un floret d’il·lustracions.



El que acabeu de veure és el baluard de Santa Clara i el gran esvoranc obert pels canons d’en Jimmy. El fossat, farcit de runa produïda pels bombardejos, es podia escalar fàcilment. Les seves guàrdies avançades eren just al davant, als cavallers.

Tot el que vam poder fer va ser crear defenses a l’interior dels baluards mateix. Protegir aquella línia exposada hauria sigut un suïcidi, de manera que uns quants metres darrere les bretxes vam aixecar barricades tan sòlides com ens va ser possible. De pedra lligada amb argamassa, fins a l’alçada del pit.

Un dels pocs avantatges que tenia Santa Clara era la torre de Sant Joan, una construcció alta i estreta que s’aixecava per darrere i a la dreta del baluard. Durant tot el setge havia albergat dos canonets, lleugers però molt precisos. Gràcies a la seva altura disposaven d’un esplèndid angle de tir. Sant Joan va mortificar sense parar els borbònics a la seva trinxera. Odiaven la torre amb justícia, i la van canonejar fins a la sacietat.

Perquè s’entengui més bé la violència dels combats, us adjuntaré tres làmines de la torre de Sant Joan. La primera correspon al seu estat original; a la segona s’aprecia com estava abans del 12 d’agost. (De fet, els danys eren tan considerables que dies enrere ens havíem vist obligats a retirar les dues peces, perquè amenaçava d’esfondrar-se). L’última il·lustració, en fi, recrea el que en va quedar al final del setge.

(L’autor es va prendre moltes llibertats creatives. La torre, per exemple, no era quadrada, sinó rodona, i a aquelles altures del setge les muralles estaven molt més fetes malbé. Però el que a les làmines els falta de veracitat ho tenen d’instructiu).





L’alba del 12 d’agost em va trobar a Santa Clara. No havia aclucat l’ull, perquè en Jimmy podia atacar en qualsevol moment. Els molt fills de puta sabien que ens ensumàvem alguna cosa, de manera que es van passar tota aquella calorosa nit creant falses alarmes. Jo tenia ordres de donar avís quan arribés l’atac de veritat.

Déu n’hi do quina missió! Donar l’alarma general era una responsabilitat delicada. Els nostres homes estaven, més que esgotats, exhaustos. Només faltava que un oficial incontinent mobilitzés la guarnició de tot Barcelona i els fes acudir a les muralles sense motiu. Penseu que el nostre exèrcit no era de soldats, sinó de civils en armes. Les alarmes els arrencaven de casa seva, de l’habitació de dormir, dels braços de la dona. Això era exactament el que en Jimmy pretenia: trastocar els nervis de la defensa. Així doncs, la nit va ser una successió d’enganys: de sobte, enmig de la foscor sonaven trompetes i timbals, i t’imaginaves que un exèrcit sencer ens queia al damunt. Però no passava res. Res. Uns quants minuts després, ens disparaven una inútil descàrrega de fuselleria. Tot i això, en contra del que hauria pogut esperar-se, per les vores de la trinxera no emergien batallons de granaders ni infanteria amb baioneta, ningú. Ningú. Em vaig passar la nit auscultant la remor més petita, i pensant en Bazoches: «Mentre sigui viu ha d’estar atent. I mentre estigui atent seguirà viu».

Cap a les set del matí es va fer un silenci tan gran, una calma tan absoluta, que la mateixa absència de sorolls era sospitosa. Vaig córrer cap a la primera barricada i la vaig deixar enrere. Amb la màxima cautela, em vaig ajaure per treure el cap per la bretxa. I el que vaig veure, per més que fóssim a mig agost, em va deixar glaçat.

Dels cavallers van emergir centenars d’homes. Si els granaders francesos es triaven per la seva estatura, aquests eren els més alts d’entre els granaders. I en comptes de les seves armes habituals, visió fantàstica, anaven protegits amb un plastró de metall i empunyaven piques de quatre metres de llarg. Just darrere d’aquest eriçó cuirassat, granaders, centenars i centenars de granaders. Almenys deu companyies completes, dirigint-se contra els baluards de Santa Clara i el Portal Nou.

Tot el fossat es va omplir d’un formigueig d’uniformes blancs, que ascendien pels enderrocs en perfecta formació. Com que el pendent era poc ferm, el pas d’aquesta massa d’homes feia pensar en un ramat d’elefants desfilant sobre grava.

«Això és el final», vaig pensar entre mi. Ens queia a sobre l’elit de l’elit de l’exèrcit francès, i per deturar-los a Santa Clara només hi havia dues companyies de la Coronela: els espasers i els cotoners. En total menys de dos-cents homes.

Vaig arrencar a córrer per on havia arribat, vaig saltar la barricada. Em vaig dirigir al comandant del baluard de Santa Clara, el tinent coronel Jordi Bastida.

—És l’assalt general, Bastida! —vaig cridar—. Ja vénen!

En aquell moment vam sentir una explosió, a la nostra esquerra. La terra va tremolar sota els nostres peus. Una columna de fum amb forma de bolet negre s’elevava sobre el veí baluard del Portal Nou. Els borbònics havien fet esclatar una mina.

—S’ha d’avisar Don Antonio! —em vaig alterar.

En Bastida es va desentendre de la meva presència amb un desdenyós:

—Doncs avisi’l vostè!

En Jordi Bastida era un dels nostres herois. Al 1709 havia rebutjat l’assalt borbònic de Benasc, una petita població pirinenca. Si ell hagués sigut al meu lloc, no en dubteu, hauria interpretat aquella ordre «Doncs avisi Don Antonio!» en el sentit que enviés un missatger. A en Bastida no li passaria mai pel cap abandonar el seu lloc de combat, i menys quan l’explosió de la mina ja havia alarmat tota la ciutat. Jo no era en Bastida, evidentment, i el que vaig fer va ser sortir corrent de seguida que vaig sentir aquell «avisi’l vostè!». Mentre tocava el dos no vaig tenir cap dubte que no tornaria a veure’l viu.

Al mateix temps que Santa Clara, els borbònics assaltaven el Portal Nou, el nostre baluard veí. Aquest tenia una guarnició tan escassa com la de Santa Clara: en el seu cas el defensaven la companyia de sastres i la de gerrers. Però en conjunt el Portal Nou havia sofert menys estralls que Santa Clara. Podia defensar-se amb focs de suport lateral i tenia unes bretxes més petites. Pel que fa a la mina subterrània, va estar mal ajustada. Va volatilitzar el morro del pentàgon, en efecte. Però si el carnisser d’Anvers hagués seguit uns càlculs correctes i l’hagués avançat una dotzena de metres, tota la fortificació hagués saltat enlaire. (Vaja, potser algú havia sabotejat les xifres i distàncies de les seves taules).

El comandant del baluard del Portal Nou era el coronel Gregorio de Saavedra y Portugal (amb aquests cognoms suposo que devia ser portuguès, o d’origen portuguès). Durant uns llargs minuts els seus sastres i gerrers van quedar cecs i atordits, submergits en un dens núvol de fum negre. Per tot arreu plovien terrossos i runa. Es van pensar que era la fi del món. Però l’error de càlcul a l’hora de fer detonar la mina havia fet que la immensa majoria n’haguessin sortit il·lesos. I en Saavedra, que era un oficial veterà, de seguida va enviar els seus homes a l’esvoranc.

No sé de quin oficial borbònic va ser la genial idea d’armar aquella falange d’homenassos com si haguéssim tornat a l’era dels piquers. (Anys després en Jimmy em va assegurar que no va sortir d’ell, però tenint en compte el desastre que va tenir lloc, i el seu natural mentider, seria lògic que volgués espolsar-se la responsabilitat de sobre).

Els milicians de tots dos baluards es van agrupar a les bretxes i van disparar un frenesí de descàrregues. Estaven coberts per les restes de la muralla i camuflats per la pantalla de fum de la mina que havia esclatat. I la massa d’assaltants era tan atapeïda que podien tirar sense engaltar. Els primers a caure, com és lògic, van ser els individus del plastró cuirassat. Eren els més robustos, l’armadura pesava massa, i rodolant pendent avall van arrossegar dotzenes de borbònics.

Al primer capítol us he explicat els horrors que suposa sofrir un assalt de granaders. No vaig creure necessari precisar que no fa falta ser granader per fer servir granades, i que a Barcelona en teníem a milers. Una allau de boles negres va caure sobre els atacants. Com que estaven tan junts, l’efecte es multiplicava. Els defensors van arribar a l’extrem d’encendre la metxa d’una sola de les granades que tenien al sarró i tirar el sarró avall. Malgrat la carnisseria, però, els borbònics van seguir avançant.

Mentrestant, el bo d’en Zuvi corria a trobar Don Antonio. I la veritat és que no em va caldre anar gaire lluny per localitzar-lo. Era darrere de l’àrea d’atac, envoltat d’enllaços i oficials. No vaig poder informar-lo de res que no sabés ja, cosa que va ser bastant humiliant.

Un dels oficials que acompanyaven Don Antonio esperant les seves ordres era en Marià Bassons, catedràtic de dret reconvertit en capità de la Coronela. Menut, de closca pelada i ulls armats amb pinçanàs fins i tot allà, en tota la cruesa de la batalla, en Bassons era un d’aquells homes que es defensaven de la vellesa amb flema, observant el món com si no en participessin.

—Bon dia, tinent coronel Zuviría —va dir quan em va reconèixer a través de les seves ulleretes—. Digui’m, ¿hi ha novetats en les seves tribulacions amb la llei? ¿Ha resolt el judici amb aquells italians?

A mi em faltava l’alè per la correguda que havia fet, per sobre els nostres caps volaven projectils de tots els calibres, i en Bassons s’interessava pel meu judici pendent. Algú hauria hagut de dir-li que la majoria dels jutjats estaven en ruïnes a causa del bombardeig. No sabré mai si era un vell mig senil o un d’aquells éssers estoics que consideren que la civilització continuarà existint mentre algú afirmi que existeix.

Els seus homes de la companyia d’estudiants de lleis esperaven ordres a cobert de les bales perdudes. Un se’ns va acostar i, en un to ansiós i respectuós alhora, va demanar a en Bassons:

—Doctor, ¿ataquem ja?

Els de la companyia d’estudiants era molt fàcil reconeixe’ls. Com a universitaris, tots eren fills de bona família. Quan s’havien allistat havien comprat no un, sinó dos i fins i tot tres d’aquells uniformes amb casaca blava. Mentre embrutaven el de servei, els seus criats els rentaven els de recanvi. Fins i tot van arribar a un acord perquè els de la companyia de sastres els apedacessin els estrips de la roba. Haig d’admetre que no vaig confiar-hi mai gaire. Com a unitat només servien per a les desfilades, abillats amb els seus immaculats uniformes d’ampla bocamàniga groga. Veure’ls des dels balcons aixecava la moral dels ciutadans, que tendeixen a confondre els exèrcits bonics amb els bregats. Els meus escrúpols es basaven en el fet que la guerra i les lletres no han lligat mai gaire. «Aquests sortiran a la desbandada al primer tret», era el meu judici.

En Bassons, sempre paternal amb els seus estudiants, va donar uns copets a l’espatlla del jove soldat.

—Aviat, fill meu, aviat —va dir—. I recordeu: Nihil metuere, nisi turpem famam. Temeu només la fama perversa!

El vell Bassons era un de tants barcelonins que s’havia allistat amb una naturalitat inconscient. Per a ell, per a tants com ell, la guerra era un exercici més del deure cívic, a mig camí entre pagar impostos i participar al carnaval. Després d’haver-se proclamat la Crida els estudiants van advertir el govern que no servirien cap altre oficial que no fos el seu catedràtic. Els pendons vermells, sempre tan comprensius amb els de la seva classe, van concedir a en Bassons el grau de capità (potser amb por que en cas de negativa els estudiants els dediquessin una pedregada). En contrapartida, en Bassons se sentia orgullosíssim dels minyons que comandava. Mon Dieu, quel bon esprit de corps!

Quan el noi es va retirar, en Bassons no va poder evitar un sospir de condescendència.

—Ai, la joventut, sempre tan impacient! —I ho va dir com si el meu grau m’eximís de la meva edat.

Fer servir la paraula «tempesta» per referir-se a una batalla és molt suat, ja ho sé, però us asseguro que descriu molt bé la nostra situació. Les canonades que queien sobre els baluards aixecaven núvols de cendra i pedra esmicolada. Sobre nostre, que érem just darrere les muralles i per sota, plovien fragments polvoritzats, com ruixim d’onades. No volia ni imaginar-me el que hi passava, allà a dintre del baluard de Santa Clara. «Amb una mica de sort —vaig pensar—, s’oblidaran de mi». Ca! Creu-t’ho! Un dels oficials d’en Villarroel va venir cap a nosaltres amb una pressa desesperada i va ordenar:

—Zuviría! Vostè era a Santa Clara, ¿oi? Porti-hi el capità Bassons, que els estudiants reforcin la posició d’en Bastida. Continguin-los fins que arribin més reforços!

No vaig tenir temps d’improvisar cap excusa, perquè tot seguit va cridar:

—¿Li ha quedat clar? Continguin-los! Continguin-los o s’ha acabat!

Volia replicar que no, que no podia enviar uns nois de galtes de color de poma a Santa Clara, que els borbònics els liquidarien en un tres i no res i sense gens d’utilitat pràctica per a la defensa. Però allò hauria sigut ofensiu per a en Bassons i el seu centenar de jovencells de casaca blava, que ja acudien al trot. I entusiasmats per fer-se matar!

Els vaig dirigir cap a Santa Clara, quin remei. Vam travessar les estretors de la gola, vam pujar els maleïts esglaons a corre-cuita. I Déu meu, quin paisatge ens vam trobar!

Comparat amb el pati de Santa Clara, fins el Gòlgota semblaria un jardí anglès. Tot l’espai, tota la superfície d’aquell pentàgon irregular, estava cobert de morts i ferits. Molts encara es debatien entre la vida i la mort, tot just amb forces per aixecar un braç i demanar auxili. Aquest moviment de membres humans em va regirar la panxa. Els pescadors emmagatzemen a la seva galleda dotzenes de cucs de terra, que es retorcen tot esperant que els enfilin a l’ham. Era això.

A la punta exterior del baluard els borbònics havien aconseguit apoderar-se de la primera barricada, la que havíem bastit per envoltar la bretxa i afusellar els intrusos en el moment que s’hi esmunyissin. (Torneu a donar un cop d’ull a la làmina). Instal·lats allà, disparaven contra la nostra segona barricada, on s’apostaven els pocs supervivents dels cotoners i espasers del tinent coronel Bastida. Dels dos-cents que hi havia deixat no en quedaven vius més de vint o trenta, disparant i recarregant sense atendre els caiguts entre les dues barricades. Havien resistit els assalts borbònics, i fins i tot havien contraatacat per recuperar la primera barricada. Dos-cents contra mil, potser dos mil soldats borbònics arrecerats, amuntegats en aquella primera barricada!

Mentre els estudiants es desplegaven darrere de la segona barricada vaig veure el tinent coronel Bastida estès a terra, arrambat al mur. El seu ajudant plorava, no podia oferir-li altre consol que netejar-li les galtes amb una esponja. En Bastida mirava els núvols, mig absent, amb la boca oberta. Em vaig agenollar al seu costat. Tenia sis forats al cos.

Potser sóc un mesquí, però us asseguro que em vaig sentir molt malament per haver fotut el camp abans. Havia tractat en Bastida en els treballs del baluard, era un home honest i complidor. I ara era allà, estès amb sis esferes de plom ballant-li dintre la carn. Vaig agafar-li les mans entre les meves i vaig mussitar:

—Jordi, Jordi, Jordi…

Va voler dir-me alguna cosa, no sé què. Els seus barbotejos eren incomprensibles i el fragor de la batalla ens obturava l’oïda. Era un miracle que encara respirés. Sobreposant-me al brogit del tiroteig, vaig cridar al seu ajudant:

—¿Per què no l’han portat a l’hospital, per què?

—Ell no volia, senyor! —va ser la resposta—. Ho ha ordenat expressament! En quedem tan pocs que necessitem totes les mans per fer anar els fusells, o ens desbordaran.

—Els estudiants ja són aquí —vaig replicar—. Ara, emportin-se’l!

En Bastida em va subjectar el puny esquerre. El record de la seva mirada al·lucinada i lúcida alhora, d’aquells ulls desorbitats, me l’emportaré a l’altre món. Vaig acostar l’orella als seus llavis. Si volia maleir-me, m’ho mereixia. El pit se li va contraure, i en comptes de paraules per la boca va expulsar un doll de glopades vermelles. Vaig enretirar-me quan vaig notar que la sang calenta em mullava l’orella. Se’l van emportar. Es va morir la matinada següent, a l’hospital de la Santa Creu, després d’una llarga i inútil agonia.

Els dos bàndols es disparaven de barricada a barricada, separats per aquella massa gemegosa estesa a l’empedrat que anava de mur a mur. Els borbònics aplegaven cada vegada més homes al cap conquerit del baluard. Quan fossin prous carregarien sobre els milhomes de la companyia d’estudiants, el baluard seria seu i, amb el baluard, tota la ciutat.

Aquesta profecia no era tan òbvia per a persones desconeixedores de l’art de l’enginyeria. Els nois de la companyia d’estudiants carregaven el fusell, ajupits darrere el parapet, s’aixecaven per disparar fent-hi sortir el canó i tornaven a agenollar-se amb la baqueta en una mà i el saquet de pólvora a l’altra, per encebar el fusell. Segons la seva lògica, si eren diligents no hi hauria cap mena de dubte sobre el resultat de la batalla. El bon Déu guiaria les seves bales de la mateixa manera que els seus estudis, i premiaria la constància, l’esforç i la dedicació amb un èxit merescudament triomfal. No podien comprendre que darrere d’aquella petita barricada semicircular conquerida per l’enemic, en Jimmy estava bombant un nombre creixent de reforços, batallons sencers que ascendien pels canals de la trinxera. Una energia acumulada i devastadora que, a una ordre donada, escombraria qualsevol oposició.

Que quedi clar que trobant-me en el nucli dels esdeveniments no podia saber del cert què estava passant. Durant els dies següents vaig aconseguir fer-me’n un quadre general.

En Jimmy havia atacat a la vegada els baluards del Portal Nou i Santa Clara. Com ja he dit, el seu pla era conquerir-los; després la ciutat demanaria clemència o seria passada a tall d’espasa. Final del setge. Aquella era la perspectiva òptima del pla. Quan va comprovar que la resistència era més dura del que es preveia, en Jimmy es va asseure al seu balcó del Mas Guinardó esperant missatgers que aclarissin la situació.

Els primers informes del combat el van trastornar. No eren notícies dolentes, sinó pèssimes: de forma inversemblant, l’assalt al Portal Nou havia sigut rebutjat.

He dit que en Jimmy va sentir neguit i trastorn, no desànim. Havia meditat llargament l’atac, tenia un segon pla i va procedir a executar-lo.

En realitat, en Jimmy no necessitava apoderar-se de dos baluards. Per conquerir la ciutat, i tal com manaven les règles, en tenia prou amb un i només un. Com que al Portal Nou la cosa no havia anat bé, va decidir tirar tota la llenya al foc a Santa Clara. És a dir, on hi havia el bo d’en Zuvi, ajupit darrere de la segona barricada i mort de por.

Mentre en Jimmy ordenava que tots els batallons de reserva es dirigissin a Santa Clara, el doctor Bassons seguia recorrent el parapet de pedra arengant els seus estudiants. Indiferent al perill, passejant-se amb les mans a l’esquena, com si en comptes de bales volessin garlandes, i deixant anar llatinades. Don Antonio havia ordenat contenir els borbònics, i els seus nois estaven complint estupendament la missió assignada. No hi veia més enllà: el desastre a punt de caure’ns a sobre per obra del designi calculadament assassí d’en Jimmy. En Bassons se’m va acostar i quan em va veure de genolls, molt per sota de l’alçada de la barricada i enganxat al mur, es va aturar i, sense jutjar-me, va suggerir-me més que no recriminar-me:

—Tinent coronel, un oficial hauria de donar exemple.

—Doctor Bassons! —vaig cridar—. Ajupi’s!

Els escassos rudiments militars d’en Bassons li deien que un oficial ha d’estar dret davant del foc enemic. I la veritat és que a aquell ximplet no li faltava coratge. Però els enginyers desdenyen l’honorabilitat en favor de la seguretat. Construíem fortaleses per protegir cossos, no per exposar-los, i en els combats emmurallats, tan diferents de les batalles campals, qui no s’amaga no és més valent sinó més encantat. (Vet aquí un dels eterns motius de menyspreu mutu entre enginyers i militars).

En Zuvi en persona havia dissenyat i dirigit la construcció de les barricades al pati de Santa Clara. Prou altes per protegir la tropa de les bales enemigues, però sense deixar de permetre’ls treure el fusell entre petits merlets, disparar i saltar el mur en cas de contraatac. No és que en Bassons fos gaire alt, al contrari, però el seu cap absurdament emperrucat sobresortia per la vora. Aquell cap gros i rodó era l’ideal de qualsevol tirador, i érem enmig d’un tiroteig tan caòtic com constant.

—Per favor, doctor Bassons! —li vaig suplicar de nou—. Cobreixi’s!

Em vaig equivocar, el meu advertiment li va donar valor per significar-se davant dels seus alumnes. No menystinguem l’efecte escènic: un tinent coronel de genolls, el capità Bassons instruint la seva canalla, demostrant la superioritat de l’intel·lecte i l’esperit cívic. Va declamar entre ràfegues de bales:

—Els avis dels nostres avis, i abans els seus avis, i encara cinc generacions enrere, vivien als cims dels Pirineus. I vivien com bèsties, agrupats en ramats humans sense ordre ni sentit de Déu.

—Però ¿què collons diu? —vaig voler interrompre’l—. Deixi’s estar de sermons!

No em va fer cas. Era un home posseït per la cultura, com un apòstol per l’Esperit Sant.

—Fins que un dia —va seguir, impertèrrit malgrat el foc nodrit— van veure als seus peus un país ric i pròsper per a qui sabés treballar-lo, valls i planes útils per a la civilització humana. Els nostres ancestres van expulsar els moros, aquesta gent nauseabunda. Els va costar generacions aconseguir-ho, establir les seves lleis, la seva religió, els seus costums sobre una terra nova que van anomenar Catalunya.

¿Quines bestieses estava dient? I a sobre els seus estudiants, embadalits, alentien la cadència de tir per escoltar-lo. Em vaig posar dret i els vaig ordenar, sense contemplacions:

—Manteniu el foc! Dispareu, dispareu!

No m’escoltaven, la meva autoritat no era res al costat d’en Marià Bassons, el seu benamat catedràtic. El ximplet d’en Bassons, a la seva, seguia declamant:

—Van crear un ordre nou. Es van establir a Catalunya i després van alliberar València i Mallorca. Van poblar aquestes terres amb la nostra gent. I no les van subjectar en qualitat de simples dominis, com és la pràctica usual de Castella. Al contrari, van establir regnes germans i, com a tals, iguals i benvolguts nostres per sempre. La mateixa religió, la mateixa llengua, la mateixa llei comuna, els seus propis parlaments. I ¿quina va ser la seva llei comuna, suprema, libèrrima i impertorbable? Servir el rei que serveix. —De sobte es va excitar i va agitar un puny a l’aire—. I ara un pretendent francès al tron espanyol vol arruïnar i suprimir mil anys de llibertat catalana amb l’excusa d’un testament castellà! ¿Ho podem permetre? ¿Oi que no, nois?

Recordo que vaig cridar movent una mà com si fes sonar un tambor. Hi havia tant brogit que vaig haver de vociferar:

—Doctor Bassons, faci el favor d’ajupir-se!

No sé si el molt ximplet em va sentir. El tenia tan a prop que li vaig estirar els faldons de la casaca per obligar-lo a cobrir-se. Massa tard. En aquell instant vaig veure un solc blanc travessant el cel, un deixant de fum com la cua d’un cometa. Una planxa de metall còncava, de la mida d’una plata, va volar cap a nosaltres a una velocitat esgarrifosa i es va incrustar al cap d’en Bassons, travessant-l’hi de costat a costat com si els ossos del crani fossin de formatge.

¿D’on va venir aquell projectil? No ho sabrem mai. La cosa més probable és que fossin les restes d’una bala de canó borbònica que havia quedat destrossada picant contra la torre de Sant Joan, darrere, a la nostra dreta. Els fragments havien sortit projectats i el més gros va anar a espetegar al cap d’en Bassons.

Va caure sobre meu amb el crani triturat. Va sofrir uns espasmes nerviosos i tot seguit es va aquietar, amb les mans contretes com urpes. Jo tenia la cara tan coberta d’esquitxos de sang que devia semblar un malalt de xarampió. Em vaig treure en Bassons de sobre i abans que el cos quedés estès a terra ja estava envoltat dels seus estudiants.

—Doctor Bassons, doctor Bassons!

Em vaig netejar la sang amb la respiració agitada, encara sota la impressió d’aquella mort sobtada. Mentre jo esbufegava, ells es van congregar al voltant del seu catedràtic i la meva persona. Un plany col·lectiu va sorgir d’aquell centenar de boques.

—És la guerra —vaig voler consolar-los—. Torneu als vostres llocs.

Els estudiants estimaven en Bassons, i l’estimaven amb aquell amor particular i fanàtic de l’alumne cap al seu mentor. Ofesos, van estar a punt de caure en el motí.

—Torneu a les vostres posicions, cobriu l’extensió de la barricada, i dispareu, maleït sia, dispareu! —els vaig ordenar a empentes—. Si afluixeu el tir iniciaran una càrrega!

Mireu, jo no he sigut mai un glossador de proeses militars. Entre altres coses perquè n’he vist poques, molt poques. La majoria de les gestes armades no són res més que puntades de peu de rates acorralades. Durant la batalla els homes maten per no morir-se, i s’ha acabat. Després arriba un poeta, un historiador, un historiador poètic, i converteix el que van ser ganivetades de desesperació en glòria insuflada de valors elevats. I tot i així, el que va passar aquell dia contradeia tota la meva lògica.

Els estudiants van revertir el seu dolor en odi. No feien res més que cridar «Fills de puta, fills de puta!». Per recarregar un fusell es necessita sang freda, i la seva bullia. Un dels nois, el més alterat, va perdre la paciència. Les mans li tremolaven d’ira, el rajolí de pólvora queia a banda i banda del canó del fusell. Va deixar anar un xisclet estrany, femení. De sobte va calar la baioneta i va fer un salt sobre el mur.

—Ei! —només vaig tenir temps de cridar—. ¿On vas? Torna!

No em va escoltar. Boig de ràbia, atacava la barricada en poder dels borbònics, amb el fusell enlaire i bramant com un maníac.

—Això, envestim-los! —va cridar llavors algun imbècil, animat per l’exemple del boig—. Vengem Don Marià Bassons!

I aquell centenar llarg de nois va pujar el mur darrere el seu company!

Naturalment, jo recorria la barricada intentant subjectar-los.

—Alto, alto! Us mataran, us mataran a tots!

No em guiava només la compassió. Hauria d’explicar a Don Antonio, el nostre bon pastor de soldats, que les ovelles al meu càrrec s’havien esgarriat, perdut i suïcidat en massa. Els vaig insultar, els vaig amenaçar i vaig intentar retenir-los amb quatre mans. Va ser inútil. Fins l’últim d’aquella canalla els va anar a envestir. Jo no, és clar. Durant uns instants vaig arrepenjar l’esquena al mur, amb les mans al cap. M’havia quedat sol, el cadàver del ximplet d’en Bassons i jo. Mon Dieu, quelle catastrophe!

Vaig girar-me per contemplar la massacre a través d’una tronera de la barricada. I encara ara no m’acabo de creure el que vaig veure.

Esperonats per la seva pròpia ira, els estudiants van travessar com una exhalació la distància que separava les dues barricades. Els borbònics ni tan sols van tenir temps de dirigir-los una descàrrega coordinada. Tres o quatre estudiants van caure, víctimes del tiroteig dispers. Quan eren a mig camí un va cridar la vella arenga dels estudiants barcelonins: «Pedrada, pedrada!». De cop es van parar un instant, van encendre un centenar de granades i les van tirar a l’altra banda de la barricada borbònica. (Ja ho veieu, les tradicions cíviques, com més bàrbares són, més ús patriòtic tenen).

Per darrere del mur va emergir un cúmul de cossos, sacsejats per les explosions. Aquell boig que encapçalava l’atac ni tan sols s’havia parat per encendre la seva granada. Seguia corrent, ronc de cridar i amb la baioneta calada. Els altres el van seguir, van arribar fins al mur de la primera barricada, el van escalar i des d’allà dalt van començar a disparar i a enfonsar la baioneta als cossos de sota.

Darrere d’aquesta primera barricada hi havia centenars de borbònics esperant ordres per iniciar un assalt. La cosa que menys s’esperaven era que una petita tropa a la defensiva els assaltés a ells. Hi estaven tan atapeïts, de fet, que la majoria ni tan sols va poder alçar els braços per disparar. Els estudiants van superar el seu mur amb la baioneta endavant, enfonsant-la en caps, pits i esquenes. Estaven tan embogits, i els borbònics tan indefensos, que tot i el seu nombre els va vèncer el pànic. Van fugir, es van precipitar al fossat a la desbandada, cap a les seves línies, empaitats per una canalla dement que no deixava de llançar crits guturals.

Quan aquesta victòria impossible es va fer realitat, vaig anar darrere seu. Vaig travessar l’espai entre les barricades, amb l’esquena ajupida, tota l’estona trepitjant morts i ferits; n’hi havia tants que era inevitable. Això que us deia: encara ara no entenc com un grapat d’universitaris van poder fer fugir un miler llarg de granaders francesos.

Gràcies a Déu, vaig aconseguir evitar que seguissin encara més enllà, fossat avall i a la conquesta del campament borbònic. M’hi va ajudar aquell esgotament absolut, el decaïment físic i moral que ve després d’una càrrega a vida o mort. Quan van sentir ordres va ser com si recobressin un mínim de seny. Havien reconquerit la primera barricada, ara el que havien de fer era defensar-la de nou per restablir la situació anterior a l’atac. Van obeir amb una submissió manyaga i muda. Potser, com dic, perquè el qui retorna de la bogeria és qui més se sorprèn de la qualitat aberrant dels seus actes.

Fins a aquell dia havia viscut fets que contradeien Bazoches. Però la càrrega de la companyia d’estudiants va anar més enllà: negava tots els raciocinis. En Vauban no hauria tolerat mai un atac com el de la companyia d’estudiants. Pel sacrifici de vides que comportava i perquè no hi havia cap possibilitat de culminar-lo amb èxit. I tot i així, per més incomprensible que fos, jo era allà, sobre una estesa de granaders francesos morts i donant ordres a uns marrecs que els havien derrotat.

Un dels supervivents era el noi que havia iniciat la càrrega. Tenia una expressió absent. La part de davant de l’uniforme la tenia tacada de sang de dalt a baix. Mirava la seva pròpia baioneta, igualment tenyida de vermell, sense entendre res, com si tot el que l’envoltava fos nou, estrany, producte d’algú altre. El vaig sacsejar per les espatlles i li vaig demanar.

—Noi, noi, ¿estàs bé, estàs bé?

Em va mirar sense reconeixe’m. Obria i tancava la boca, amb els ulls en un altre món, i durant el que quedava de jornada, trastocat, em va estar tractant de «doctor Bassons».





12


En Jimmy, per descomptat, reduïa les tragèdies humanes a xifres. I per als mariscals una xifra, mentre sigui assumible, seguirà sent una xifra. Va deduir que podia tolerar les baixes del seu primer fracàs i l’endemà al matí va tornar a la càrrega. Va enviar-ho tot contra el malmès baluard de Santa Clara.

Per a ell, instal·lat al seu Mas del Guinardó, era molt fàcil contemplar el desenvolupament de la batalla des del balcó. Per als pobres escarbats de cuina de tots dos bàndols que lluitaven pel control de Santa Clara va ser com un d’aquells malsons que es repeteixen sense parar: no havien passat ni dotze hores des de la càrrega dels estudiants i la situació tornava a ser exactament la mateixa, els borbònics protegits darrere la primera barricada, que havien conquerit de nou, i nosaltres a la segona.

Tot el dia del 13 d’agost va ser una successió d’atacs i contraatacs sobre el pati del baluard, d’una barricada a l’altra i a la inversa. Resguardats a la segona barricada, érem a un pas de l’abisme. Una passa enrere, una de sola, i Santa Clara seria d’en Jimmy. I amb el baluard en poder seu, tota la ciutat cauria inevitablement. Com a gat vell que era, en Jimmy va enviar falsos atacs sobre altres punts de les muralles. Era obvi que no es tractava sinó de moviments de distracció, però tot i així Don Antonio es va veure obligat a dispersar les seves escasses forces per no desprotegir la línia. Allò, per descomptat, era el que en Jimmy esperava. D’aquesta manera les forces que protegien el punt clau, Santa Clara, es veien reduïdes a una migrada cortina d’homes. Tota la ciutat depenia d’un grapat de combatents esgotats i asfixiats pel fum de les descàrregues.

Just al centre del baluard hi havia una caseta, un dipòsit de municions que jo mateix havia ordenat construir. La cosa més habitual és que un bon baluard tingui dipòsits subterranis on s’emmagatzema i protegeix la pólvora. Santa Clara era una calamitat, irregular i precària, sense cap soterrani. En les ànsies del combat es vessen unes prodigioses quantitats de pólvora. Com és fàcil d’entendre, un simple encenall que crema pot provocar la catàstrofe. Si ni un soldat professional és exacte en l’operació d’encebar fusells, molt menys una milícia de civils armats. Advertir-los dels perills, insistir perquè ponderessin les recàrregues, hauria sigut tan absurd com demanar a una criatura que jugui amb un gerro i no el trenqui. Per això vaig creure que la cosa més pertinent era construir aquell refugi de municions, a cobert d’espurnes i hecatombes. (Si us preneu la molèstia d’anar enrere observareu la caseta al mapa de la batalla).

Doncs bé, durant tot el dia els dos bàndols es van disputar la propietat d’aquella insignificant caseta a mig camí entre les dues barricades, un illot al centre del pati empedrat. Ara ho intentava la Coronela, ara els borbònics. A diferència d’en Jimmy, Don Antonio era a primera línia, recorrent els llocs més amenaçats. Allà per on passava els ànims s’enardien. Encara el recordo donant copets a l’esquena, parlant als soldats com si fos més un pare que no un militar:

—Fills meus, l’últim de vosaltres val per un general. Imagineu-vos, doncs, quina gran fortuna tinc de poder dirigir-vos com a comandant.

Hi va haver un moment en què vaig pensar entre mi «vinga, ja n’hi ha prou». Estava bé, molt bé, que Don Antonio donés exemple d’ardidesa i sacrifici com un d’aquells generals de l’antiguitat (en Casanova, per descomptat, ni el vam veure), però tampoc era qüestió que el nostre comandant en cap acabés com el professor Bassons.

El que jo no podia entendre era l’estratègia de Don Antonio. En Jimmy tenia un peu a dintre de Santa Clara, o sigui que l’avantatge del sistema baluardat ja no jugava a favor nostre. Passaven les hores, i cada cert temps Don Antonio rellevava els destacaments de la segona barricada, consumits, mig aniquilats, i sense emprendre mai un contraatac. Allò implicava acceptar una topada d’ariets en què sempre tindríem les de perdre. Pel ramal que pujava a Santa Clara en Jimmy podia injectar reforços i evacuar ferits. Era un procés lent i penós, en efecte, i en el qual perdia molts homes. Però com que nosaltres érem tan aberrantment inferiors en nombre, tard o d’hora acabarien reunint prous forces per atacar i desbordar-nos.

Tots els oficials sabien que érem a un pam de l’abisme i que el temps ens anava en contra. Si perdíem la segona barricada, tururut. L’actitud d’aquests oficials ho diu tot de l’ambient que es vivia a la ciutat: no n’hi va haver ni un que pregués a Don Antonio que toqués a parlament. De cap manera! Un cercle de capitans i coronels envoltava i turmentava Don Antonio, demanant-li permís per atacar i desallotjar els borbònics de la primera barricada. Podies sentir els «si us plau, si us plau» dels catalans, els «por favor, por favor» dels austriacistes espanyols emigrats, i fins i tot hi havia un parell d’alemanys amb els seus «bitte, bitte, herr Ánton!».

Encara em veig a pocs metres del pobre Don Antonio, que rebutjava totes les propostes d’uns oficials que el rondaven com borinots. Sabien com era de desesperada la nostra situació. I tot i així el que demanaven era permís per atacar frontalment una posició defensada per uns quants batallons enemics. Don Antonio va haver de recórrer a totes les seves energies per tenir-los a ratlla.

I així vam arribar al vespre. Els combats no remetien, ni de bon tros. Les campanes de la ciutat s’havien passat el dia tocant a sometent, i seguien repicant tot i haver-se post el sol. La zona d’atac era una gran lluminària, amb coets lluminosos que projectàvem per detectar els reforços enemics que pujaven pel ramal i cosir-los a trets. Ara les fogonades de les armes il·luminaven la foscor com milers de cuques de llum parpellejant. Cap a les quatre de la matinada em vaig absentar de Santa Clara per anar a discutir amb en Costa quins canons entrar al baluard, perquè ja s’hi havien practicat les troneres. Aquest breu diàleg em va salvar la vida.

Més amunt us he esmentat la caseta del centre del baluard en disputa, que jo mateix vaig ordenar construir com a refugi de municions i explosius. Al començament de l’assalt general havia demanat a un vell sergent major que la buidés. Jo no dubtava que els borbònics farien progressos, a desgrat nostre, i era imperatiu que no s’apoderessin del contingut. El que ignorava era que, en la confusió dels combats, el vell sergent havia sigut dels primers a caure. O sigui, que no va tenir temps d’aplegar els ajudants carregadors, obrir les dues portes tancades amb un cadenat cada una, separades per un solc ple d’aigua a manera de tallafocs, i buidar el dipòsit.

Hi penso i encara ara em sobta que la catàstrofe trigués tant a arribar. Durant tot el dia els dos bàndols, desconeixedors del perill, s’havien estat disputant una petita construcció plena fins al sostre de barrils de pólvora, granades, bales de fusell, foguers i olles reblertes de metralla. I no havia passat res. El Mystère devia fer-se un panxó de riure.

Pel relat d’un supervivent vaig saber que a aquella hora, les quatre de la matinada, negra nit encara, algú va cridar: «Endavant, per santa Eulàlia, endavant!». Els barcelonins s’havien passat el dia resistint sense llançar en cap moment el contraatac general. Se sentien tan frustrats que van seguir aquella veu embogida i anònima. Per enèsima vegada van arribar a la caseta, van expulsar-ne els borbònics i es van deturar abans de seguir cap a la primera barricada.

Darrere de la primera línia d’assalt sempre circulaven uns quants individus carregats amb sàrries, unes cistelles d’espart cilíndriques que servien per portar municions, sobretot granades, i reavituallar la tropa. A aquella hora, després d’un dia i mitja nit de combats ininterromputs, el paviment del baluard estava cobert de cadàvers i reguerons de pólvora. Podies ensumar-la per tot arreu.

Els portadors de les sàrries es van refugiar just al darrere de la paret de la caseta plena d’explosius. Una espurna casual va fer que la pólvora del terra s’encengués. La flama va recórrer un regueró de pólvora fins a arribar a dues grans sàrries plenes de granades que estaven arrepenjades a la paret. I endevineu què va passar llavors.

Crec que és la segona explosió més gran que he vist en tota la meva vida. En Costa i jo, que teníem una precipitada conversa molt lluny de Santa Clara, vam ser tombats i arrossegats per l’ona expansiva. I això que érem a més de dos-cents metres de l’entrada del baluard. Va ser una erupció vermella, oberta com una flor. Seguida d’un tro llarg, molt llarg. Restes i flames van pujar més i més, expulsades cap al cel, i van causar una pluja de runa que va banyar mitja ciutat.

Em vaig posar de genolls, atordit. Vaig mirar en Costa, l’artiller. Les seves paraules m’arribaven com si tingués el cap sota l’aigua. Em vaig posar dret i vaig anar fins a la gola d’entrada al baluard fent esses com un borratxo.

Diguem que el Mystère pot ser molt equànime en les seves riallades: els dos bàndols van tenir si fa no fa el mateix nombre de baixes. Més de setanta homes de la Coronela van sortir volant amb la caseta. Els borbònics van sofrir menys morts però una sotragada més gran, perquè entre ells va córrer la veu que es tractava d’una mina preparada pels rebels.

Les mines causen un horror incontrolable. En qualsevol moment, sota els nostres peus, un activista ocult pot activar mil quilos de pólvora, dos mil, tots els que la imaginació sigui capaç d’aguantar. Ja he dit que va ser un simple accident dels que abunden a la guerra, potser desmesurat pel que fa a grandiositat, però els borbònics van fugir en massa de les seves posicions. Quina ironia: tots dos bàndols havien lluitat salvatgement pel pati de Santa Clara i ara abandonaven els seus llocs a l’uníson, com si s’haguessin posat d’acord.

L’entrada als baluards, la gola, és molt estreta justament per evitar una fugida general. Allà va prendre posició un capità que es deia Jaume Timor, i que amb el seu sabre va impedir que no se n’escapés ningú capaç de sostenir un fusell.

—Si desempareu Santa Clara la ciutat caurà! —bramava.

A Santa Clara combatien famílies senceres braç a braç. Sentència del gran Heròdot: «En la pau, els fills enterren els pares; mentre que en la guerra, els pares enterren els fills». El que va passar a Barcelona va excedir la màxima d’Heròdot: alguns van enterrar els seus fills i els seus néts. Per la gola va sortir un veí meu, en Dídac Pallarès. En Timor li va permetre retirar-se per un motiu de causa major. Tres motius, si som exactes: en Pallarès transportava els seus tres fills, tots tres abrasats. La pell els queia de la cara a tires vermelles i negroses; en recordo un, a qui en Peret sempre devia uns quants sous. Era el més malferit, amb totes dues mandíbules nues de carn. Encara plovia runa i Don Antonio ja hi era, consolant i animant els supervivents. Entre uns quants oficials van intentar restablir un mínim d’ordre. Però aquesta vegada no ho van aconseguir.

Els meus sentits seguien trastornats, tant que em semblava sentir-hi pels ulls i veure-hi amb les orelles. Per tot arreu hi havia bocins de carn, restes molt semblants a aquells trossos sense forma que solen cobrir el paviment dels escorxadors. Vaig aixecar la mirada. Per la part superior del baluard queien homes de la Coronela, bramant i amb el cos en flames, saltant al buit com per la borda d’un vaixell incendiat. Vaig veure tot allò i vaig pensar entre mi: «Senyores i senyors, això és més del que el bo d’en Zuvi pot suportar. A la merda la ciutat, la pàtria i les Constitucions». Vaig girar cua i vaig sortir corrent com un conill.

«No toleri que la por pensi en lloc seu —em van ensenyar a Bazoches—, o deixarà de pensar». Com a ensenyament estava molt bé. Però sotmès a un poder capaç de fer brandar un baluard com si fos un barco de paper, ni Bazoches podia reprimir aquest egoista instint de viure que habita en tot individu. I no era l’únic que corria. Dotzenes d’homes havien travessat el límit de la seva resistència i fugien en totes direccions. Vaig travessar la travessera, vaig arribar als primers carrers, i de cop una presència multitudinària em va frenar en sec.

Dones, dotzenes i dotzenes de dones. Amb les mans s’arremangaven les faldilles per sobre dels turmells per córrer més de pressa. Anaven en sentit contrari al meu, cap a les muralles. Entre elles hi havia l’Amelis. «¿Què passa, Martí, què passa?», va demanar sense aturar-se. Les havia atret el terrabastall d’aquella explosió monumental, i amb el caos imperant ningú va poder evitar que arribessin fins a la línia de combat. Avergonyits, els qui havíem sucumbit al pànic vam vacil·lar en la nostra desbandada.

Jo crec que aquella nit, més que pel sabre d’en Timor, Barcelona es va salvar gràcies a les seves dones. Als qui fugíem ens van tractar de covards, miserables i eunucs. La meva pròpia Amelis em va aturar.

—¿Els deixareu entrar?

Permeteu-me que, per un instant, reemplacem memòria per reflexió. ¿Quin ideal va motivar els barcelonins durant un any seguit de setge? ¿Les seves Llibertats i Constitucions? No, jo em refereixo a aquell engrut, celestial o demoníac, tant se val, que impedeix a un home abandonar el seu lloc de combat. Civils sense quasi gens d’instrucció, joves de catorze anys i avis de seixanta, es van aferrar com musclos als baluards. ¿I per què? Permeteu-me una resposta: per la força demolidora, incommovible, del «què diran de mi». Quan tota la teva ciutat t’està mirant, es necessita molt valor per ser un covard.

I així, fins i tot les rates melindroses com en Zuvi el Camallarg van tornar cada una al seu lloc. Van resistir tota la nit a una superioritat enemiga aclaparadora, van resistir tot el matí de l’endemà, i cap a migdia el bo d’en Zuvi tenia els nervis tan desguitarrats com l’últim dels milicians de la Coronela.

Tot el centre del baluard de Santa Clara era un cràter, un clot solemne abraçat pel que quedava de les seves muralles pentagonals. Enmig d’una follia innominable, els dos bàndols van seguir lluitant per la possessió d’aquell clot. El foc de fuselleria es mantenia al ritme d’una pedregada espessa, inacabable. I Don Antonio no feia absolutament res, no portava a terme cap maniobra defensiva. Durant tot aquest temps, en Jimmy, ben cofoi, va anar acumulant homes i més homes a la primera barricada. El temps jugava a favor seu. Va pensar (com jo llavors) que Don Antonio havia perdut el seny, o fins i tot el valor, i renunciava a la defensa. Quan darrere de la primera barricada hi hagués prous batallons borbònics, l’assalt seria imparable. I nosaltres sense fer res, més enllà de resistir a la segona barricada i disparar des del Portal Nou i les muralles adjacents. Tot aquell tiroteig feia molta fressa i poca cosa més, perquè els borbònics s’amagaven darrere de la primera barricada, al fons de la seva trinxera o circulaven pel ramal que portava a Santa Clara, més fondos i parapetats a cada hora que passava.

Ens havia costat una barbaritat pujar tres canons al baluard. I en comptes de disparar, els mallorquins es negaven fins i tot que traguessin la boca per les meves troneres. Com sempre, semblava que lliuressin una batalla a part. Es van asseure al voltant de les tres peces, bevent un abominable aiguardent de les Balears que no compartien amb ningú, indiferents al fragor que els envoltava.

—Per l’amor de Déu —els vaig intimar—, disparin els canons i enderroquin la barricada on hi ha els borbònics! ¿Què esperen?

El seu capitost va fer que no amb el cap, i com a tota concessió va remugar alguna cosa amb el seu accent illenc:

—Ses ordres.

Entre la trinxera borbònica i el nostre baluard hi havia una distància considerable, ja que el bo d’en Zuvi, modificant el pla d’en Verboom, s’havia encarregat que la tercera paral·lela s’excavés tan lluny com pogués ser de les muralles.

Més tard vaig comprendre que Don Antonio no havia pensat en cap moment a recuperar la primera barricada. Allà en Jimmy era massa fort, el resultat hauria sigut una carnisseria, de manera que es va acontentar a frenar-lo. Abans de llançar el seu contraatac va esperar fins al límit, i es va anticipar per un sospir a l’assalt definitiu del mariscal. Llavors, i només llavors, va donar una ordre que només coneixien tres oficials, entre ells en Costa.

Va apartar el llargavista de l’ull i va cridar amb la seva veuarra castellana:

—¡Hágase!



Un coet de senyals es va elevar i va esclatar al cel en forma de nuvolet vermell. De seguida que va veure això, en Costa va abaixar un braç. Jo era bastant lluny, però crec recordar la seva veu, i un instant després tots els canons i morters van disparar sobre la trinxera i van crear una barrera de foc.

Vam veure els esclats artillers sobre la línia borbònica, i a continuació la sortida de dues tropes de la plaça: des de la nostra dreta i des de la nostra esquerra, i a la càrrega. Les fletxes de la làmina anterior indiquen la direcció que van seguir.

Per cada flanc van atacar dos-cents homes triats, a les ordres del tinent coronel Tomeu i el coronel Ortiz. I Déu meu, com corrien d’embogits.

Carregaven en paral·lel a la tercera paral·lela, amb la qual cosa s’exposaven al foc dels borbònics de la trinxera. Aquests quatre-cents homes van haver de ser molt veloços, per tal d’aprofitar la barrera artillera d’en Costa. Van convergir sobre el ramal, cada grup per un costat. Van saltar-hi a dintre i van revertir les feixines dels borbònics en contra seva. Així:



L’Ortiz es va encarregar de bloquejar el ramal per la part borbònica amb feixines de l’enemic. En Tomeu va fer el mateix però en direcció a les muralles, de manera que els borbònics que s’apinyaven darrere de la primera barricada de Santa Clara van quedar atrapats entre en Tomeu i els qui érem a la segona barricada.

Crec que és una de les maniobres més ràpides, exactes i precises que he vist portar mai a terme a una tropa d’assalt assetjada. Si en Costa no hagués sigut un artiller superior, les seves descàrregues haurien posat fi a la vida d’aquells quatre-cents homes. Vam poder contemplar com arribaven al ramal, disparaven les seves armes cap a l’interior i mataven els sorpresos borbònics. (Encara ara em costa foragitar de la memòria aquells crits subterranis).

Quan en Jimmy va comprendre el que passava, ja era massa tard. Ara no podia enviar reforços a través del ramal perquè hi era l’Ortiz, bloquejant-lo.

Els borbònics envoltats a Santa Clara, amb en Tomeu darrere seu, es van adonar de com era de compromesa la seva situació. En aquell moment els mallorquins van fer ús dels seus tres canons. Bona part de la primera barricada es va ensorrar, amb els maons vomitats cap a dintre.

Canonejats per davant i cosits a trets per l’esquena, els borbònics de Santa Clara es van dispersar fossat avall, fugint a corre-cuita pels dos costats de la posició d’en Tomeu, intentant tornar a la trinxera. No cal dir que els homes de l’Ortiz i d’en Tomeu els van tirotejar cruelment mentre fugien, a molt poca distància i sense pietat. Els fusellers de la torre de Sant Joan van avivar el tir, excitats per aquella marea d’enemics a la desbandada. A una ordre donada, els apostats a la segona barricada vam carregar contra la primera i la vam recuperar per fi, i sense oposició.

Així és la guerra. En un batre d’ulls una batalla indecisa, perduda, de fet, s’havia convertit en una cacera de conills blancs. Més de quatre-cents francesos no van aconseguir tornar a les seves línies. No hi va haver presoners.

A través del fum vaig poder veure un valent oficial francès, amb mig tors a fora del parapet de la tercera paral·lela, intentant discernir amb un llargavista el que passava, incrèdul davant l’esfondrament de l’assalt. Al meu costat tenia en Ballester en persona, que buscava un blanc amb el fusell.

—Doni’m això! —D’una revolada li vaig agafar l’arma, ja carregada, vaig apuntar al llargavista i vaig disparar contra aquella figura imprudent.

La bala li va traspassar el coll. La sang li va sortir violentament expulsada en un doll vermell. L’home va alçar els braços com un pagà davant d’un ídol i es va enfonsar en les profunditats de la trinxera. Recordo els giravolts que el llargavista li va fer a l’aire, alliberat de les mans que el sostenien. S’entendrà que fos una bala significativa: el meu enemic caigut era en Dupuy-Vauban.

Encara ara em ve una esgarrifança de pensar que en un any llarg de setge vaig disparar un tret i només un: contra en Vauban.

* * *

Quan va veure el reflux de les seves tropes, en Jimmy es va tornar lívid, amb el cap baix i contenint la ira. De cop va esclatar, recriminant a tots els presents la seva incompetència.

Va entrar al Mas Guinardó seguit del seu seguici d’oficials. Estava més alterat que en els moments crítics d’Almansa.

—Cal tornar a recuperar el que s’ha perdut, encara que sigui a costa de l’exèrcit! —va bramar, amb els punys enlaire—. ¿O és que voleu que per Europa corri la veu que les armes de França han cedit al furor d’uns simples ciutadans?

Els seus generals van intentar calmar-lo, però en Jimmy va continuar deixant anar imprecacions.

—Silenci! Vull la relació d’aquest desastre de boca dels mateixos que l’han causat. Que es presentin davant meu els brigadiers Sauveboeuf i Duverger! I el marquès de Polastron!

Li van dir que allò seria impossible; en Sauveboeuf i en Duverger havien caigut a l’assalt. Del marquès de Polastron no n’hi havia notícies. Bé, en van rebre molt aviat. Algun exaltat de la Coronela havia decapitat el cadàver del pobre Polastron, havia ficat el cap en un canó de calibre gros i amb el cap havia bombardejat el Mas Guinardó. Quan van sentir aquell estrèpit tots els presents es van ajupir. Tots menys en Jimmy, que va sortir al balcó. Hi havia el crani ennegrit i fumejant d’en Polastron, girant com una baldufa.

En aquell moment van aparèixer alguns dels oficials que en Jimmy més respectava, incloent-hi el tinent coronel La Motte. Coixejava, ferit; tenia el cap brut de sutge, i l’uniforme tot esparracat.

—Excel·lència —va argumentar—, recuperar un peu de Santa Clara ens costarà la pèrdua de les millors tropes, una quantitat ingent de baixes i sacrificis. Sense nous reforços francesos serà impossible avançar més enllà d’uns pams, i a un cost terrible. Ara mateix la canaille s’agrupa a les seves muralles, animada pels seus generals i magistrats, i es burla de nosaltres amb músiques i imprecacions.

Era cert. Les posicions recuperades eren plenes a vessar d’homes, dones i fins i tot uns quants músics que celebraven la victòria. Sense gaire mesura, la veritat. Ja us ho podeu imaginar, totes aquelles natges nues i dirigides cap a l’enemic que apareixen a les muralles que han rebutjat un assalt.

Tot i així, en Jimmy no va canviar de parer fins que no li van fer arribar una relació de baixes. Les xifres refreden les passions més ardoroses. Només a l’atac a Santa Clara havia perdut més de mil cinc-cents homes, cosa que sumava uns cinc mil des de l’obertura de la trinxera. Aquelles xifres ja no eren tan assumibles. La cosa més espantosa, però, era la relació d’oficials abatuts. Entre ells ni més ni menys que en Dupuy-Vauban, que va sobreviure al meu tret de bala al coll. Encara hi havia una altra dada, que en Jimmy va saber entendre molt bé.

A diferència de les batalles campals, en la lluita emmurallada els homes combaten protegits per les pedres. Tot i els milers i milers de trets efectuats pels fusells, n’hi va haver pocs que arribessin a cossos enemics. L’artilleria de tots dos bàndols, per la seva banda, va actuar sotmesa a la prudència per tal de no ferir les tropes amigues. Així doncs, la majoria dels caiguts havien sigut abatuts a cop de baioneta. Allò parlava més clarament de la determinació dels «rebels» que qualsevol discurs. No hi havia motiu per suposar que un nou assalt seria menys cruent, un holocaust que potser se saldaria amb els mateixos resultats: bretxes tancades, aquella vil canaille a les muralles, mofant-se d’ell.

En Jimmy no va perdonar mai a Don Antonio la humiliació de Santa Clara. I ja que no havia pogut obtenir la victòria, va buscar el culpable de la derrota. Va cridar en Verboom al seu despatx. El xarcuter d’Anvers coneixia el motiu de la seva compareixença, de manera que es va defensar abans que l’ataquessin.

—Vaig advertir que la trinxera no estava perfeccionada —va dir— i que en conseqüència l’atac era prematur.

Però s’equivocava pensant-se que en Jimmy seria el seu fiscal.

—Vet aquí l’excusa que els mals enginyers es reserven per si fracassen.

Aquelles paraules eren d’en Dupuy-Vauban, que acabava d’entrar a la sala. Molt dèbil per la pèrdua de sang que havia sofert, amb un tou de benes al coll. Era la seva quinzena ferida de guerra. I si la meva bala hagués entrat un centímetre més a la dreta, l’última.

En Vauban es va asseure feixugament, amb un rotlle a la mà. El va obrir i va dir:

—Sàpiga que dedicaré la meva convalescència a examinar aquests plànols.

Que un enginyer s’apropiï dels plànols d’un altre és una falta que va més enllà de la descortesia.

—Aquests plànols són els de la meva trinxera! —va protestar en Verboom.

—¿Seva? ¿Està segur del que afirma? —va dir en Dupuy-Vauban—. Perquè si és així haurà d’assumir tota la responsabilitat del disseny. —Malgrat la ferida del coll parlava amb aquella claredat exacta i precisa de Bazoches—. Durant les excavacions la trinxera ha trobat aigua. Ens passem mitja jornada obrint-la, i l’altra mitja evacuant les humitats que s’hi filtren. L’artilleria enemiga ens costa la insostenible xifra de vint a trenta baixes per dia, totes corresponents a sapadors de qualitat irreemplaçable. ¿I per què? Perquè les paral·leles són desmesuradament amples i poc profundes, cosa que fa que els projectils de la ciutat rebentin i s’escampin per sobre dels nostres caps. La sagnia és insuportable.

En Verboom va voler dir alguna cosa. En Dupuy-Vauban es va desentendre de les protestes.

—Podria seguir fins a l’infinit amb la relació de subversions malignes que aquests plànols contenen —va continuar—. I això no és tot. En el súmmum del despropòsit, els ramals que porten de la tercera paral·lela als cavallers de Santa Clara, tan llargs, semblen dissenyats exprés perquè siguin tallats en una sortida pels seus flancs. Vostè ha elaborat una trinxera com si el bon Déu, a l’hora de crear l’home, l’hagués proveït de coll de girafa, tan llarg i prim que amb el tall més lleuger n’hi hauria prou per decapitar-lo. —Va tirar els plànols a terra—. Senyor! Si vostè és realment l’autor de la trinxera, només poden suposar-se dues possibilitats. Una: vostè és un negligent temerari que no mereix el nom d’enginyer, algú que per algun pintoresc caprici del destí exerceix un càrrec exorbitant per al seu talent. Dues, i encara més criminal: si vostè és l’autor d’aquests plànols, som davant d’un enemic secret de les Dues Corones, al servei de l’arxiduc. Triï.

En Verboom va mirar en Jimmy, buscant ajuda. En casos així en Jimmy obria més que mai aquells ulls despiadats, amb el cos immòbil i una ominosa rialleta als llavis. I puc dir, per experiència, que aquell somriure hauria fet empal·lidir en Genguis Khan. En comptes de parlar, callava, cedint a la víctima una justificació impossible.

—Potser… —va tartamudejar un Verboom lívid i acorralat—, potser en el disseny hi ha hagut obra i engany d’algun impostor.

—Ha! —va aplaudir en Jimmy—. És l’última cosa que em faltava per sentir. El segrestador segrestat!

Quan li convenia, en Jimmy feia servir un to terrible, les paraules com caramells de glaç.

—Desapareix de la meva vista, ximple.

En privat en Jimmy i en Dupuy-Vauban no entenien de jerarquies. Quan estaven sols es tutejaven.

—¿Li obriràs nota de reu? —va demanar en Dupuy.

—No —va respondre en Jimmy, contemplant el caliu somort de la batalla pel balcó—. En Felip ja ha invertit vint milions en aquest setge. Condemnar el seu enginyer en cap seria un afront massa gran. Però et dono la meva paraula que aquest home no travessarà els Pirineus mai més. Haurà d’acontentar-se de servir aquest boig que han posat a Madrid, que el mortificarà.

Amb aquestes paraules condemnava en Verboom per tota la vida, i ni el mateix Jimmy sabia els extrems de crueltat que contenia la seva sentència. Així, el xarcuter d’Anvers, que sempre havia buscat ser volgut pels de dalt i adorat pels de baix, es va passar la resta de la seva vida fent el miserable exercici de suplicar la protecció d’un rei boig davant de la soldadesca, que es referia als seus enginyers com «paletes» i «mamarratxos». Aquesta va ser la paga que va tenir. (Bé, i a més a més, després el vaig matar jo. ¿Això ja ho he explicat?).

En Dupuy llegia els plànols d’en Verboom, els meus pròpiament, sense deixar de somriure i remenar el cap.

—¿A què ve aquesta rialleta? —el va renyar el Jimmy—. Ens han fumut una pallissa i tu sembles menys afligit que satisfet.

Sense apartar els ulls del paper, en Dupuy-Vauban va dir:

—El va educar el meu cosí. ¿Què t’esperaves?

En Jimmy es va encendre.

—El que esperava era que tu modifiquessis totes les argúcies ocultes que aquesta trinxera conté!

—I ho hauria fet —va dir en Dupuy-Vauban— si m’haguessis donat temps. En això en Verboom tenia raó: no has sabut contenir-te. En Martí sabia que no ho faries, que buscaries una victòria ràpida. Per això avui en Vauban ha tornat a guanyar en Cooehorn. Ara només ens queden dues opcions: o suspenem la trinxera, i assumim una altra derrota, o seguim endavant corregint els nostres errors amb sang. —Va tornar a tirar els plànols a terra—. Això no és una trinxera, és un laberint.

—No. És un nus —el va corregir en Jimmy, pensant en veu alta.





13


I com a nus gordià que era, en Jimmy va decidir resoldre’l a cops de destral. Molt típic d’ell. S’havia precipitat en l’atac, endut pel seu esperit coehornià i les seves urgències polítiques. Doncs bé, estava disposat a rectificar. ¿Vauban? ¿Coehoorn? Ni l’un ni l’altre.

Va disposar més d’un centenar de canons en línia per esmicolar qualsevol pedra que se li oposés. El seu pla, abolint tot art de setge, consistia a desintegrar el que quedava de les muralles i els baluards, de tal manera que l’exèrcit de les Dues Corones pogués avançar en formació de batalla, com en camp obert. Trigaria més del que havia previst, però tant se li’n donava. Ara ja tenia tot el temps del món. Després de Santa Clara es va resignar a renunciar a les seves ambicions al tron anglès. El seu lloc era Londres, lluitant per ser rei, i tot i així era allà, amb el futur arruïnat per culpa d’una ciutat recalcitrant.

Davant d’una allau artillera com aquella no hi havia res a fer, l’enginyeria senzillament perdia el seu sentit. Va ser la primera vegada que vaig veure en Costa, el nostre flemàtic artiller rosegador de brots de julivert, desesperar-se. Quan coincidíem, ajupits enmig de detonacions assoladores, m’agafava per la màniga i, implorant i recriminador, em cridava a l’orella:

—Vaig prometre que els contindria fins que els seus canons ens superessin cinc a tres. Per cada un dels nostres ells en tenen nou! Per l’amor de Déu, ¿què més vol que fem?

Jo em desagafava sense respondre. Els mallorquins van seguir obrant meravelles fins al final. Disparaven els seus morters, els arrossegaven per canviar-los de posició abans que l’enemic els localitzés i tornaven a començar. Cada dia destruïen unes quantes peces borbòniques. Les bombes esclataven just als peus dels artillers francesos o espanyols, en trossejaven els cossos i aixecaven el canó fins a altures babèliques.

Quina gran, majestuosa bellesa la visió d’un canó feixuc que vola enlaire des de terra! Vam veure tubs de tres metres de llarg, de ferro o de bronze, giravoltant a l’aire juntament amb la seva tripulació. Vam veure armons solcant el cel en paràboles més belles que la roda de Jacob. Amb el seu llargavista i des del seu balcó, en Jimmy gaudia d’emocions pròpies d’un esteta com ell, sense que li importés que les peces voladores lluïssin a la culata les franges vermelles o el sol francès.

I tot i així, tanta perícia no servia de res. Els borbònics tenien un taller de recanvis inesgotable, tant en màquines com en homes. En contrast, cada un dels nostres mallorquins caiguts representava una pèrdua insubstituïble. Eren gent particular i no parlaven mai dels seus morts.

* * *

La decisió d’en Jimmy de recórrer a una tempesta de foc com aquella va ser un pas més cap a la follia. El setge ja no era un duel de ments intel·ligents, sinó un continu de devastació. Don Antonio va ordenar que em retirés de primera línia, i no li faltaven raons: aquella nova estratègia de l’enemic feia inútil qualsevol procedir tècnic. Era com si haguéssim anat més enllà del que era civilitzat i racional. «Per accedir a la perfecció s’ha d’anar més enllà de la dimensió humana», havia dit Don Antonio. I certament el procedir d’en Jimmy, omnipotent i a la vegada atàvic, demolidor i embogit, estava portant les coses més enllà de qualsevol límit. I vet aquí una cosa digna de comentari: el primer dia lluny del perímetre atacat vaig sentir-me emmalaltir, com si enyorés el mateix dolor que em turmentava.

Així, davant la impossibilitat de fer res en unes muralles que es desintegraven, em vaig retirar a tasques de l’interior. Feia temps que ens constaven els esforços de l’enemic per cavar una mina als nostres peus. Sempre he tingut tírria a les mines. A en Vauban no li agradaven, i vulguem o no heretem les fílies i fòbies dels nostres mestres. Pel marquès les mines eren un ardit impropi de cavallers. Segons els seus principis, l’adversari se’l venç cara a cara, no per mitjà de cops baixos. I una ment tan racionalista com la seva no podia confiar en un moyen si incertain, segons paraules seves.

Les feines de mina tenen grans entusiastes. Si l’assetjador aconsegueix perforar un túnel sota les muralles i farcir-lo d’explosius, aterrarà les defenses per sorpresa i sense riscos. Totes les penalitats d’un setge s’acaben en un instant. I a més a més amb una victòria estrepitosa, apocalíptica, inapel·lable. He conegut maganons que tenien com a somni excavar un túnel que acumulés vint mil quilos d’explosius. (Això demostra que fins i tot la ciència més sensata té els seus desmesurats. ¿Volien volar les muralles o tota la ciutat?).

És comprensible el fervor dels partidaris de les mines. La mina s’utilitza partint de la certesa que estalvia temps i sang. A la pràctica, segons la meva experiència, no és així mai. Perforar un túnel subterrani exigeix grans recursos, que infal·liblement se sostreuen de la Trinxera d’Atac. Volent estalviar temps, se’n dilapida. D’altra banda, l’assetjat sempre prendrà les seves mesures. Paraula de Vauban: no hi ha dreceres que portin a la glòria.

I aviam, també hi havia un altre motiu pel qual en Zuvi el Camallarg tingués tírria a les mines. I aquest motiu és que de totes les formes que han ideat els éssers humans de matar-se els uns als altres, la més sinistra i terrorífica és la lluita sota terra.

Els nostres miners els reconeixies per l’olor. Passaven tant de temps sota terra que la carn els desprenia un tuf calent. No es necessitaven els sentits desenvolupats a Bazoches per detectar-los, la gent els coneixia com els «cucs». ¿Com se deia el seu cap de brigades? Vaja, ara no me’n recordo.

Els «cucs» no havien tingut gaire èxit. Ens constava que una gran mina avançava, en algun lloc entre el Portal Nou i Santa Clara. Coneixent en Jimmy, si aconseguien carregar-la, l’explosió nocturna del 15 d’agost semblaria una espurna de pedrenyal. Vaig demanar al cap dels «cucs» que em posés al dia. (¿Com se deia? Quins oblits més curiosos té la memòria!). Els seus homes estaven baldats, i que se’ls afegís un grup de relleu representaria un gran servei.

Per combatre les mines els assetjats procedeixen a excavar els seus propis túnels. L’objectiu és localitzar el de l’adversari, derruir-lo i així inutilitzar-lo. Una guerra de laberints sota terra, en què es crema, es fumeja i s’apunyala més que no es dispara. El nostre cap de «cucs» havia iniciat uns quants túnels sense aconseguir desembocar a la galeria principal dels borbònics.

—No es molestin a excavar galeries —em va dir—, n’hi haurà prou que auscultin les parets. Si descobreixen res, només ens ho han de fer saber. Nosaltres ens ocuparem de la resta.

Sempre he acatat els homes experimentats per sobre dels estudiosos. Vaig assentir i vaig parlar amb en Ballester i els seus.

—Arrosseguin-se darrere meu. Que cada home porti una granada, una daga i dues pistoles carregades, res més.

El forat d’entrada a la nostra mina era a l’interior d’una casa derruïda, molt propera a les muralles, per tal d’evitar les mirades dels espies. El cap dels «cucs» (per més que ho intento no en recordo el nom) ens havia preparat l’equip. Era un material molt valuós, i havia de tenir-ne molt bona cura. En Ballester, llec com era, es va posar a riure:

—¿Pensa baixar armat amb vuit canyes llargues i quatre plats amb un forat al mig? —va demanar.

—No són canyes i plats —em vaig explicar sense mirar-lo—, són sondes i taps. I molt cars.

A les estretors de la mina era vital mantenir el silenci. Abans de baixar per l’escala del pou els vaig aplegar al meu voltant i vaig intentar ensenyar-los unes quantes paraules del llenguatge de signes manual.

No ho vaig aconseguir. La por feia que em tremolessin tants els dits que em vaig veure obligat a desistir. Va ser molt vergonyós. Aquella rotllana d’homes m’observava, esperant instruccions que els permetessin tornar de l’infern en què estàvem a punt de submergir-nos. Jo era la seva autoritat més directa, el cap que havia de mostrar-los el camí de retorn a la vida. Vaig mirar aquell pou negre, que baixava en vertical abans d’infiltrar-se cap a les línies enemigues. Em vaig imaginar tot el que ens esperava allà sota: una altra trinxera, aquesta laberíntica i subterrània, amb racons a tot arreu. Borbònics sense pietat, infinitament més nombrosos i experimentats que nosaltres en la lluita sota terra. Potser vint mil quilos de pólvora, disposats a esclatar just quan arribéssim a la cambra. Vaig sentir una esgarrifança insana.

* * *

Després de Barcelona no he tornat a entrar més a cap mina o contramina. Amb una vegada, a la Barcelona del 1714, en vaig tenir prou. I aquella primera vegada, davant d’aquells trossos d’home, vaig plorar com una criatura. Doncs bé, ¿sabeu què va passar?

El món no ha vist homes més indulgents i afectuosos que els miquelets. No només van ser indulgents amb la meva desolació. Apreciaven la sinceritat per sobre de qualsevol autoritat, i en la meva por van creure veure que no confiava en ells. Semblaven nens penedits.

—Jo i el capità Ballester anirem davant —vaig dir amb un bon ànim fingit—. Després tots els altres. ¿Ho heu entès?

Vam baixar. Una escaleta amb menys travessers dels que hauria hagut de tenir, per estalviar fusta, ens va submergir en la galeria.

Segons els manuals el túnel principal ha de ser prou ample perquè hi passin dos miners de front. L’un avança amb l’instrumental mentre el company l’il·lumina i protegeix, armat amb un fanal en una mà i una pistola a l’altra. Ha! J’emmerde les manuels! El túnel era tan estret que les parets ens oprimien les espatlles. En Ballester va haver d’anar darrere meu, el seu cap seguint el meus peus, mentre jo carregava tot l’instrumental i un fanal. Ens vam arrossegar deu, vint, trenta metres. Em vaig parar. Vaig sentir un ofec pitjor que el de la forca.

Tot just érem uns quants metres sota terra, però del túnel emanava una calor de forn. El duel artiller ens arribava amb una reverberació sorda i opaca. Burrum, burrum, burrum. Del sostre, mal afermat, es desprenia un plugim de terra. Vaig pensar que s’enfonsaria.

El bo d’en Zuvi no havia nascut per ser cuc de terra. L’ofec es va incrementar, vaig sentir unes estenalles invisibles a la gola. Sota terra els meus sentits de Bazoches no valien res o quasi res; la foscor unifica tots els homes reduint-los a la categoria de talps. Aquells tristos fanals que portàvem, més que fer-nos llum ens feien veure la negror que ens encegava. I com que els meus ulls, sempre atents, acostumaven a valdre pels de quatre homes, aquesta mancança sobrevinguda m’invalidava encara més.

Com bonament vaig poder, vaig girar el cap: el poca-solta d’en Ballester es partia de riure en veu baixa. Amb un dit va assenyalar al voltant: per fi havia comprès la meva insistència a espoliar els mobles de les cases durant el començament del setge. Tot aquell llarg intestí estava afermat amb les bigues que havíem extret dels habitatges abandonats. Els marcs de les finestres eren perfectes com a suports dels túnels, perquè encotillaven el sostre i els laterals. Les potes de les taules revestien les parets.

Vaig seguir endavant, ens vam endinsar en un corredor que no s’acabava mai. Vam arribar a una bifurcació. Em vaig decidir pel ramal de la dreta.

Em vaig parar en un punt qualsevol de la galeria i vaig encastar un dels taps a la paret. Mentre aplicava l’orella contra la ceràmica del gran plat, amb el cos arronsat, vaig fer un gest a en Ballester exigint-li silenci. Els seus homes es van apinyar darrere seu més interessats que bel·licosos.

És increïble la quantitat de sons que pot transmetre una paret de terra. La ceràmica els incrementava com si fos un microscopi de sonoritats. Vaig ficar la primera de les canyes pel forat que hi havia al mig del plat de ceràmica. La terra era tova i vaig poder inserir-la fàcilment, perforant més i més la paret. Quan el tub arribava al final l’empalmava amb el següent per mitjà d’un sistema de rosques i seguia empenyent. Una altra sonda més, i una altra. Finalment, amb l’oïda i el tacte vaig percebre que la nostra llarga sonda desembocava en un lloc lliure de la resistència de la terra compacta. Llavors vaig ficar un filferro fi pel forat del tub. Així netejava de terra l’interior de la sonda. Quan vaig haver acabat vaig retirar tota la llargada de filferro, i vaig mirar per l’interior ben bé com si es tractés d’un periscopi.

El meu ull només podia veure que la punta de la sonda havia desembocat en una galeria enemiga. Llums parpellejants, moviments, ombres. Més que veure’ls, els sentia. Però hi eren.

Davant de la meva petita lent passaven cossos foscos. Podia sentir-ne els pics, el ròssec de les cistelles carregades de terra. La seva presència m’arribava nítidament, es feien presents detalls com els estossecs.

—Però ¿què collons fan? —va dir en Ballester amb un fil de veu.

La raó de la seva estranyesa eren els meus estranys moviments. Jo observava amb un ull per la sonda durant un moment més breu que un sospir, el retirava amb aquells moviments nerviosos del cap propis de les gallines i tornava a repetir el gest. Vaig fer-lo callar amb un moviment brusc de la mà.

Massa tard. Potser van sentir en Ballester, potser van veure la punta de la sonda traient el cap a la seva galeria, no ho sé.

La meva cara i la d’en Ballester no estaven separades per més de mig metre. Entre tots dos, per la paret, va aparèixer la punta d’una sonda enemiga. Un cuc tubular que s’endinsava en el nostre espai, un cercle de metall d’un diàmetre no pas més gran que el que formen un dit gros i un índex quan s’uneixen. I tot i així, quina presència més esgarrifosa. Ens havien descobert.

Aquell tubet de metall, en aparença inofensiu, significava la mort. Darrere d’aquella punta cilíndrica hi havia ments assassines rastrejant la nostra presència. Sapadors francesos veterans de mil batalles, potser entrenats per en Vauban en persona. I realment, quina eficiència que tenien. En el mateix moment de sentir-nos, o només d’intuir-nos, un d’ells havia inserit una sonda per buscar-nos. I ens havia trobat al primer intent. L’horror em va paralitzar tots els membres.

En Ballester se’n va adonar. I la seva reacció va ser típica d’ell: va encaixar el canó d’una pistola al tub enemic i va prémer el gallet. Vam sentir crits. Segurament la bala d’en Ballester havia entrat per l’ull de l’observador. (Potser ara s’entenen els meus moviments gallinacis de cap). Els companys de l’assassinat es van alarmar. Crits. Injúries. Jo vaig arraconar les subtileses.

—Enrere, enrere! —vaig bramar—. Anem’s-en abans que ens fumegin!

El fet és que no els vaig ordenar fugir perquè sí. A la meva habitual covardia se sumaven les lliçons de Bazoches.

Quan una brigada de miners localitza la galeria de l’adversari procedeix a perforar un petit trou. Per allà s’empeny una bola compacta de pinassa, de la mida d’una bala de canó, untada de pega, a la qual s’ha calat foc. Pot semblar un atac innocu. No ho és. En uns passadissos tan estrets el fum resulta una arma mortal. En mig minut s’evapora l’aire respirable, els homes cauen desmaiats i es moren d’asfíxia. I si no els mata l’asfíxia ho fa l’enemic, que assalta la galeria quan el fum s’ha dissipat i remata els caiguts a ganivetades.

Els miners francesos eren moltíssim més experts que els miquelets. En conseqüència, perforarien un forat fumejador abans que nosaltres. I segons el manual del bo d’en Zuvi, quan no puguis guanyar una carrera, emprèn-la en la direcció contrària. I de pressa!

Ens vam arrossegar com centpeus cap a la sortida i vam pujar l’escaleta just a temps. De seguida que vam haver sortit, el pou va començar a vomitar una fumera negra com la boca d’un gegant fumador.

Em vaig limitar a demanar a en Ballester:

—¿Com sabia vostè que davant d’una sonda emergent el que correspon és introduir-hi el canó d’una pistola i disparar?

—No ho sabia.

Jo, desolat, vaig quedar assegut en un racó de la casa sense sostre amb una mà arrepenjada a cada galta. Els miquelets, que no comprenien el meu desànim, van intentar consolar-me. Vaig riure agrament.

—Ben aviat entendreu la meva falta d’entusiasme —vaig dir.

El cap dels «cucs» va venir a rellevar-nos i va agafar l’instrumental mentre em demanava si hi havia novetat.

—¿Com? —es va indignar—. ¿Els han regalat la situació d’una de les nostres galeries? ¿I els han fumejat ells a vostès? —Es va posar les mans al cap—. ¿Saben el que ens ha costat excavar aquest túnel? I vostè l’ha arruïnat en mitja hora! ¿Com vol que porti els meus homes per una galeria que l’enemic ha detectat? S’haurà de tapiar i començar-ne una altra! Però ¿quina colla d’imbècils ens envia el govern?

* * *

Els últims dies de la mina van ser d’una basarda inenarrable. La cosa pitjor de tot eren les mirades recriminatòries del cap dels «cucs» (coi, segueixo sense poder recordar-ne el nom) quan ens submergíem al pou.

A dalt, muralles que podien ser assaltades en qualsevol instant; a baix, un dipòsit ocult de tones de pólvora, potser llestes per explotar un instant abans que les trobéssim. Un dia estàvem a punt de baixar per l’escaleta quan vaig deturar els homes d’en Ballester: del pou pujaven veus, distorsionades per les profunditats, sí, però que no vaig identificar com dels «cucs». Els miquelets van apuntar cap avall.

Vaig auscultar les profunditats en silenci. Era una estranya barreja de xiuxiuejos en francès i català. Als borbònics no els faltaven botiflers al seu servei, de manera que hauria sigut molt lògic que també els utilitzessin sota terra.

Tots els gallets estaven atents, envoltant la boca del pou. De cop, per l’escaleta va aparèixer un caparró ros i amb trenes. Va aixecar la mirada i va dir alegrement:

—Hola, amo! ¿Què fas per aquí?

Darrere de l’Anfan venia en Nan, i darrere seu uns quants «cucs». Jo m’havia quedat sense paraules. El seu cap es va explicar.

—Ui, el marrec i el nan ens estalvien la mar de feina. Com que són tan menuts i tan àgils podem ficar-los per ramals molt estrets, perquè auscultin. ¿Els coneix? Escolti, ¿per què em mira així?

Allò va ser el detonant de la meva última discussió amb l’Amelis. Em vaig dirigir a la platja amb les llargues gambades d’en Martí Zuviría. La vaig trobar fent cua davant d’una marmita militar.

L’únic aliment gratuït que proporcionava el govern eren una mena de sopes de pobre fetes amb peix de roca. Per controlar desordres els pendons vermells l’havien encotillat amb una guàrdia armada. Servien un parell de cullerots a cada recipient, res més. L’Amelis ni em va escoltar. Tenia els ulls envoltats per grans cercles violetes produïts per l’esgotament, i tota la seva atenció es dirigia a l’esquena que tenia davant. La vaig agafar per un braç i la vaig arrossegar fora de la cua. S’hi va resistir desesperadament, cridant i debatent-se. Pesava menys que una ploma.

Un cop fora de la cua, la dona que era immediatament darrere de l’Amelis es va arrambar a la de davant, immisericorde. Quan va veure allò, a l’Amelis li van fer figa les cames. Va caure de genolls sobre la sorra, plorant, i les faldilles se li van obrir com una flor.

—L’Anfan! —vaig cridar—. ¿Per què no has impedit que s’allistés?

—Oh, Déu meu. Oh, Déu meu —deia entre sanglots.

—L’han reclutat! —vaig insistir—. El mataran sota terra!

Va aixecar la cara, molla de llàgrimes, i va dir:

—¿Saps des de quan faig cua? Des d’ahir al migdia!

—El vam treure de la guerra, de les trinxeres! —vaig replicar—. I tot perquè es mori aixafat per una allau explosiva o d’un tret a l’ull. Per als sapadors francesos això no és un joc!

Em va tirar el cassó de ferro a la cara.

—M’he passat tota la nit aquí, i tot el dia d’avui. I tu m’arrenques de la cua! ¿Què menjarem? Digue-m’ho!

Era inútil raonar-hi, qui parlava per la seva boca no era ella sinó la gana. Ni tan sols tenia forces per discutir. Va abaixar el cap com una bestiola agonitzant.

La meitat d’aquell brou es destinava als ferits i malalts dels hospitals. El que sobrava estava més aigualit cada dia, i per fer-lo utilitzaven aigua dolça de l’última sèquia que encara arribava a la ciutat. Els borbònics les havien tallat totes menys una, el torrent infectat deliberadament per cadàvers. Però els barcelonins més pobres es prenien les sopes com si fossin un requisit, sobretot si se les comparava amb el pa de peles de fava.

Mentre discutíem, les olles es van buidar. La dona que havia substituït l’Amelis a la cua va ser l’última a rebre mig cullerot. Els qui eren darrere van protestar. Va ser un tumult insignificant; la gent estava tan esgotada que amb un parell de cops de culata n’hi va haver prou per dispersar-la. Els sanglots de l’Amelis es van convertir en un torrent de llàgrimes.

No vaig tenir més remei que adreçar-me a l’Anfan. I aquí haig d’incloure un aspecte que la meva negligència ha omès: el pas del temps. Vaig conèixer en Nan i l’Anfan al setge de Tortosa. Ara, aquell 1708 semblava remuntar-se a èpoques remotes. L’Anfan havia nascut amb el segle, si fa no fa, de manera que al 1708 devia tenir uns vuit anys, i en aquell 1714, catorze.

El fet és que ja no era un nen. Després que aparegués per la boca de la mina vaig pregar al cap dels «cucs» que el llicenciés. No vaig poder recriminar-li la resposta que em va donar. Em va mirar, més sorprès que contrariat, i va dir:

—Escassos com anem de tropa, ¿per què hauria de prescindir de gent en edat militar?

La frontera en què un català havia d’agafar les armes per defensar el seu país estava fixada en els catorze anys. I el fet és que després de tant de temps vivint amb nosaltres, amb atencions rigoroses i ben educat, l’Anfan tenia tot l’aspecte d’un xicot ben plantat. M’acuso de no haver-ho advertit abans. Si contempleu fixament l’herba, un dia darrere l’altre, us passarà inadvertit que creix. I, a última hora, els pares sempre veuran en els fills l’infant que un dia van ser.

Atacar-lo frontalment hauria sigut contraproduent, de manera que el vaig abordar amb comentaris i afalacs. Durant una bona estona vam parlar de les operacions mineres. L’Anfan no va tenir inconvenient a explicar-me’n els detalls. Els «cucs» perforaven túnels minúsculs als laterals de la galeria principal. Així estalviaven temps i diners, perquè sent tan estrets un home fet i dret no podia introduir-s’hi, però en Nan i l’Anfan sí. Quan localitzaven alguna galeria borbònica, en Nan i l’Anfan perforaven les parets en una diagonal descendent, una estreta i llarga cavitat de la mida d’un puny. Per aquests túnels deixaven caure un parell o tres de granades amb la metxa encesa i sortien disparats de quatre grapes.

Jo somreia per aquell seu relat, però per dintre m’esgarrifava. En la guerra de mines els combatents acaben coneixent els seus adversaris sense cara per les pràctiques que utilitzen. Estava segur que els borbònics ja havien ofert una recompensa a qui matés aquell parell de ratolins.

—¿I no se t’ha acudit pensar en en Nan? —vaig preguntar amb un somriure fred—. Ara mateix hi ha dotzenes d’individus planejant com matar-vos.

Va respondre amb els braços a la cintura, com reptant-me:

—¿Dotzenes? Em pensava que eren milers. —I va seguir—: El fill d’en Casanova té catorze anys i l’han reclutat com a timbaler del seu regiment.

No vaig poder contenir-me.

—I en Casanova en persona va anar a despedir-lo! —vaig cridar—. Se les va apanyar perquè l’enviessin fora de la ciutat, a defensar Cardona.

Era cert. Als pendons vermells els encantava ostentar virtuts homèriques. Bombejant tropes a l’exterior era com si diguessin a en Jimmy que als barcelonins els sobrava valor, constància i fermesa per superar qualsevol assetjament. (Deduïu vosaltres mateixos l’opinió de Don Antonio veient aquella sagnia de defensors executada pels nostres propis dirigents). El fet era que a Cardona, una de les poques places de l’interior encara en poder de la Generalitat, el front estava tranquil. Els borbònics sabien tan bé com nosaltres que si conquerien Barcelona la resta del país s’ensorraria, i per això no dedicaven gens d’atenció als tumors de la seva rereguarda.

El vaig engrapar pels braços i vaig dir.

—¿Sóc l’amo? Digues! ¿Sí o no?

Déu meu, que gran que s’havia fet. Es va posar seriós i va respondre:

—És clar, amo. Sí que ho ets. Entesos, no tornaré a la mina. —Va encreuar dos dits i hi va fer un petó—. Ho juro.

Parlava amb les cames fermament apuntalades a terra, mirant-me als ulls. No me’n vaig creure ni una paraula.

L’endemà una petita tropa de només quatre «cucs» va trobar per fi la gran mina borbònica, o Mina Reial, una galeria on ja tenien a punt cent barrils de pólvora coberts amb pells de bou molles. Els «cucs» van degollar un parell de borbònics, van robar els barrils i abans d’anar-se’n van enfonsar el sostre. Mina descoberta, mina arruïnada.

Va ser la nostra última alegria. Les campanes de totes les esglésies van repicar i el govern va pagar cinc-centes misses per la gesta. Els herois dels «cucs» es deien Francisco Diago, un dels nostres aragonesos, Josep Mateu, barceloní, i el tercer, dirigint-los, el cap dels «cucs»… ¿Com es deia? Quina pena no recordar el nom d’un guerrer tan excels! I amb ells l’Anfan, és clar. Va ser el primer a introduir-se per un forat diminut i a trobar la galeria armada. ¿Què hauríeu fet vosaltres? ¿Renyar-lo o ovacionar-lo? No vaig fer ni una cosa ni l’altra.

I per mil·lèsima vegada la meva benvolguda i horrorosa Waltraud m’interromp. ¿És que no pots permetre’m ni que em recreï en una de les nostres poques victòries?

¿Què dius? ¿Que és molt estrany que recordi el nom dels soldats que van acompanyar el cap dels «cucs» i hagi oblidat el d’aquest? ¿Que és molt sospitós que la meva prodigiosa memòria, cultivada a Bazoches, no hagi retingut el nom de l’heroi que va salvar la ciutat i va ajornar uns quants dies l’hecatombe? ¿Que potser oculto el seu nom perquè hi ha alguna cosa en la seva identitat que em molesta o em repel·leix?

D’acord! D’acord.

Tens raó. He dit que explicaria la veritat, tota la veritat, i ho faré. Recordo el seu nom.

El gran heroi dels «cucs» es deia Francesc Molina i era fill d’un matrimoni resident a Barcelona. Havien migrat de la seva pàtria natal però se sentien tan identificats amb la ciutat que el seu fill, com tants altres foranis o fills de foranis, va lluitar per ella fins i tot sota terra, dessagnant-se ungles i pulmons, dia rere dia, nit rere nit, fins a trobar aquella muntanya de pólvora assassina.

¿Que d’on havien migrat els Molina?

Ja veig que no m’estalviaràs ni tan sols la suprema humiliació.

M’hi resigno, diguem-ho tot.

Els Molina eren italians.

De Nàpols.





14


Jo, Martí Zuviría, enginyer (estalviem-nos la xerrameca dels títols), afirmo el que segueix en capítol únic de rendició.

Que l’origen de les nacions és història aleatòria i no manté cap mena de vincle amb les inclinacions de caràcter dels seus naturals.

Que la infinita majoria d’italians que he conegut són benignes criatures de Déu, honrats, íntegres, assenyats, i ningú pot arrogar-se l’abominable dret d’extrapolar defectes o afronts individuals a comunitats humanes senceres.

I, perquè consti per escrit, em retracto de totes les afirmacions insidioses que aquest llibre pogués contenir contra napolitans, italians i estrangers en general, francesos, alemanys, castellans, moros, maoris, oglala, holandesos, xinesos o perses. (Entengueu que corregir les pàgines infectades seria un cost d’impremta que les meves migrades finances no poden tolerar).



¿Feliç? ¿Satisfeta d’imposar la teva voluntat a aquesta desolada i agònica carn humana? Qui ho havia de dir, que acabaríem així; jo, l’autor, demanant perdó a qui redacta el meu llibre.

Que sí, que tens raó; seguim, acabem. Plorem l’última llàgrima.

* * *

El 3 de setembre del 1714 van esclatar totes les nostres contradiccions. I el fet que ho va provocar no va ser la gana caníbal ni una victòria enemiga ni la renúncia a la defensa per part d’una població exhausta. La causa va ser, paradoxalment, un gest magnànim d’en Jimmy.

Aquell dia ens va arribar un tambor del camp enemic. En el seu missatge en Jimmy ens comminava a rendir-nos per tal d’evitar un assalt d’inimaginables conseqüències. Era un text breu i amenaçador, sense escletxes per a la pietat. O ens rendíem o degollarien els fetus i tot. I tot i així, aquí haig de matisar una cosa sobre les regles de joc d’un setge.

En última instància, l’objectiu d’una Trinxera d’Atac és obligar l’assetjat a demanar per parlamentar. Battre la chamade. Davant dels fets consumats, amb la trinxera coronant el fossat i les muralles enderrocades, l’assetjat sol·licita negociar capítols de rendició amb l’esperança de salvaguardar uns béns mínims. La vida, l’honra. Les propietats, si pot ser. En cas contrari l’assetjador té el dret legítim d’entrar, saquejar, incendiar, matar i violar. La chamade impedeix aquesta última possibilitat. Segons les cortesies de la guerra (que a la meva època eren escrupolosament respectades per tothom menys per l’animal d’en Pòpoli i els seus generals filipistes), un assetjat que «bat la crida» té garantits, com a mínim, la vida de la població i l’honor de la guarnició.

El gest d’en Jimmy era insòlit, perquè qui batia la crida no era mai l’assetjador, sinó l’assetjat. En Jimmy s’emparava, per descomptat, en la nostra desesperada situació militar. Però sent ell qui enviava un tambor, i no al revés, el que ens deia era que obria una porta a la negociació. I una negociació, més que digna, esperançadora. El valor i la constància sempre regalen trumfos: després de la batalla de l’agost en Jimmy tenia por que les seves tropes fossin massacrades. La victòria podia costar-li mig exèrcit, i ni el Monstre ni el Felipó estarien gaire contents de perdre els seus oficials més granats. I a més a més, si passés, la tropa borbònica, furiosa, seria incontenible en el seu desig de venjança i saqueig. Arrasaria Barcelona. I en Jimmy, mecenes, no desitjava que els mateixos filòsofs que alimentava l’acusessin de bàrbar.

Tot i el llenguatge arrogant i comminatiu de la nota, doncs, Don Antonio en va entendre el significat. L’enemic negociaria capítols! Felicíssim, va reunir els alts comandaments en consell, per tal d’elevar una proposta unànime davant del govern. Jo hi era present en qualitat d’Ajudant General.

Don Antonio va començar dient que aquella era una ocasió única. Seria de bojos deixar-la passar. Podíem salvar la ciutat, els seus habitants, i fins i tot, potser, alguna cosa més. Negociar no era cosa dels militars, sinó dels polítics. La nostra feina consistia a fer entendre al govern que no podia desatendre aquella gran oportunitat, l’última, d’evitar una catàstrofe més pròpia de l’Antic Testament que de les guerres modernes.

Per una vegada vaig veure Don Antonio somriure. Totes les nostres penalitats havien demostrat ser útils, tots els nostres combats havien fructificat: l’enemic estava disposat a parlamentar. Si els diplomàtics que enviàvem resultaven ser hàbils en la seva fidelitat, era possible que es respectés el nucli de les Constitucions i Llibertats.

Resulta que el consell no va anar bé. Recordo aquella llarga taula rectangular, atapeïda d’oficials asseguts al voltant. Els uniformes nets però esparracats, els estómacs enfonsats. El fet és que ningú va secundar el seu comandant en cap. Tots els ulls defugien els de Don Antonio. No el desacreditaven en la seva autoritat, el veneraven. Però simplement no estaven d’acord a rendir-se.

Sense conformar-s’hi, en Villarroel va acudir a en Casanova perquè urgís una votació al consistori. En Casanova hi va accedir sense entusiasme. Ell coneixia més bé que ningú els matisos d’un govern isocràtic com el de Barcelona.

La votació va ser una mena d’allau cap amunt. De trenta representants, només tres van secundar la postura negociadora d’en Casanova. En total, 26 vots contra 4. Que només tres membres del consell votessin en el mateix sentit que el cap del govern ho deia tot de la seva solitud. En aquelles circumstàncies, ¿com imposar una política?

El món al revés: els únics que estaven disposats a posar fi a la guerra eren els generals.

* * *

La notícia ens va arribar l’endemà: Don Antonio havia renunciat al comandament. Davant la inevitabilitat del desastre, va enviar una nota al govern declarant que el seu honor li impedia capitanejar una hecatombe. En conseqüència, esgotada qualsevol via militar raonable, demanava d’embarcar-se. Renunciava a càrrecs, sous i prerrogatives.

Al meu parer va ser una mena de xantatge últim que Don Antonio feia a través del seu rang: o es negociava o dimitia. Per desgràcia, les coses ja havien travessat els límits de la bogeria. Per tota resposta el govern li va contestar que molt bé, que si aquell era el seu desig li proporcionarien un parell de galiotes ràpides amb què podria eludir el bloqueig. Quan volíem evacuar algú important el trèiem amb una d’aquelles embarcacions, tan petites com àgils. Els vaixells francesos eren de gran calat, no s’acostaven mai a la costa. Emparant-se en la foscor, les galiotes seguien el perfil costaner tota la nit. A la matinada, ja lluny de Barcelona i de la flota bloquejadora, continuaven rumb a Mallorca.

La notícia em va deixar tan aclaparat que al principi no me la vaig voler creure. Don Antonio se n’anava! Estupefacte, ni tan sols vaig demanar pel nom del seu substitut. No podia imaginar-me ningú i, en efecte, no van nomenar ningú. O més ben dit: com a nou comandant en cap van proclamar la Verge.

La Verge! Havia de ser una broma. I no, us asseguro que no ho era. En Martí Zuviría, educat en tots els matisos del compàs i el telescopi i del desallotjament exacte de metres cúbics de terra, ara a les ordres de la Verge.

La matinada següent, quan encara dormia mal abrigat darrere un mur, em va despertar un enllaç. Em va dir a l’orella.

—Don Antonio, que s’embarca, el vol veure.

El pati del seu domicili era ple de cofres i baguls, a punt per ser carregats cap al port. A l’interior hi havia un tràfec d’oficials que entraven i sortien. Fins i tot en aquells moments Don Antonio seguia informant-se de la situació a les muralles. Em va estranyar que es mudés amb les seves millors gales de general, ara que ja no ho era. Jo crec, i sempre serà la meva opinió, que fins a l’últim instant va estar esperant que el govern canviés de parer i el restituís en el comandament. Quan em va veure va dir:

—¿Encara no ho sap? Doncs l’hi diré jo: ja no tinc el comandament. Els oficials hauran d’acatar les ordres que rebin d’un altre comandant.

—¿Quin altre comandant? ¿La Verge?

Es va commoure. Per una vegada va fer l’esforç de pronunciar la paraula «fillet» en un català poc o molt decent.

—Deu estar content, fillet. Ara que sóc un ciutadà particular ja pot dir-me Don Antonio, com a vostè li agrada.

Obstinat, i mastegant ironia, vaig respondre:

—Estic boig d’alegria, general.

Es va ajustar l’espasa a la cintura, com si es desentengués de mi.

—¿Que no m’ha sentit? Ja no exerceixo de comandant, per a vostè sóc Don Antonio. Després de tants anys picant-li la cresta cada vegada que feia servir aquell impertinent «Don Antonio», finalment em pot donar aquest tractament. Des d’ara sóc, per a vostè i per a tothom, un ciutadà més. Don Antonio, si li plau. ¿M’ha entès?

—Perfectament, general. —I vaig afegir—: A partir d’avui haig de tractar-lo de simple conciutadà, general.

Durant el temps que dura un parpelleig, una cosa semblant a l’emoció va deturar els seus gestos. El retruny artiller afegia una urgència melancòlica a les seves reflexions. Perquè per la meva boca havien parlat tots els qui l’estimaven. Mentre va dirigir uns ciutadans en armes, aquests el van considerar un dels seus, un barceloní més. I ara que se n’anava, el més repatani d’aquests barcelonins li reconeixia el seu just grau, no tant militar com moral.

Un home com en Villarroel no podia permetre que el sentiment el vencés, per descomptat. Va començar a passejar-se amunt i avall per la cambra. Les seves pròpies paraules l’inflamaven més i més.

—He argüit i implorat fins a l’extenuació, he advertit el govern de tots els mals a venir! —va exclamar—. Aquesta defensa ja és una bogeria monstruosa. Si em quedés aquí seria per portar els meus soldats al patíbul. Fugint, els abandono. ¿Què he fet jo per sofrir aquesta ignomínia?

Vaig intentar calmar-lo. Llavors va referir el veritable motiu pel qual m’havia cridat al seu domicili:

—Ja el vaig salvar del captiveri una vegada, a Illueca. No veig per què no hauria de fer-ho de nou. Demà serem a Mallorca, després, Itàlia, i d’allà a la cort. A Viena cobrarà totes les pagues endarrerides; recordi que el vaig inscriure en nòmina reial, no municipal. En conseqüència, no és soldat subjecte al consistori, embarcant-se no incompleix ni deserta. I quan m’incorpori a l’exèrcit imperial, vull un enginyer al meu estat major.

Abans que jo pogués dir res, va afegir:

—Vostè, com jo, té dona i fills. A les galiotes queden unes quantes places lliures. Vagi a buscar-los ara mateix. —I la seva mà em va acomiadar amb un gest que exigia promptitud.

No em vaig moure. Se’n va adonar. Em va exigir un aclariment. Recordo la meva veu com si fos un altre el qui parlés.

—No puc, general —vaig dir.

Em va mirar de dalt a baix, i finalment els seus ulls es van clavar en els meus.

—No ho entenc. El seu geni és el contrari del de tots aquests valents d’aquí fora. ¿En què valora aquest sacrifici inútil de tota una ciutat? Contesti!

No vaig saber què respondre, de manera que vaig callar.

—¿Tanta gana té que s’ha menjat la llengua? —va insistir a crits—. ¿Per què opta ara per una matança que sempre ha desaprovat? ¿Per què? Vostè, que a la Retirada sempre vaig haver de portar al servei a empentes. ¿Per què? Digui’m per què!

Vaig mantenir-me en silenci, a desgrat meu, i en Villarroel va exigir:

—Una paraula! Almenys una paraula, home de Déu!

Una paraula. Set anys després, en Vauban tornava a interrogar-me per boca d’en Villarroel. Vaig parpellejar i em vaig empassar la saliva. Vaig buscar al fons del meu cervell. Res.

Sense voler havia afegit més dolor a una ànima afligida. Perquè ell era un heroi d’una peça a qui l’honor obligava a anar-se’n. I fins el príncep dels covards, un tal Martí Zuviría, optava per quedar-se. El contrast, sens dubte, l’havia ferit.

Em vaig posar el tricorni i, torbat, em vaig disposar a sortir sense esperar el seu permís. Em va deturar:

—Esperi. Vostè va ser amb mi a la Retirada de Toledo, i a Brihuega. I en tot aquest setge. És just que ara comparteixi la meva penitència.

I en efecte era una gran penitència: abans d’anar-se’n volia acomiadar-se de les tropes apostades a les muralles. Don Antonio de Villarroel, el guerrer d’una peça, hauria de dir als seus homes que els abandonava a l’infern mentre ell se n’anava a un palau. I tot i amb això, cap força de l’univers li impediria acomiadar-se dels seus soldats, encara que ells l’imprequessin, el condemnessin i el maleïssin perquè els abandonava el dia anterior al judici final.

Vam sortir de la casa, algú em va cedir unes regnes. Vam muntar alhora i, mentre es tirava enrere damunt la sella, Don Antonio va dir:

—Som-hi.

En aquell «som-hi» vaig advertir una voluntat de martiri. Segueixo creient que aquell home sempre va buscar un final exorbitant, morir en una càrrega heroica. En comptes d’això, el destí li oferia una miserable sortida per la porta de darrere. La meva muntura cavalcava paral·lela a la seva. Quan ja érem a prop de les muralles, i contra tots els protocols, el vaig aferrar per l’avantbraç i vaig dir:

—General, això no és necessari.

Don Antonio, ofès, es va espolsar la meva mà de sobre.

—Aparti’s! Jo no he fugit mai davant de l’enemic. ¿Ho faré ara dels meus soldats?

Va esperonar el cavall i jo vaig seguir-lo. Em consumia l’angoixa; no per mi, sinó per Don Antonio. Molt pocs sabíem la justícia de les seves raons, que se n’anava no per por del que passaria, sinó justament perquè no podia evitar-ho.

Vam arribar al peu de les muralles. Per un miracle, el front d’atac vivia una pausa. De seguida que van advertir la presència de Don Antonio els homes de Santa Clara, el baluard del Portal Nou i la muralla intermèdia van girar el cap enrere. Van començar a congregar-se allà dalt, a la part posterior del que quedava de les fortificacions demolides. Quan tots aquells cossos van estar junts i apinyats, Don Antonio va voler parlar-los. No va poder. Alguna cosa se li va trencar a dintre.

El cavall se li va encabritar; amb penes i treballs va aconseguir calmar-lo. Es va acostar dos dits a la part superior del nas i va fer-hi força com si així pogués obturar l’emoció. Va fer un altre intent de discurs. No va ser capaç de pronunciar ni una sola paraula.

Hi ha moments, molt pocs, en què el temps es petrifica. Al capdamunt dels bastions i les muralles hi havia aquells centenars d’homes esquelètics, més prims que el seu fusell. Galtes xuclades com embuts, tricornis perforats per bales i metralla. Uniformes de colors apagats, colgats de sutge i cendra, mànigues tan descosides que se sostenien per pur miracle. I l’olor. Sí, aquells homes feien olor de carronya vella. Fins l’últim timbaler sabia la notícia: el seu comandant se n’anava. ¿Què els havia de dir abans d’anar-se’n? Centenars d’ulls estaven clavats en Don Antonio.

Després de tantes setmanes de sol inclement, sense núvols, van començar a caure unes gotes gruixudes, denses i espaiades. Tot i la multitud, el silenci era tan gran que podíem sentir l’impacte de cada gota. Les nostres pedres, reescalfades per un any de bombardejos, fumaven sota la pluja. No parpellejava ningú.

Per tercera vegada, Don Antonio va fer un esforç per trobar paraules. I per un instant vaig creure que la pell de la cara se li esquinçaria. Mut, es va descobrir, aixecant el tricorni amb la mà dreta, i va saludar els homes congregats a les muralles. El seu cavall movia nerviosament les potes de davant. En Villarroel va mantenir el braç enlaire, entre les gotes solitàries de pluja. No va dir res, això va ser tot. A Don Antonio no li quedava més remei que anar-se’n, i als homes de la Coronela cap altra opció que seguir lluitant.

Don Antonio va esperonar la seva muntura i va recórrer la part interior de les muralles. Amb la mà encara enlaire, sostenint el tricorni, acomiadant-se dels ciutadans en armes que havia dirigit durant tant de temps. Vaig decidir posar-me a la seva altura. Pensava, pobre de mi, que amb un cos entremig els més trasbalsats s’abstindrien de disparar contra el general fugitiu. (Déu meu, quina diferència amb aquell 1710 llunyà, la batalla de Brihuega, quan la rata d’en Zuvi procurava cavalcar interposant el cavall de Don Antonio entre el seu cos i les bales enemigues).

No havia arribat encara a la seva altura per cobrir-li el flanc dret quan un bram em va fer aixecar el cap.

Els barcelonins de la Coronela, els castellans, aragonesos, valencians, alemanys, tots agitaven el fusell per sobre el cap. I no el maleïen. El victorejaven. Un clam discontinu, sense forma. Només cridaven el seu nom de pila. «Don Antonio, Don Antonio, Don Antonio!», i la cridòria creixia més i més. La pluja refermava, i també el clam. En Villarroel no va poder suportar-ho, va esperonar el cavall per fugir de l’ovació. Em vaig posar a la seva altura i vaig veure una cosa que em va deixar bocabadat: plorava.

Don Antonio plorant! Em pensava que abans veuria una alzina surera ballar. Ell va veure que jo li veia les llàgrimes i, com per justificar-se, va dir:

—El meu únic desig seria quedar-me amb ells, però l’honra m’ho impedeix. No puc capitanejar-los com a comandant quan aquesta defensa ja és més temeritat que valor, ni puc imposar-me la taca de bàrbar exposant tantes vides innocents.

Ens vam allunyar de les muralles; la pluja persistia. I mentre calmava la seva muntura amb carícies tristes, Don Antonio va xiuxiuejar entre si, indiferent a la meva presència:

—Tant de bo no arribessin les galiotes, així podria morir al seu costat com a simple soldat.

* * *

Don Antonio es va acomiadar dels seus homes el dia 8, i fins a aquell trist 11 de setembre va ploure sense pausa ni treva, dia i nit.

Déu meu, quin contrast després de la calor d’aquell infernal mes d’agost. Al començament la pluja va ser un descans. Ens refrescava i alleujava, i després de tanta calda ens vam sentir reviure. Amb la pólvora molla, els borbònics van haver de suspendre momentàniament el bombardeig. La part tètrica era que entre tant xàfec el nostre entorn de muralles enfonsades es va convertir en un paisatge de pedres humides, fosques, enfangades. La pedra i la fusta molles tenen un aire inhòspit.

Les bretxes eren majestuoses. N’hi havia cinc, la més petita de quaranta metres d’ample i la més gran de seixanta. Sumant tots els buits, per dintre seu hi podien avançar fins a 687 homes de front (no us estranyeu d’aquest «687», càlcul propi de Bazoches), és a dir, si fa no fa el que ocuparien dos regiments en ordre de batalla.

Era impossible obturar les bretxes. Vam llançar centenars de taulons rectangulars al peu dels esvorancs. Cada tauló estava eriçat de claus d’un pam de llarg. Els nostres obrers els tiraven tan lluny com podien, caiguessin com caiguessin, per no exposar-se a la fuselleria. Així vam sembrar els esvorancs de punxes.

Regalimant aigua, sota un sostre de núvols negres, vaig seguir dirigint la feina dels nostres morts vivents. Ja no els quedaven forces, i això va fer molt penós fustigar-los perquè intentessin tancar els enormes buits de les nostres defenses. Darrere de cada bretxa vam obrir un fossat, defensat per un parapet de feixines, i encara per darrere un altre fossat i un altre parapet, i un altre. Molts parapets, però tots igual de fràgils. En posicions triades vam col·locar «orgues». Així anomenàvem l’invent d’un Arquímedes local.

En essència, els orgues eren plataformes de fusta en què s’alineaven deu, quinze fusells carregats. Una cordeta fina unia els quinze gallets. N’hi havia prou que un iaio com en Peret estirés el cordill per descarregar els quinze fusells, sense engaltar, contra la zona d’intrusió. Potser no serien gaire efectius, però aquells últims dies ens quedaven moltes més armes que soldats. Hi va haver una última proesa.

Amb Don Antonio absent, em sentia lliure per lluitar pel meu compte. Havia après que una defensa desesperada utilitza pedra, carn i sang. ¿Per què no els elements?

Els obrers que estaven en més bona forma els vaig agafar a part. Amb les últimes reserves de fusta vam crear un llarg canal, empalmant recipients amb forma de teula. Gràcies a la pluja ja no havíem d’estalviar l’aigua dels dipòsits municipals. El nostre aqüeducte anava des d’un dels més grans fins a les muralles. Una nit vam obrir la comporta i un torrent va inundar les posicions avançades de la trinxera. Milers de litres d’aigua van caure sobre els cavallers i van seguir pels ramals arrossegant gent, feixines i carcasses. Una inundació nocturna fa més basarda. Els borbònics no comprenien què passava, i a més a més ¿de què serveix disparar fusells contra un devessall d’aigua?

L’avantguarda de la seva trinxera es va convertir en una claveguera. En alguns trams l’aigua els arribava fins a la cintura. Van haver de dedicar tot l’endemà a evacuar aquelles aigües pútrides. Un dia, un dia més de vida. Una victòria, per més breu que fos, però estàvem tan esgotats que no vam tenir forces ni per alegrar-nos-en.

Mentre els borbònics es rebolcaven encara en el fang, jo em vaig dirigir a en Costa. No l’havia vist mai tan capbaix. Ell, en Francesc Costa, un individu que per viure absort en tenia prou amb el seu brot de julivert.

—Va, Costa —vaig intentar animar-lo, sense convenciment—. No hem arribat tan enllà per deixar-ho ara. Disposa peces i munició.

Però estava assegut sota la pluja, sense barret, xop i abraçant-se els costats com si tingués febre.

—¿Munició, munició, dius? —va escopir amb sarcasme—. No em queda ni julivert per rosegar. Aquesta trinxera ens ha fotut.

La referència a la meva obra em va fer mal.

—Els canons! —vaig cridar de cop, i deixant de banda el tuteig vaig afegir—: Situï’ls darrere les bretxes i oblidi’s de qualsevol altra cosa!

En casos desesperats els rumors suplanten les esperances. Il·lusions. Es deia que una flota anglesa estava a punt d’arribar, i que el Karlangues ja havia posat en ruta una legió germànica. Mentides. Multituds desesperades s’amuntegaven a la plaça del Born, el centre de la ciutat, pregant per la salvació de Barcelona. Fatuïtats. En el fons, els qui érem a la bretxa no crèiem en res, només lluitàvem.

I sort que aquella pluja incessant apagava el volcà artiller d’en Jimmy. Com ja he dit, amb la pólvora humida els resultava impossible bombardejar-nos. A falta de projectils ens atacaven amb burles i amenaces. Les seves posicions coronaven el fossat, podies sentir-los els crits. No eren a més de trenta metres de les restes de les muralles.

Els més atrevits treien el cap pels cavallers, a l’extrem més avançat de la trinxera, i amb un dit feien el gest de tallar-se el coll, o movien els punys endavant i endarrere. I ens deien en el to més tètric: «Ça va être votre fête!».

* * *

La nit del 10 a l’11 de setembre no vaig dormir, no vaig poder. No feia falta gaire intuïció per endevinar que l’assalt final es podia produir en qualsevol moment. Preveient-ho, havíem endarrerit algunes de les posicions més exposades. Hauria sigut un suïcidi acumular homes tan a prop dels cavallers borbònics. A les parts més batudes pel foc ens vam estimar més crear un espai, per donar una oportunitat de retirada als qui rebessin el primer embat. Aquella nit, doncs, entre les nostres línies i les d’en Jimmy s’estenia un espai mort.

He vist molts paisatges sotmesos a bombardeig, i la cosa que sorprenia d’aquell eren els perfils de les ruïnes. L’artilleria, fins i tot la més pesant, es limita a foradar sostres i esquerdar murs. Deixa una silueta d’angles punxeguts. Però quan un bombardeig és tan intens i tan sostingut en el temps, les vores de les parets acaben ondulades i esmussades, com si haguessin sofert mil anys d’erosió. Un finíssim plugim seguia caient sobre un laberint de ruïnes i enderrocs. La nit era negra, la lluna s’amagava entre núvols ploraners. Els peus em relliscaven entre armons d’artilleria destrossats, fusells espatllats, el vímet de feixines colgades, les boques cilíndriques de les quals emergien sinistrament de terra, com ofegades. I per tot arreu milers dels nostres taulons eriçats de claus. Aquell era un lloc tan silenciós, trist i espectral que fins i tot la meva ciència es veia desposseïda dels seus poders.

I llavors, de cop i sense causa, em va assaltar un desig imperiós de tornar a la nostra tenda de la platja.

L’Amelis dormia despullada. La vaig despertar.

—¿On és l’Anfan?

Més que dormir, la fam i l’esgotament l’havien sumit en una mena de sopor. Va obrir els ulls, aquells enormes ulls negres. Em recordo allà, en la foscor de la nit, en aquella pobra tenda de la platja. Ella ajaguda, despullada, suada, jo de genolls al seu costat i abraçant-la amb una ànsia menys amorosa que protectora. Ella, en canvi, estava enfebrida. Es va despertar d’algun malson. Quan va notar-me la mà, el braç cenyint-li l’esquena, va somriure com en un retrobament llargament esperat. Amb els dits em va tocar la galta.

—Martí —va xiuxiuejar—, ets aquí.

Era una alegria apagada i malalta.

—Per l’amor de Déu, Amelis! ¿On és l’Anfan?

Si mataven l’Anfan res hauria servit per a res. Feia set anys que els tenia a casa, set. El que de veritat m’unia a ells no eren els actes sublims, sinó l’acumulació de banalitats. No hi ha res més significant que la suma d’un milió d’insignificances.

Ens va interrompre una descàrrega d’artilleria tan esbalaïdora que la tenda va tremolar com si hagués de sortir volant. Només podia ser l’anunci de l’assalt general. Em vaig posar el tricorni i vaig voler sortir de la tenda. Quan travessava la porta de tela ella va dir alguna cosa, no recordo exactament què. Va esmentar Beseit. Un Beseit molt llunyà, aquell poblet de la ratlla d’Aragó on ens vam conèixer, entre borbònics violadors i miquelets assassins. La gana feia que delirés. Es va acariciar una galta i va suplicar, com transportada:

—Martí, només és gerd triturat. No te’n vagis, sisplau. Només és gerd.

Em va allargar els braços oberts. Els meus deures m’impel·lien a sortir. Però era la mateixa dona que mai havia implorat favors, i ara deixava anar uns sisplau, sisplau com miols de gatet. Vaig tornar enrere.

Estava tan prima que la meva abraçada havia de ser molt feble. Si no, i no exagero, li hauria trencat les costelles. Tenia la cara xopa de suor. La cosa que més em desconsolava era que no podia fer res per pal·liar el seu dolor. Em va demanar la capsa de música espatllada. L’hi vaig acostar, la va obrir. Naturalment, no en va sortir cap so. Però ella, somrient, va dir:

—¿La sents? El meu pare va inventar aquesta capsa, ell va posar música a dintre d’una capsa. I va triar aquesta cançó. ¿Oi que és bonica?

No m’ha agradat mai mentir els malalts, de manera que vaig dir:

—L’arreglarem, ja veuràs.

—Martí! —es va exaltar enfebrada—. Digue’m que la sents!

No, no la sentia. Només era una capsa feta malbé, una desferra minúscula entre milions d’objectes més damnificats pel bombardeig enemic. En comptes de respondre, vaig sospirar. Ella se’n va adonar, la febre alta pot fer-nos molt lúcids. Em va mirar amb aquells ulls abismals i va dir:

—¿Vols saber una cosa, Martí? Tu ets tu perquè no sents aquesta música. Aquesta és la teva virtut i la teva limitació alhora. Si volguessis sentir la nostra música, la sentiries. Però no pots, no hi creus. Ni tan sols ho intentes. —I va seguir—: Has sentit mil vegades aquesta música. ¿Per què no ara? La capsa només és una capsa, algun dia s’havia d’espatllar.

La vaig obligar a mirar-me als ulls.

—Per Déu, Amelis, no et moguis de la platja. Passi el que passi no surtis de la platja! Si els teus peus trepitgen alguna cosa que no sigui sorra, torna enrere.

—Jo la cuidaré, amo.

Era l’Anfan, darrere meu. Ell i en Nan acabaven d’entrar a la tenda.

—¿On éreu? —vaig bramar.

L’Anfan va sospirar, murri i renuent alhora.

—Fes-me cas ni que sigui una vegada a la vida! —vaig cridar—. Aquesta nit, i demà, ningú ha de sortir d’aquesta platja. Ni tu ni l’Amelis ni en Nan. I tu te n’encarregaràs! ¿Queda clar?

Cridar a l’Anfan era una pèrdua de temps. Vaig canviar de tàctica.

—¿Vas conèixer la teva mare? —vaig demanar.

—Ja saps que no.

Vaig assenyalar l’Amelis, adormida, o més aviat inconscient, consumida i delirant.

—I si poguessis triar entre totes les mares del món, ¿te n’estimaries més una altra?

Va abaixar la mirada cap a l’Amelis. Com a única llum teníem una espelma cansada. El seu fulgor diminut tremolava. I si m’ho permeteu, diré que la flama d’una espelma trista i esquifida és capaç de sentir emocions.

Déu meu, que bella pot ser la visió de l’ésser estimat en la seva feblesa. Sense ella no hauríem estat mai tots quatre junts. La nostra vida hauria sigut una altra, segurament molt pitjor.

L’Anfan es va omplir els pulmons i per primera vegada vaig sentir parlar l’home en comptes de l’infant:

—D’acord, amo. Jo la protegiré. I passi el que passi, ningú sortirà d’aquesta platja. Et dono la meva paraula.

Martí Zuviría, sempre alegre i content! ¿Sempre? No, no sempre.





15


I així, després de més d’un any de setge, per fi vam arribar a l’11 de setembre del 1714. Tot va començar amb una terrorífica descàrrega artillera a dos quarts de cinc del matí. Tot seguit una primera onada de deu mil homes va carregar contra les bretxes. Dotzenes d’estendards, els oficials amb el sabre enlaire, els sergents alçant alabardes per guiar la tropa. No crec que a primera línia se’ls oposessin més de cinc-cents, com a molt sis-cents milicians baldats.

M’és impossible relatar aquell 11 de setembre ordenadament. Ni jo mateix puc comprendre-ho: de la jornada més llarga de la meva vida només em queden estampes fugaces que desmembren el conjunt de l’esdeveniment en imatges aïllades. Vaig sortir de la nostra tenda de la platja, em vaig internar en els carrers. Totes les campanes tocaven com boges. Era el caos. ¿Com podia ser de cap altra manera, amb la Verge erigida en comandant suprema? I mentrestant, els borbònics desbordant unes muralles que una criatura i tot hauria pogut enretirar d’un cop de peu. Amb les primeres llums vaig pujar a una terrassa de la casa Montserrat, el casalici d’un botifler fugat, des de les altures de la qual podia observar-se bona part del perímetre atacat, des del baluard del Portal Nou fins al de Santa Clara. I el que vaig veure va ser la visió més desesperant que un enginyer pot contemplar.

Tota l’extensió que tan costosament havíem protegit durant tretze, tretze llargs mesos, desbordada per aquella horda d’esclaus idiotitzats. Una catifa d’uniformes blancs que entrava per les bretxes, en formació i a la càrrega, en avant, en avant! Eren tants que podien permetre’s no fer cas dels que encara els disparaven des de dalt de les muralles. ¿Era aquell el meu destí? ¿Per a això havien sigut educats tots els meus sentits? ¿Perquè un dia patís més intensament la caiguda de Barcelona, la mort de tot un poble? ¿Perquè aquell últim dia de les nostres llibertats les meves orelles sentissin més brams, els meus ulls ploressin més, les mans se m’aferressin amb més desesperació a la proa que s’enfonsava?

Vet aquí una d’aquestes visions: restes de muralles s’eleven com torres, separades les unes de les altres per bretxes gegantines. A través del llargavista veig un pany de muralla estretíssim, flanquejat per esvorancs per on s’esmunyen milers d’enemics. Allà dalt només queden un vell i un noi. El vell carrega fusells, els passa al noi i el noi dispara cap avall, contra la massa d’uniformes blancs que tot ho inunden. El vell és massa lent recarregant fusells. Impotent de ràbia, el noi acaba llançant fusells amb la baioneta calada, a manera de llances. Una altra estampa en el cercle del meu llargavista: el segon esglaó borbònic ja ha pres aquell pobre reducte, el vell i el noi s’han rendit, malferits. Els soldats obliguen el jove i el vell a agenollar-se davant de l’abisme. Tot seguit, a cops de culata, els estimben muralla avall.

Imatges, un remolí d’imatges. Orgues disparats a boca de canó per nens, segant files senceres de granaders. Soldats de la Coronela llançant granades fins que l’enemic els desborda; fan servir l’última per immolar-se.

Imatges, sí, però superant-les totes, imposant-se a la tragèdia mateixa, una aparició que consagrava l’home en la memòria dels justos: Don Antonio de Villarroel Peláez. Don Antonio! Però ¿què feia encara a Barcelona? A aquelles hores hauria hagut de ser a mar obert, i de sobte irrompia en una reunió d’alts oficials. La seva veuarra.

Hauria hagut d’anar-se’n a Viena, on hauria trobat la seguretat, hauria recollit elogis i hauria pogut forjar-se un futur a la cort imperial del Karlangues. I allà el tenia. Els fets van discórrer de la següent manera: fins a última hora va estar esperant que el govern recobrés el seny, que algú li restituís el comandament. No va ser així, i quan ja s’encaminava cap a la platja salvadora, es va parar, va fer mitja volta i senzillament va tornar a les muralles. Es condemnava per sempre i a canvi de res, i ho sabia. «Tant de bo pogués morir al seu costat com un soldat més!», havien sigut les seves últimes paraules. ¿Per què existeixen homes així? No ho sé. Només sé que quan apareixen no pots no estimar-los.

Durant un moment, molt breu, vam estar sols en aquell despatx. Jo no sabia què dir ni què fer. Encara ara em sento malament per no haver trobat paraules amb les quals fer-li saber el que el seu gest significava per a mi. Segurament tant se val. Durant tota la jornada Don Antonio no va fer ni una referència al seu sacrifici. Tan sols en aquell instant, quan no ens veia ni ens escoltava ningú, va mirar a l’infinit, es va allisar la panxa de l’uniforme i va dir:

—A la merda les galiotes.

Aquell 11 de setembre el nostre cap de govern, en Rafael Casanova, també va complir el seu paper, però no es va arribar a acostar a la grandesa d’en Villarroel. Si jo tingués un caràcter més indulgent diria que en Casanova va ser un personatge més tràgic que deplorable, atrapat entre la seva raó, la raó d’estat i la voluntat de lluita pel seu poble. Però resulta que no sóc un home indulgent; si tens l’aspiració que el teu país t’estimi has d’estar disposat a sacrificar-t’hi. En Villarroel ni tan sols era català, i a última hora va saber entendre-ho molt més bé que tots els Casanova del món.

En Villarroel va ordenar dos atacs concèntrics. Un el comandaria ell mateix, i l’altre en Casanova amb la bandera de santa Eulàlia al capdavant. Segons la tradició, la sagrada bandera de santa Eulàlia només havia d’exposar-se en cas d’extrem perill per a la ciutat. ¿Podia imaginar-se un perill més gran? Enarborant la bandera de santa Eulàlia, Don Antonio ho sabia molt bé, l’élan dels defallits barcelonins s’elevaria una mica.

El problema va ser que segons el protocol un atac amb l’ensenya sagrada havia de ser dirigit pel màxim representant polític de la ciutat. És a dir, el cagadubtes d’en Casanova. Jo no vaig ser al consistori, és clar, però el més probable és que algun energumen li posés un pistolot a la panxa i l’obligués a vestir l’uniforme de coronel. Els militars no haurien de dedicar-se a la política, de la mateixa manera que els polítics no haurien d’exercir mai de militars. Però ja que en Casanova era el dirigent nominal de la Coronela, el càrrec l’obligava a vestir la casaca amb galons daurats, enfilar-se a un rossí i encapçalar l’atac. A mi em va semblar un actor a qui les circumstàncies obliguen a interpretar un personatge que no li agrada. Resignat, i a la vegada imbuït del seu nou paper, brandava l’espasa per sobre del tricorni, simulant unes passions que li eren del tot estranyes.

La comitiva va sortir del Saló de Sant Jordi. Ho vam saber pel clamor que es va elevar. Allà per on passava s’hi afegia gent ronyosa, desesperada. Per finestres i balcons apareixien torsos que enviaven petons a la santa violeta. El mateix color, per cert, de les casaques del sisè batalló, compost per sastres, taverners i calderers, i que anaven a l’avantguarda de la bandera.

També recordo un pendó vermell, encara vestit de granat, a un costat de l’estendard. Cridava a les dones dels balcons que resessin menys i baixessin per incorporar-se al sacrifici. Recordo que les dones estaven tan febles que feien servir les baranes de crossa i que li responien:

—Doneu-nos pa i hi anirem!

Devien ser les set del matí quan els vaig veure passar en direcció al front, meitat exèrcit meitat turba armada. L’estendard de santa Eulàlia havia tornat a l’origen de totes les banderes: el punt sota el qual es congreguen homes units per una causa. Quan hi va haver prou multitud reunida, amb una falange de baionetes al capdavant, es van dirigir a recuperar els baluards perduts.

També us diré que hi ha moments en què fins el cor més granític es fon. El vent agitava el llarg estendard rectangular per sobre de la gentada, i va ser com si la figura de santa Eulàlia cobrés vida. Aquella noia tan jove, tan trista. La bandera avançava cap al seu martiri i, onejant, feia l’efecte que els seus ulls et miressin a tu i només a tu.

Estampes, sí; recordo que en Costa observava la llarga columna darrere d’un canó buit, amb els colzes arrepenjats a la culata i els ulls coberts de llàgrimes.

—Per Déu! —vaig cridar—. No plori i faci’ls costat amb la seva pólvora.

Va fer que no amb el cap, va obrir les palmes i va dir:

—Ja està tota donada.

Aquella bigarrada tropa de soldats disciplinats i civils furiosos, doncs, va atacar. El seu objectiu era netejar les muralles d’enemics, des del Portal Nou fins a Santa Clara. Era més senzill anar a Gibraltar, arrencar la roca i tornar per exhibir-la a Santa Maria del Mar.

En Jimmy ja tenia milers de soldats i centenars de sapadors fortificant posicions justament allà, per si a algun boig se li acudia desafiar les seves conquestes. La tragèdia va ser que no es va tractar d’un boig, sinó de centenars i centenars. Van seguir la bandera de santa Eulàlia, arramadats com xais, més pendents de protegir l’estendard que de matar enemics. Va ser espantós. Els afusellaven i metrallaven per totes bandes. Avançant sota el foc, queien a dotzenes, i seguien endavant.

Van arribar a les muralles, el passeig de les quals tenia pocs metres d’ample. Les dues avantguardes van topar com moltons. Una altra visió d’aquell dia: els uniformes violetes del nostre sisè batalló barrejant-se amb els uniformes blancs de l’enemic en combat amb baioneta. Contra totes les expectatives, van recórrer un llarg tram de les muralles preses pels borbònics. La multitud del voltant de la noia violeta s’aprimava i ells seguien endavant, cridant malediccions i empenyent enemics muralles avall.

Llavors algú em va ordenar que em dirigís al centre de l’assalt borbònic, gràcies a Déu, perquè així em van estalviar de presenciar el final d’aquell suïcidi col·lectiu. Poc després, mentre la lluita continuava, en Casanova va ser evacuat. La seva raó era que l’havien ferit a la cama.

El vam veure passar en direcció a l’hospital, en una cadira de mans. Aviam, jo no sóc cirurgià, però em va semblar un ferideta de no res. Es trobava més abatut d’ànim que de salut, això segur, perquè quan ens va passar pel costat i els qui hi havia presents es van interessar per ell, va aixecar el cap i va dir:

—Aneu, senyors, a animar la nostra gent, que són molts els perills. —I es va desentendre de nosaltres.

El que no vam saber és que, mentre li aplicaven un torniquet, el seu metge ja estava redactant un certificat de defunció perquè pogués fugar-se. Deixem-ho.

Imatges, una riuada d’imatges. Barricades a cada boca de carrer que donava a les muralles, tallant l’avanç borbònic cap al centre de la ciutat. En Jimmy va descobrir amb sorpresa que, contra tota lògica poliorcètica, conquerir les muralles no va significar el final de l’assalt, sinó només el pròleg. A qualsevol altre setge els de dintre haurien fet arribar un parlamentari als assetjadors. A Barcelona la gent va seguir combatent als carrers i des de les finestres, fent de cada edifici un baluard. Aquí vaig tornar a exercir d’enginyer. Com que els carrers eren tan estrets, s’hi podia improvisar una barrera en un tres i no res. Mentre els civils encara aixecaven parapets, els soldats ja s’hi disposaven darrere, per disparar contra les avantguardes borbòniques.

Vaig coincidir amb en Ballester darrere d’una d’aquelles barricades. Va venir de reforç a la que jo estava ajudant a aixecar. En Ballester, sí: una altra estampa d’aquell 11 de setembre. Aquella jornada havia de ser l’última de la seva existència, ell n’era conscient, i ¿sabeu què?, era quasi feliç, carregant el fusell i disparant-lo sense parar. La seva era una mena d’alegria festiva, la d’aquell que ha jurat no acabar la nit serè.

Tants nuvolets de pólvora dels trets ens encegaven. Però en Ballester va veure alguna cosa i va deixar anar la baqueta per sacsejar-me.

—El seu noi! I el nan! Són entre línies! Miri, miri!

Vaig aixecar el cap i vaig veure aquells dos petits monstres corrent per l’espai que havia quedat entre les muralles, en poder dels borbònics, i la boca del carrer. Per l’aire s’entravessaven milers de trets i interiorment vaig bramar: «Però ¿què feu voltant per aquí?». Feia poques hores que l’Anfan m’havia fet un jurament sagrat i ja l’havia trencat. Corrien sense gaire sentit, cosa impròpia d’ells. Normalment es movien com hienes, tan segurs del que buscaven com si tinguessin una brúixola al morro. Llavors van caure. Els vaig veure caure entre fogonades i bafarades de pólvora. Primer en Nan. L’Anfan es va parar, va fer acció de tornar enrere per buscar el nan i també va caure amb un xisclet, més de sorpresa que de dolor. El foc borbònic era tan intens, una pedregada de plom tan espessa, que només vaig poder treure el cap per la vora de la barricada. En Nan i l’Anfan havien desaparegut. Vaig estirar la màniga d’en Ballester.

—¿Els han tocat? —vaig demanar somicant—. ¿Ho ha vist, n’està segur?

En Ballester em va mirar, i el seu silenci va ser la resposta. De cop vam sentir uns gemecs. Sobreposant-se al tiroteig, una ranera que s’apagava: «Pare, pare, pare». En la seva agonia l’Anfan tornava a ser un nen. Havia caigut en una rasa, fora del meu camp visual. Les paraules d’en Ballester només van aconseguir afegir-hi tortura, perquè en un to luctuós, mesurat, va dir:

—L’està cridant.

Allà es va acabar tot. La fi del món era allò: quan el teu fill et tracta de «pare» per primera vegada, i aquesta vegada és l’instant abans que es mori. De cop aquesta tensió sense nom que ens manté vius es va afluixar. Durant una bona estona vaig habitar un cos buit. No sé, de fet, quant de temps vaig estar així, de genolls, sofrent. La següent cosa que recordo és la cara d’en Ballester davant de la meva.

—Ha de venir amb mi.

El fragor de la batalla seguia al voltant nostre, però l’hecatombe em va semblar una molèstia llunyana i sense significat. Em dominava una incongruent i obscena desídia. Fins i tot vaig riure sonorament. Mentre en Ballester m’arrossegava, em vaig burlar d’ell, de tot.

Anàvem cap a la rereguarda. Vaig veure en Peret. No vaig voler escoltar el que la seva cara em deia. Em trobava en un estat molt semblant al d’aquells somnis malaltissos en què l’ordre del que veiem i el que sabem s’inverteix. Vaig dir, o vaig pensar, no ho sé: «Vaig advertir a aquella dona que no sortís de la platja». En Peret i uns altres em van dir, com una assemblea d’espectres: «Som a la platja, Martí». Vaig abaixar la mirada cap als meus peus, vaig caure de genolls i, en efecte, els genolls se’m van enfonsar en una sorra bruta. Inopinadament, em va posseir una pregunta que hauria hagut de formular-me molt abans.

¿De què va voler donar-me avís l’Anfan? ¿Què podia ser tan important per empenye’l a buscar-me tot i haver-l’hi prohibit rotundament? Estès davant meu, el cos de l’Amelis.

—Ha sigut una bala perduda —va dir una veu vella, potser la d’en Peret.

Ni tan sols em vaig molestar a negar la seva mort; havíem vist masses cadàvers. El color verd sota les ungles ho deia tot. Fins i tot en Ballester s’ofegava la veu amb un puny. Aquell 11 de setembre del 1714 vam sofrir tant que el dolor va haver de fer cua per entrar-nos a dintre.

Vaig acariciar-li la galta amb la meva. La seva havia començat a refredar-se. Sí, la mort és un fred fora de lloc. No, un cadàver fred no ressuscita. I tot i així, ella ho va fer. El tors se li va incorporar de sobte, com una fuetada.

Tots els presents van fer una passa enrere. Vaig veure els ulls de l’Amelis, oberts de cop i volta, i en ells hi cabia tot el nostre univers, tot. Se’m va agafar al pit amb la mà dreta. Volia parlar. Vaig saber que era morta, que només tornava per dir-me alguna cosa abans d’enfonsar-se per sempre. I ho va fer; encara que fos per un moment, va tornar.

Enmig dels meus records, malmesos, apareix una pausa en la batalla. La suspensió de tots els sorolls, esperant el que l’Amelis tingués per dir-nos. No va ser així, per descomptat. Vaig pensar que havíem viscut totes les crueltats. Encara ens en faltava una: les quatre paraules més terribles que un pare pot escoltar:

—Martí —va implorar—, tingues cura de l’Anfan.

I se’n va anar; un relaxament més de l’ànima que dels músculs.

¿Com afrontar el fet que la seva petició era impossible de complir, que havia arribat tard? ¿Que el seu desig m’encadenava al món amb un sofriment insuportable? L’Amelis no podia saber que l’Anfan era mort, i que s’havia mort precisament per haver intentat salvar-la, per haver acudit a mi a la recerca d’auxili. En Ballester i tot se’n va compadir. Les seves galtes es contreien sota la barba, i fins i tot va girar el cap per no mirar-me.

* * *

Estampes. A la següent imatge d’aquell 11 de setembre sóc al Fossar de les Moreres, la gran fossa comuna on enterraven els caiguts per la ciutat. Els combats segueixen amb la mateixa violència, però jo, indiferent, transporto el cos de l’Amelis cobert amb una manta. Al meu costat, en Ballester. Un dels enterramorts va fer la pregunta de rigor:

—¿És dels nostres?

El govern havia donat instruccions de no violar terra sagrat amb cadàvers borbònics. Ni tan sols em vaig molestar a respondre. En Ballester va alçar un puny, i amb això n’hi va haver prou perquè l’enterramorts sortís corrents.

Vaig baixar a la fossa. Era un enorme cràter on es dipositaven els cossos. Els pendons vermells, molt previsors, havien ordenat que s’excavés una fossa de cinc pisos. Però a aquelles altures del setge el cràter quasi arribava al nivell de terra. Vaig enterrar l’Amelis sota el tronar del canó. Mentre m’agenollava per dipositar-ne el cos, tan delicadament com m’era possible, en Ballester estava atent a les remors de la batalla.

Una bala perduda. Després d’haver sobreviscut a una vida de riscos, violacions i misèries, a l’Amelis l’havia mort una cosa tan ridícula com una bala perduda. No vaig poder evitar que la idea veiés la llum: jo era aquella bala perduda.

Vaig caure de genolls, i entre sanglots incontinents vaig dir:

—Jo els he mort. L’Amelis. L’Anfan. El nan. Tots.

En Ballester va arronsar els ulls i va demanar.

—¿Es pot saber què remuga?

Vaig parlar barbotejant, amb la cara xopa de llàgrimes:

—Jo vaig dissenyar la trinxera borbònica. Mentre era allà, a l’altra banda del cordó. Em pensava que seria la solució menys dolenta per a la ciutat, però em vaig enganyar a mi mateix.

Vaig desitjar, juro que és veritat, que tragués el ganivet i em tallés el coll, tal com hauria hagut de fer-ho a Beseit. Vaig veure tan clar com el sol que els set anys transcorreguts des de llavors havien sigut un somni. Però en comptes de matar-me va reaccionar amb un escepticisme iracund.

—¿De què em parla? —va cridar—. ¿A qui li importen els seus collons de càlculs, taules i compassos? Tregui el cap del tinter i lluiti!

—Vaig donar el millor de mi mateix. I no ho vaig fer per la ciutat ni pels meus, sinó per l’enginyeria. Aquesta trinxera era el somni de qualsevol maganó. Al davant, una ciutat obstinada, i al meu abast tots els mitjans per crear la trinxera perfecta. Per més trampes que hi inclogués, no em guiava cap altra causa que superar els meus mestres, superar el cosí d’en Vauban mateix. Vaig caure en la temptació. I després em vaig amagar de mi mateix. Només tenia una forma d’esborrar una màcula tan gran: tornar a la plaça condemnada, que m’immolés la meva pròpia obra.

Va voler arrossegar-me cap al front, però una de les meves mans l’hi va impedir.

—¿I sap què és el pitjor de tot? —Vaig mirar als ulls d’en Ballester buscant la meva sentència. O més ben dit, que l’executés. Per això vaig concloure—: Si de veritat hagués estimat els meus per sobre de l’enginyeria, si hagués estimat l’amor més que la vanitat, no hauria dissenyat cap trinxera, ni bona ni dolenta. Els honestos no serveixen el dimoni mai de la vida, ni bé ni malament.

—Però vostè ha perjudicat el dimoni —va dir en defensa meva—. Pervertint la trinxera ha donat uns quants dies més de vida a aquesta ciutat.

—¿I de què han servit? Miri al seu voltant. Si sobrevisc sempre hauré de portar la càrrega d’haver sigut jo l’autor de la seva condemna.

En Ballester va fer que no amb el cap, però jo vaig insistir:

—¿On és l’autèntica veritat? ¿En els nostres actes o en els sentiments que els guien? I jo sé que no vaig dissenyar aquesta trinxera per amor ni per patriotisme, sinó per vanitat. I ara la mort dels meus portarà la meva firma.

Vaig plorar de tal manera que em vaig pensar que em sortirien els ulls. En Ballester va clavar un genoll a terra i, fixant la seva mirada esgarrifosa en la meva, amb les mans em va oprimir les galtes. El món s’enfonsava i a en Ballester, ara ho sé, li constava que serien les últimes paraules que ens adreçaríem.

—¿Saps quin problema té vostè? —va dir—. Que només lluita pels vius. Entre francesos, espanyols i pendons vermells, van matar el meu pare, van matar la meva mare, els meus germans. Tinc tants morts que he entès que no podré venjar-los tots. No lluiti pels vius, no lluiti pels morts. Els qui han de venir potser maleiran els nostres actes. Perquè haurem comès errors o perquè haurem fracassat. Doncs bé, que s’avergonyeixin del que hàgim fet, mai del que hàgim deixat de fer.

Jo seguia plorós, desencaixat i de genolls. Ell es va posar dret. Des d’aquella alçada, que en la meva postura em feia sentir com un nen, va afegir:

—¿De veritat es pensa que el món gira al voltant del seu collons de trinxera? Doncs ¿sap què li dic? Que tant de bo hagués fet la millor feina de la seva vida. Perquè si no fos així, ¿quin mèrit tindria haver-se enfrontat a una colla de petulants vestits de blanc?

En Ballester va tenir amb mi l’acte més amorós entre dos homes: em va posar dret.

—Vinga, vinga! —em va esperonar. I vam tornar a la batalla. El vaig seguir, em sembla, perquè en aquells moments no tenia cap desig de sobreviure l’Amelis i l’Anfan. Ni la meva trinxera.

En el seu replegament, algunes unitats de la Coronela havien ocupat posicions a l’absurda i inacabada travessera, aquell fossat darrere les nostres muralles amb el qual es volia contenir l’assalt borbònic. Dotzenes de milicians es protegien al mateix fossat, enfangat per la pluja, i des d’allà disparaven arran de terra. L’onada de borbònics els queia a sobre, quedarien atrapats sota terra. Vam saltar al fossat de la travessera, de més d’un metre i mig de fondo, i els vam impel·lir a sortir.

—Fora d’aquí! Enrere, enrere! —Els empenyíem corrent pels replecs del fossat. En Ballester i els seus els en van fer fora.

Jo cridava, assenyalant la primera línia de carrers que s’estenia darrere nostre:

—Cap als edificis! Ocupeu-los i dispareu des de les finestres!

Vam seguir pel fossat de la travessera traient gent. Quan ens en vam adonar, els borbònics ja l’estaven abordant. Dotzenes, centenars d’uniformes blancs saltaven a l’interior de la travessera amb la baioneta calada. Procedien de les muralles conquerides, com a mínim era tot un regiment. Barcelonins i francesos s’entremataven a dintre i a fora del fossat. Vaig voler sortir, però quan m’estava hissant a força de colzes algú em va agafar pel coll i vaig caure a terra. Recordo un pensament fulminant, mentre m’enfonsava en el fang del fossat: «¿Per què no s’han limitat a apunyalar-me per l’esquena?». La resposta era que l’autor de l’estrebada havia sigut ni més ni menys que el meu bon amic el capità Antoine Bardonenche.

Estava netejant el fossat amb una escorta de francesos amb la baioneta calada. El dia estava sent devastador fins i tot per a ell. Per una vegada el seu uniforme blanquíssim es veia brut, i tenia la cara bruta de sutge. Tot d’esquitxos de sang li tacaven la pitrera.

Em va apuntar al nas amb l’espasa i va dir:

—Mon ami, mon ennemi. Rendez-vous.

—Ah, non! —vaig respondre en aquell to ofès d’algú a qui li exigeixen un deute que no és seu—. Ça jamais!

Tal com ho llegiu, la rata d’en Zuvi el Camallarg negant-se a allò que havia invocat des del començament mateix del setge. Ni tan sols portava a sobre l’espasa d’en Peret, de manera que la meva nobilíssima maniobra va consistir a tirar-li un grapat de terra als ulls per encegar-lo momentàniament i sortir corrents. Els seus homes es van embolicar a cops de baioneta amb els d’en Ballester, en Bardonenche es va netejar la cara i va córrer darrere meu. Vaig entrebancar-me amb una esquerda del fossat. Vaig veure un mort, li vaig agafar el fusell i, esbufegant, vaig esgrimir la baioneta davant meu com una llança. En Bardonenche es va parar i va sospirar.

—No ho faci —va dir.

Pobre Bardonenche, pobre de mi, de tots nosaltres. La seva expressió, més que compungida, era la commiseració mateixa. Jo, per descomptat, em sentia com una rata acorralada per un tigre. Imagineu-vos un zero de la mida de la Lluna. Aquestes eren les possibilitats que tenia de derrotar l’Antoine Bardonenche, el millor espasa d’Europa.

Segueixo creient que en Martí Zuviría s’hauria hagut de morir aquell 11 de setembre, en una travessera enfangada. Però llavors en Ballester va fer un salt de pantera des de la vora del fossat, va caure sobre en Bardonenche i tots dos van rodolar pel terra fangós. Jo no era tan beneit per desaprofitar aquella gran oportunitat, de manera que vaig flexionar les meves llargues cames i d’un bot vaig sortir de la travessera.

Per tot arreu hi havia uniformes blancs, tota la travessera estava sent desbordada per centenars de francesos. La guàrdia de corps d’en Bardonenche intentava protegir el seu capità i els miquelets el seu cap. Els d’en Ballester disparaven i apunyalaven com bojos, però el diluvi de borbònics refermava més i més. El fragor de la batalla era esgarrifós; a aquella hora més de quaranta mil fusells s’encreuaven trets per tot el recinte urbà, sense ordre, amb una cadència de redoblament de timbal. Havíem de retrocedir de seguida.

Per segona vegada des que el coneixia vaig cridar en Ballester pel seu nom.

—Esteve! —vaig bramar des de la vora del fossat, de quatre grapes—. Surti, per l’amor de Déu, surti d’aquí baix! Vostè no coneix aquest home! Surti!

En Ballester ja havia previst que un capità francès estaria més educat que ell en arts marcials. Portant la lluita cos a cos en les estretors d’un fossat, l’avantatge d’en Bardonenche es reduïa. Els seus braços llargs topaven amb les parets de la trinxera, i això li impedia fer servir la seva tècnica. Es pegaven, mossegaven i esgarrapaven com bèsties.

Tot i així, ni en Ballester podia resistir gaire temps aquell artista de l’espasa. En Bardonenche va aconseguir apartar-se finalment d’en Ballester, i amb una estocada fulminant li va traspassar el fetge. El sabre es va enfonsar fins a l’empunyadura. En Ballester, amb mitja espasa sortint-li per l’esquena, va girar el cap, va mirar enlaire, em va veure i va dir una cosa que m’emportaré a la tomba:

—Vagi-se’n! Vostè és més important que nosaltres!

Van ser les seves últimes paraules. El que va seguir va ser un esgarip tan gutural que es va sobreposar a l’eixordadissa del combat. Els dits se li van crispar com ganxos de ferro, i va buscar els ulls d’en Bardonenche. En Bardonenche va tirar el cap enrere, el cap i prou, cosa que va ser un error. El més raonable hauria sigut deixar anar el sabre i allunyar el cos d’en Ballester d’una puntada de peu. Suposo que al món d’en Bardonenche no estava ben vist que un senyor es desprengués de la seva arma. L’honor el va matar.

En Bardonenche va cridar, amb la barbeta enlaire, mentre en Ballester li mossegava el coll amb les forces que li quedaven. Van caure sobre la terra molla per la pluja. Es van retorçar, les mans d’en Ballester van trobar una cosa al cos d’en Bardonenche. Una bosseta de cuiro, plena de bales usades: la bossa d’en Busquets, aquell vell miquelet de Mataró. En Ballester la va ficar al seu enemic per la boca, empenyent amb dits ensangonats. En Bardonenche es debatia entre espasmes.

La resta de miquelets ja havien caigut, uns quants francesos van acudir en auxili del seu capità travessant en Ballester a cops de baioneta. Excitats, i amb els dos cossos units per una abraçada, unes quantes estocades van ajudar a rematar el mateix Bardonenche. Quan van acabar eren una mateixa massa informe, embolcallats en un capoll de fang espès. Dos homes de trajectòries tan diverses, tan perfectament llunyans l’un de l’altre, i en el seu final unificats per la mort, com si el seu destí hagués sigut acabar cada un als braços de l’altre.

Vaig donar mitja volta i vaig córrer com no he corregut mai més. Corre, Zuvi, corre! Només em vaig deturar quan em va faltar l’alè. Em vaig deixar caure en una cantonada qualsevol, sense aire. No podia creure que tots fossin morts. L’Amelis, l’Anfan, en Nan. En Ballester. I la batalla seguia. Encara vaig veure coses. Valents que em vaig pensar que no veuria defallir mai fugien a casa seva. Covards que no havien aparegut mai per les muralles atacaven armats de destrals. Faria falta tota una pàgina per relacionar la llista de nobles que al juny del 1713 havien votat en contra de resistir i que aquell 11 de setembre del 1714 van morir defensant la ciutat.

Podem fer-nos moltes preguntes, i totes legítimes. ¿Per què tant sacrifici inútil? ¿Va valdre la pena omplir el món de tragèdies i extraordinaris, de destins tan fulgurants com meteòrics? Ara sabem el que va passar després. Grillons per als oficials, carretejats a Castella, i Don Antonio el primer. La bandera de santa Eulàlia, captiva i transportada al santuari madrileny d’Atocha. Tot el país sotmès a règim d’ocupació militar durant dècades. I Barcelona a les mans d’aquell sicari, el carnisser d’Anvers, en Verboom.

Penso en un dels nostres caps de miquelets, en Josep Moragues. El van arrossegar per tot Barcelona. Després el van decapitar i li van arrencar els braços i les cames. El seu cap va acabar en una gàbia, que els borbònics no van tenir cap escrúpol a penjar en una de les portes de Barcelona. El crani descarnat va estar allà exhibit, per a escarni i avís de rebels, durant dotze llargs anys, dotze, tot i els precs de la viuda.

¿Pot existir una ignomínia superior a la d’en Moragues? Sí, potser la d’en Manuel Desvalls. I no perquè sofrís el turment del cos, sinó perquè el turment que va sofrir no el va portar a la mort. En Desvalls era un dels nostres comandants a l’exterior. Quan es va dirigir a l’exili no podia saber que hi passaria la resta de la seva vida. El més extraordinari del seu cas és que va viure fins als cent anys. ¿Us ho podeu imaginar? Més vida fora de casa que dintre, el retorn a la llar negat fins a la fi dels temps. Cent anys. Un segle. Jo vaig pel mateix camí.

¿O hauria de referir-me a les dones, les nostres dones, totes les dones que ens sostenien i ens escopien perquè els impedíem lluitar als baluards? ¿O potser a en Castellví, en Francesc de Castellví, els nostre il·lús capità de la companyia de velluters? A l’exili va triar el camí de les lletres, o més ben dit, el seu carreró sense sortida. Es va obstinar a dedicar la seva vida a escriure la gran crònica de la nostra guerra. Durant dècades es va cartejar amb participants de tots dos bàndols i dotzenes de nacionalitats. Va escriure un llibre de cinc mil pàgines, més, moltes més, testimoni imparcial de totes les proeses. I ¿sabeu què va passar? Doncs que es va morir sense que ningú s’hagués dignat publicar-n’hi ni una sola ratlla.

Però per sobre de tots penso en Don Antonio, Don Antonio de Villarroel Peláez, renunciant a la glòria i l’honor, la família i la vida, i tot per una fidelitat insensata cap a homes sense nom. Ell, un fill de Castella, amb tot el que té de bo aquesta terra aspra, sacrificant-se ni més ni menys que per la defensa de Barcelona. I ¿quina paga va tenir? Un dolor infinit, un oblit etern.

En el meu desvarieig vaig pensar en la meva tragèdia afegida: mort l’Anfan, em quedava un fill, que no coneixeria mai i a qui se li ocultaria que el seu pare havia lluitat i havia mort defensant les llibertats d’una gent de les quals no sabria mai res. Però no, vaig pensar entre mi, el meu no era un dolor particular: quan ens haguessin derrotat, quan ens haguéssim mort, tots els nostres fills serien, de fet, educats pels vencedors.

El món, aquesta pregunta sense resposta. I habitant la seva diminuta circumferència, els ximples que la van buscar. Tot per a res.

I tot i així, queda el dubte. Perquè tots aquells homes i dones haurien pogut no haver pujat mai a les muralles. Haurien pogut quedar-se a casa seva, obrir les portes al tirà. Resignar-se, agenollar-se, implorar per les seves vides. Però no ho van fer. Van lluitar. Tot i ser conscients de les seves diminutes possibilitats, van resistir tretze mesos d’horrors implacables. Morir per llegar una paraula, morir perquè els fills puguin dir a través dels temps, encara que sigui amb un xiuxiueig: «El meu pare va defensar els nostres baluards». Així pensava en Ballester, tots els Ballester.

Després de la mort d’en Ballester vaig vagar, ni viu ni mort. No sé quant temps ni per quins carrers. El tiroteig era una remor innòcua, una cosa que no mereixia atenció. Algú em va fer senyes.

—Don Antonio demana la presència de tothom —va dir. Imatges, buits, fangars a la memòria. Però la paraula «Don Antonio» ressuscitava morts.

De sobte sóc a la plaça del Born, el centre mateix de la ciutat. Indiferent al tiroteig, Don Antonio congrega una tropa sobre l’empedrat. I quina tropa. El que en queda. Restes de la Coronela, ferits arrencats de l’hospital, nois, unes quantes dones. Un parell de capellans.

Don Antonio estava a punt de llançar el segon contraatac, que havia de recuperar les muralles. Era absurd, perquè els borbònics ja havien arribat fins a l’altre extrem de la plaça del Born. En aquella banda es congregaven milers d’uniformes blancs, la primera renglera de genolls. D’altra banda, a part de Don Antonio no crec que hi hagués més d’unes quantes dotzenes de genets. La resta formaven com a infanteria, mentre un parell d’oficials intentaven ordenar les files.

Don Antonio, a cavall i a primera línia, va fer un breu discurs. De totes maneres, el brogit era tan fort que no podíem sentir-lo. I a més a més tant era el que digués. Bales esporàdiques li fregaven el cos, una li va rebotar al tall del sabre. Entre els milers i milers de trets de l’11 de setembre del 1714 recordo el so d’aquella bala, metall contra metall. Com a resposta, Don Antonio va aixecar el sabre encara més enlaire. El vaig mirar. I ¿voleu que us digui una cosa? Era un home il·luminat.

No, la paraula «felicitat» no s’ajustava al seu caràcter. Don Antonio no va ser mai feliç, de la mateixa manera que a les esponges els està negat veure el sol fins que les arrenquen dels fons marins. El que li passava era una altra cosa. Estava a punt de travessar un límit particular, i per fi havia trobat l’ocasió de fer-ho sense comprometre el seu honor. Aquell dia, per fi, no seria ell qui exigiria als seus homes l’impossible, sinó al revés. I, exultant, els va capitanejar en la seva folla cavalcada.

¿I la Paraula? És irònic, perquè he començat aquest llibre armat del propòsit de revelar-la, però després de tantes pàgines aquella paraula, aquella paraula única, ja no compta. Perquè en aquella última càrrega ja érem més enllà de les paraules.

La Paraula era allò. Aquells nois, aquelles dones, aquells homes de cent orígens diferents. Aglutinats darrere del cavall de Don Antonio. Formant files irregulars, disposats a iniciar una càrrega de cavalleria sense cavalls. Menys de mil contra cinquanta mil. I tot i així, potser hi ha algun reflex de la Paraula als diccionaris. Pàl·lid, molt pàl·lid, però reflex al capdavall.

Vam atacar bramant com salvatges contra Roma. Els borbònics estaven perfectament formats a l’extrem oposat de la plaça. Les seves files denses i profundes, milers de fusells apuntant-nos als ulls. Ens cosien a trets. Una descàrrega darrere l’altra, perfectament coordinades. Els seus oficials s’esgargamellaven. Feu, feu, feu! La gent queia a la meva esquerra, a la meva dreta. Plors, gemecs, penediments. Don Antonio anava al capdavant com els capitostos de l’antiguitat, quina bogeria, cavalcant amb el sabre enlaire. El van tocar, és clar.

La muntura es va desplomar sobre el costat dret. Amb la caiguda, la corpenta del cavall va aixafar Don Antonio. El genoll li va quedar atrapat entre la sella i l’empedrat de la plaça del Born, els ossos li van cruixir ben bé com anous.

El cavall espeternegava com si es debatís en una foguera. Retorçava el coll i cagava sense parar. No sé per què, però tinc gravats a la memòria els renills i aquelles dejeccions de merda. Vaig ser el primer a agenollar-me al costat de Don Antonio. El vaig agafar per les aixelles i vaig estirar per alliberar-lo del pes de la pobra bèstia. Al principi no em vaig fixar en la seva mirada.

Va ser com si en Villarroel es desentengués del seu propi rescat. Encara caigut, amb mig cos atrapat, em va engrapar per la pitrera de la casaca amb una de les seves manasses. Va fer una estrebada violenta que va acostar la meva cara a la seva, i va dir la cosa més semblant a la Paraula que m’ha sigut donat escoltar. No la va pronunciar un emperador en la seva hora més augusta, sinó un general caigut i derrotat; no vaig sentir la Paraula de boca del meu capità, sinó d’un home que havia vingut des de les latituds enemigues, un home que ho havia deixat tot per unir-se a les files dels febles i desemparats, els pocs i maleïts, i per sacrificar la vida per ells.

Don Antonio va acostar-me els llavis a l’orella i va dir:

—Doni’s.

Jo tenia el cap tan buit, el cos tan desprès de mi mateix, que, per ser sincers, els records es confonen. He repassat tantes vegades aquell instant, cavalcant tots en el pèndol de la mort, Don Antonio a l’empedrat del Born, la seva muntura cagant tot i després de morta, milers de bales brunzint-nos al voltant de les orelles, que potser, només potser, la memòria altera el que va sortir dels llavis de Don Antonio.

Perquè a vegades, quan passejo per camps tardorals, m’assalta un esclat de records endolcits. Llavors veig la manassa d’en Villarroel a la meva pitrera, un to increïblement amable en ell, que em diu: «Doni’s, fillet». Altres vegades, quan el xarop de schnapps em domina, llegeixo els llavis d’un Villarroel més marcial que mai: «Donar-se, Zuviría; per sobre de tot, donar-se». I d’altres, en fi, embrutit per licors nauseabunds, desentès de tots els sèmens, la cara que veig estesa al Born ja no és la d’en Villarroel, sinó la d’en Vauban. És el marquès qui em reté pel pit i em diu: «Aspirant, apte».

Sí, ja no estic segur de qui va dir el que va dir ni com ho va dir. Han passat dècades i més dècades, tantes i tantes voltes al Sol. Però en el fons, tant se val. En Vauban va dir «sàpiga»; en Villarroel va dir «doni’s». I allà, en aquella plaça urbana, amb runa per tot arreu, s’esmicolava la Paraula en la seva paradoxa: «No sabràs fins que no et donis, no et donaràs fins que no sàpigues».

Uns quants oficials més van voler agombolar el comandant ferit. Finalment en Villarroel es va posar dret, amb estelles d’os sortint-li pel camal, i es va espolsar tots els auxilis a manotades.

—Que segueixi la càrrega! Endavant! —va cridar amb la seva veuarra castellana—. Davant meu no es retira ningú! Ningú, fills de puta!

Pobre Don Antonio. Com es va riure d’ell el seu destí. Ni en aquell 11 de setembre va trobar la mort gloriosa que desitjava. Malferit i descavalcat, els seus assistents el van arrossegar fins a l’hospital. Encara el veig debatent-se contra els braços que el socorrien, com si fossin enemics. Els qui quedàvem vam seguir endavant.

És increïble com de plàcids poden ser els nostres pensaments en l’instant tràgic. Potser, justament, perquè quan ets a l’última cúspide deixen d’importar els vessants que ja no hauràs de baixar. Mentre carregava, només vaig pensar entre mi: «Ves, almenys el meu Cinquè Punt ja és meu».

Milers d’escarbats de cuina blancs van alçar els fusells alhora, apuntant-nos. Corríem cap a ells, desbocats. Nosaltres no passàvem de ser uns cinc-cents supervivents, entre vells, viudes, genets sense cavall, algun cavall sense genet, els meus veïns amb uniformes estripats. Vaig veure que els borbònics havien traginat una bateria de cinc peces d’artilleria i l’havien disposat sobre unes piles d’enderrocs. Com que estaven elevades podien disparar-les per sobre dels caps de la seva tropa. «Els tubs estan carregats amb pots de metralla», vaig deduir encertadament sense deixar de córrer. I també: «Els canons dispararan un sospir abans que els fusells dels escarbats de cuina blancs». Vaig veure una d’aquelles ventrudes boques de canó mirant-me directament als ulls. Vaig veure un fulgor blanc i groc.

Una alenada em va arrossegar enrere, deu, vint metres. Vaig saber que m’havia passat alguna cosa a la cara. En un primer moment, és curiós, ho vaig relacionar més amb la nuesa que amb la mort. Jo ja era més enllà. I vaig descobrir que l’Amelis tenia raó, tota la raó: qui vol sentir una música, la sent. Destrossat, convertit ja en un monstre, vaig sentir la seva música per sobre dels gemecs i les detonacions. «Doni’s, Zuviría, doni’s».

Hauria hagut d’entendre-ho molt abans, quan em van penjar a la forca del cordó borbònic, i fins i tot al dormitori mateix on en Vauban agonitzava. «Resumeixi: ¿quina és la defensa òptima?». Era això, això i prou, vet-ho aquí. Som fullaraca que perdura. Estrelles que esclaten, llegendes dilapidades. Veritats sense cap altra recompensa que la lucidesa mateixa. Olor de merda calenta recorrent calçons en formació. Llargavistes cecs, periscopis inanes, i laments. Embuts amorosos, aquell infant que riu a la nostra proa, com els dofins. L’altra banda del riu. Admetre que els nostres ulls sempre veuran el paisatge pel pany de la masmorra, saber que les espigues cauen sense queixar-se. Els meus esperits foradats, els meus càlculs trencats. Donar-se, Zuviría, donar-se.

I descobrir, al final de l’últim extrem, més enllà d’Èufrates i Rubicons, sense plors, oh grandesa i consol dels pocs i pobres, dels febles i dissortats, que com més fosc sigui el nostre crepuscle més benaurada serà l’alba dels qui encara han de venir.





CRONOLOGIA DE LA GUERRA DE SUCCESSIÓ ESPANYOLA


ESPANYA EUROPA

1700

Mor Carles II d’Espanya,

«el Hechizado».



1701

Felip V es proclama rei d’Espanya.

Formació de la GRAN ALIANÇA entre Àustria, Anglaterra, Holanda i Dinamarca.

1702

La GRAN ALIANÇA declara la guerra a Espanya i França.

1703

Portugal i Savoia s’uneixen a la GRAN ALIANÇA.

1704

El pretendent austríac a la corona espanyola, Carles III, desembarca a Portugal.

Campanya de Portugal. Un exèrcit angloportuguès ataca Espanya des de Portugal, però és repel·lit per un exèrcit francoespanyol a les ordres del duc de Berwick.

L’almirall Rooke pren Gibraltar en nom de Carles III d’Àustria però hissa el pavelló anglès.

França perd 40.000 homes a la batalla de Blenheim.

1705

Pacte de Gènova, pel qual un grup de dirigents catalans pacta amb Anglaterra la intervenció catalana en la guerra a favor de Carles III.

Carles III entra a Barcelona, que estableix com a capital provisional del seu regne.



1706

Felip V posa setge a Barcelona, però l’arribada d’una esquadra angloholandesa l’obliga a retirar-se.

Els Aliats ocupen Madrid, però la impopularitat de Carles III conclou amb l’evacuació de la ciutat.

Derrota francesa de Ramillies.

1707

L’exèrcit de les Dues Corones derrota els Aliats a Almansa.

Els borbònics ocupen Lleida.



1708

Els borbònics assetgen i prenen Tortosa.



1710

Batalles d’Almenar i Saragossa. Els Aliats entren a Madrid per segona vegada, però es veuen obligats a evacuar-la per la contraofensiva borbònica.

Batalles de Brihuega i Villaviciosa.

Girona és conquerida per un exèrcit francès.



1711

Mor l’emperador Josep I d’Àustria.

El seu germà Karl és elegit com a successor i abandona Barcelona en direcció a Viena.



1713

Firma del Tractat d’Evacuació. Els exèrcits Aliats es comprometen a evacuar totes les seves tropes dels territoris peninsulars.

Al mes de juny els braços del parlament català proclamen la resistència armada.

Juliol. Inici del setge de Barcelona.

Pau d’Utrecht, per la qual les potències firmen la pau general a Europa. Felip V es compromet a renunciar als seus drets a la corona francesa i Carles III a l’espanyola. Anglaterra obvia el Pacte de Gènova pel qual es comprometia a garantir les Constitucions catalanes en cas de derrota militar.

1714

11 de setembre. Assalt i caiguda de Barcelona.

Abolició de les Constitucions i Llibertats catalanes



1719

Guerra entre França i Espanya. L’exèrcit francès del mariscal Berwick, amb 5.000 catalans incorporats a les seves files, ataca i pren diverses places de la Navarra espanyola.

Les guerrilles catalanes continuen la lluita contra les forces borbòniques.



1725

Tractat de pau entre l’Imperi espanyol i Àustria.





GUIA DE PERSONATGES



ALEMANY, FRANCESC: Noble català que al 1713 es va oposar a la defensa de Barcelona. Tot i així, va acceptar lluitar, assumint el resultat de la votació. Va trobar la mort en combat.

AMELIS: Personatge de ficció.

ANFAN: Personatge de ficció.

BALLESTER, ESTEVE: Oficial de miquelets. Segons les cròniques va ser capturat pels borbònics durant una escaramussa, a la localitat de Beseit, i posteriorment rescatat pels seus homes en un èpic contraatac. Encara que en el context històric Ballester és un personatge molt secundari, a Victus Zuviría li dedica moltes pàgines, potser perquè va arribar a considerar-lo una representació del poble català en armes.

DE BARDONENCHE, ANTOINE: Capità francès, fill de família noble. Va participar al setge de Barcelona per part de l’exèrcit francès. Segons les Crónicas de Castellví, va protagonitzar un frívol i estrany episodi, que Zuviría no recull, segons el qual durant la primera fase del setge va entrar a la ciutat com a «visitant» per iniciativa pròpia, atret per les belleses arquitectòniques de la ciutat. Malgrat l’estupor inicial, els assetjats el van complaure i l’encarregat de passejar-lo per la ciutat va ser Zuviría mateix. Poc després va ser retornat sa i estalvi a les línies borbòniques, on el duc de Pòpoli el va amonestar per la seva extravagància, però sense més conseqüències. Molt probablement Waltraud Spöring va decidir suprimir aquestes pàgines, com tantes altres, abans de remetre el llibre a la impremta.

BASSONS, MARIÀ: Catedràtic de dret barceloní. Es va allistar a la milícia de la ciutat i va participar en la seva defensa com a capità dels seus propis estudiants. Va morir en combat durant la batalla de Santa Clara, a l’agost del 1714.

BASTIDA, JORDI: Militar català, defensor de Benasc al 1709. Era a Barcelona durant el setge i va sucumbir valerosament en la defensa del baluard de Santa Clara al mes d’agost.

BATLLE, BALDIRI: Noble català. Va votar en contra de la decisió de defensar la ciutat contra les tropes borbòniques. Va acceptar el resultat de les votacions, advers a la seva postura. Va morir en la defensa de la ciutat.

BERENGUER, ANTONI: Diputat militar català. Va encapçalar la desastrosa expedició que pretenia aixecar el país per atacar tot seguit el cordó borbònic per darrere. La seva incompetència va ser motiu que a la tornada fos arrestat i jutjat, encara que sense conseqüències greus.

BERWICK, JAMES FITZ-JAMES (JIMMY), DUC DE: Mariscal de França, fill bord del rei Jaume d’Anglaterra. Es va educar a França, on va ascendir en la jerarquia social gràcies als seus mèrits i malgrat la seva bastardia. Vencedor de la batalla d’Almansa, va expugnar Barcelona al 1714 després d’haver substituït el duc de Pòpoli. Vint anys després, al 1734, va morir en estranyes circumstàncies durant el setge de Philippsburg, a Alemanya.

BUSQUETS, JAUME: Cap de miquelets. Les úniques dades històriques que se’n coneixen procedeixen de Castellví, segons el qual va intentar en va prendre la localitat de Mataró, en poder dels borbònics.

CARLES III: Pretendent austríac al tron espanyol. Entre el 1705 i el 1709, mentre lluitava per la corona espanyola, va mantenir la cort a Barcelona. Al 1711, arran de la mort del seu germà, es va dirigir a Viena per coronar-se emperador del Sacre Imperi Romà Germànic i va abandonar Catalunya a la seva sort.

CASANOVA, RAFAEL: Advocat català. Al 1713 va assumir el poder polític a la Barcelona assetjada. Va ser ferit l’11 de setembre del 1714. Tot i així, va sobreviure a la repressió borbònica i va reprendre l’exercici de les lleis.

DE CASTELLVÍ, FRANCESC: Català de la petita noblesa que va lluitar a Barcelona amb el grau de capità. Després del 1714 va haver d’exiliar-se a Viena, on es va acollir a la clemència de l’emperador Carles. Va portar una existència precària, dedicada absolutament a escriure la gran crònica de la guerra de Successió i el setge de Barcelona, les monumentals Narraciones históricas. Es va morir sense haver aconseguit que es publiquessin. L’original no es va recuperar fins al segle XIX.

CIGALET: Botxí oficial de la ciutat de Barcelona. Durant el setge va ser sorprès saquejant una de les cases bombardejades i tot seguit va ser condemnat a mort. Es va donar la circumstància que la sentència va ser executada pel seu ajudant i futur gendre, que va ocupar el seu càrrec.

VAN COEHOORN, MENO: Enginyer militar holandès que va desenvolupar teories poliorcètiques totalment oposades al model vaubanià. Coehoorn era contemporani de Vauban, i fins i tot van arribar a enfrontar-se directament al setge de Namur. Vauban assetjava la ciutat i va rebre la rendició de mans de Coehoorn mateix.

COSTA, FRANCESC: Oficial d’artilleria català la competència del qual en la seva arma va ser elogiada per part dels seus mateixos adversaris. Costa tenia a les seves ordres un nombrós grup de mallorquins, considerats els millors artillers de la seva època. Després de la caiguda de Barcelona el mariscal Berwick va oferir a Costa que servís a l’exèrcit francès amb un estipendi més que elevat. Costa va fugir.

DALMAU, SEBASTIÀ: Membre d’una adinerada família barcelonina que es va posar al servei de la Generalitat quan els aliats van abandonar la Península. La família Dalmau va dilapidar la seva fortuna en la defensa de la ciutat, pagant de la seva butxaca el manteniment d’un regiment sencer. Sebastià va participar en la defensa, va sofrir repressió i va acabar els seus dies a Àustria, servint l’emperador Carles amb el grau de tinent coronel.

DESVALLS, MANUEL: Governador de Cardona. Després de l’11 de setembre es va exiliar a Viena, com tants altres austriacistes destacats. Desvalls va viure fins als cent anys d’edat. La lluita a l’interior de Catalunya la va dirigir el seu germà Antoni.

DIAGO, FRANCISCO: Miner d’origen aragonès integrant de la brigada que va aconseguir trobar la principal mina borbònica que s’estenia sota les muralles de Barcelona.

DUCROIX, ARMAND: Personatge de ficció.

DUCROIX, ZENON: Personatge de ficció.

DUPUY-VAUBAN: Cosí de Sébastien Vauban que, com ell, es va dedicar a l’enginyeria militar. Dupuy va participar en el tram final del setge de Barcelona i va resultar greument ferit a la batalla del baluard de Santa Clara. Al llarg de la seva carrera militar va rebre fins a setze ferides en combat.

DUVERGER: Alt oficial francès mort durant els combats en el setge de Barcelona.

FELIP V: Duc d’Anjou, nét de Lluís XIV de França i pretendent Borbó al tron espanyol arran de la mort d’en Carles II. Després de la retirada de les tropes Aliades va considerar la resistència catalana com una rebel·lió sediciosa i va decidir tractar els «rebels» amb especial acarnissament. De molt jove van manifestar-se-li símptomes d’un greu desequilibri mental. En el tram final de la seva vida els símptomes de demència es van aguditzar, fins a l’extrem de deixar-se créixer les ungles més de trenta centímetres, vestir amb roba esparracada o dormir en taüts oberts.

FELIPÓ: Vegeu Felip V.

FERRER, EMMANUEL: Català de la baixa noblesa que s’havia distingit com a regidor en la gestió de la ciutat de Barcelona. Durant els debats del 1713 va ser el portaveu dels partidaris de la resistència contra les tropes borbòniques.

DE FIVALLER, CARLES: Vell diputat català que encarnava la tradició parlamentària de Catalunya. Durant els debats del 1713, i contra tota previsió, es va manifestar com un ardent partidari de la defensa, fet que va inclinar bona part dels vots.

GALWAY, HENRY MASSUE DE RUVIGNY, COMTE DE: Militar i noble anglès d’origen francès que al 1704 va ser enviat a Portugal com a comandant dels exèrcits Aliats. Al 1707 va ser derrotat per Berwick a la decisiva batalla d’Almansa.

JIMMY: Vegeu Berwick.

JOSEP I: Emperador austríac, germà del pretendent Carles III d’Espanya. Arran de la seva mort, al 1711, Carles va abandonar Espanya per proclamar-se nou emperador, fet que va provocar un canvi d’aliances que va acabar amb l’abandó de Catalunya per part dels Aliats.

KARLANGUES: Vegeu Carles III.

LA MOTTE: Tinent coronel francès ferit durant la batalla de Santa Clara. La Motte va ser l’oficial que finalment va aconseguir convèncer Berwick perquè suspengués l’assalt, encara que això representés una humiliació per a l’exèrcit de les Dues Corones.

LLARGARUT: Personatge de ficció.

LLUÍS XIV: Rei de França conegut com el Rei Sol. Com a rei de França, va iniciar una política imperialista que va conduir a la guerra de Successió espanyola. Tot i la creació de Versalles i la magnificència de la seva cort, cap al final del seu regnat el país estava sumit en la ruïna. Al 1714 la caiguda de Barcelona es va celebrar amb un tedèum a París.

MARLBOROUGH: Militar i aristòcrata anglès que durant la guerra de Successió va derrotar successivament les tropes franceses a Blenheim, Schellenberg i Malplaquet. Tot i això, va ser acusat de malversar els fons públics i d’allargar innecessàriament la guerra per al seu profit personal, i al 1711 va ser destituït dels seus càrrecs. Marlborough era familiar de Berwick, amb qui va mantenir una correspondència privada tot i que van lluitar en bàndols oposats durant tot el conflicte.

MASSUE DE RUVIGNY, HENRY: Vegeu Galway.

MATEU, JOSEP: Miner barceloní integrant de la brigada que va aconseguir trobar la mina borbònica que s’estenia sota les muralles de Barcelona quan estava pràcticament preparada per esclatar.

MERDIS: Oficial estranger però de nom desconegut, que va participar amb les tropes catalanes en la funesta expedició del diputat militar. Castellví només informa que era un oficial repudiat pels seus antics superiors, i que en la seva fugida el diputat va deixar les tropes a càrrec seu.

DAS MINAS: General portuguès que dirigia les tropes del seu país que van participar a la batalla d’Almansa. Das Minas era un veterà comandant de més de seixanta anys. Tot i que el paper dels batallons portuguesos a Almansa va ser molt criticat posteriorment pels seus aliats anglesos, el fet és que no hi ha proves que evidenciïn aquestes acusacions.

MOLINA, FRANCESC: Barceloní d’origen italià que va estar al capdavant de les brigades barcelonines de miners. Durant el setge va dirigir les tasques de contraminatge, va trobar la principal mina borbònica i la va destruir just abans que fos activada.

MONSTRE, EL: Vegeu Lluís XIV.

MORAGUES, JOSEP: Cap català que va combatre els borbònics a l’exterior de la Barcelona assetjada. Al final de la guerra va ser capturat i executat. El seu crani va ser exhibit durant més d’una dècada en un dels portals d’entrada a la ciutat, per a escarment de futures rebel·lions. La figura de Moragues va ser recuperada pel moviment romàntic del segle XIX, que el va convertir en una figura mítica de les llibertats catalanes.

NAN: Personatge de ficció.

L’OBLIDAT: Encara que Zuviría es refereix a l’Oblidat com «un cosí del duc d’Orleans», els historiadors no es posen d’acord sobre la figura històrica a què podria correspondre. Alguns estudiosos de l’obra zuviriana han proposat fins i tot la tesi que l’Oblidat no va existir realment, sinó que va ser una síntesi de personatges diferents. D’aquesta manera Zuviría escenificava tot el menyspreu que sentia pels comandants aristòcrates que feien la guerra sense coneixements tècnics i per pur profit personal.

ORLEANS, DUC DE: Aristòcrata i militar francès que va participar en diversos episodis de la guerra de Successió, tant a Itàlia com a Espanya. Al 1708 va dirigir el setge de Tortosa, localitat estratègica del sud del Principat. Arran de la mort de Lluís XIV el va succeir com a regent, època en què va escandalitzar Europa per les seves festes i orgies privades.

ORTIZ: Coronel austriacista que va tenir un paper destacat en la batalla de Santa Clara, quan les seves tropes van contribuir a encerclar l’avantguarda de la trinxera borbònica.

PALLARÈS, DÍDAC: Ciutadà barceloní que formava part de la Coronela o milícia de Barcelona. Durant el setge fins a tres dels seus fills, que també combatien en aquesta milícia, van morir o van ser greument ferits.

PERET: Personatge de ficció.

PIM PAM: Vegeu Stanhope, James.

POLASTRON: Alt oficial francès mort en combat durant el setge de Barcelona.

PÒPOLI, RESTAINO CANTELMO STUART, DUC DE: Noble italià al servei de Felip V. Pòpoli sentia una animadversió personal cap als barcelonins perquè, segons les seves paraules, havien maltractat la seva dona durant els disturbis del 1705. Al 1713 Felip V va posar sota el seu comandament les tropes francoespanyoles que havien d’iniciar l’ocupació de Catalunya. Davant la inesperada resistència de Barcelona, Pòpoli va posar setge a la ciutat. Però a causa de la seva incapacitat per expugnar-la va ser rellevat nou mesos després i reemplaçat per Berwick.

PORQUET: Personatge de ficció.

POU, JOSEP: Metge natural de Vic que va oferir a les tropes borbòniques la rendició de la ciutat, d’amagat del govern català.

ROGER, LLUÍS: Noble català que es va oposar amb el seu vot que Barcelona s’armés contra Felip V. Va assumir el resultat advers de la votació final i va participar en la defensa. Va morir en combat.

DE SAAVEDRA Y PORTUGAL, GREGORIO: Militar austriacista que durant els combats del setge apareix en els moments més crítics, com la batalla de Santa Clara. Els últims dies del setge Zuviría estava realitzant tasques de contraminatge. Potser per això no esmenta que Saavedra va ser l’encarregat de respondre a l’ultimàtum borbònic de rendició. Quan el marquès de Tserclaes es va acostar a les muralles per conèixer la resposta de la ciutat, Saavedra li va adreçar aquestes paraules: «Els comuns, reunits, han decidit el següent: no escoltar cap proposta de l’enemic. ¿Té sa excel·lència alguna cosa a dir-hi?». «No». «Doncs retiri’s, perquè el foc continuarà».

SALA, BENET: Bisbe de Barcelona que va fer de mitjancer entre bastidors perquè als debats del 1713 s’imposés la postura claudicacionista, sense èxit. Tot i els seus esforços, al final de la guerra va sofrir les represàlies del règim borbònic.

DE SANT JOAN, NICOLAU: Polític català que durant els debats del 1713 va capitanejar el sector partidari de sotmetre la ciutat a les forces borbòniques.

SANTA CRUZ (PARE I FILL): Militars que exercien el comandament del cos d’Enginyers de la Barcelona assetjada. Van desertar i van oferir els seus serveis als comandaments borbònics, però aquests no els van acceptar i fins i tot els van evacuar a Alacant, cosa que fa suposar que els seus càrrecs eren purament nominals.

SAUVEBOEUF: Militar francès mort en combat durant els assalts a Barcelona.

STANHOPE, JAMES: Aristòcrata i militar anglès que al 1710 va ser enviat a Espanya com a comandant de la força expedicionària anglesa que havia de posar fi a la guerra. La seva actuació va ser molt criticada, tant a nivell militar com polític, i de fet al 1710 va caure presoner juntament amb la major part de les seves tropes. Stanhope es va casar amb la filla del governador de Madràs i va iniciar una carrera política, amb tan mala fortuna que el seu exercici com a ministre de Finances va coincidir amb la crisi que va acabar rebent el nom de Bombolla dels Mars del Sud, que va arruïnar l’economia anglesa.

VON STARHEMBERG, GUIDO RUDIGER: Militar austríac enviat a Espanya per l’emperador per ajudar el seu fill, el pretendent Karl al tron espanyol. Starhemberg era un militar més que competent, però tot i així no va ser capaç d’obtenir cap victòria realment decisiva per a les armes austríaques. Al 1713 era el virrei de Carles III a Catalunya. Després del Tractat d’Evacuació, que obligava a evacuar totes les tropes Aliades que continuessin en territori espanyol, es va esforçar per lliurar Barcelona a les forces borbòniques, però davant la decidida oposició popular va decidir embarcar-se juntament amb les seves tropes i va abandonar els barcelonins a la seva sort.

TIMOR, JAUME: Comandant català que a l’agost del 1714 va tenir una destacada intervenció durant la batalla de Santa Clara, evitant que els defensors abandonessin el baluard quan més desesperada era la situació.

TOMEU: Coronel que juntament amb el coronel Ortiz va realitzar l’encerclament del cap de la trinxera borbònica, maniobra que va consumar la derrota francoespanyola durant la batalla de Santa Clara.

VALÈNCIA, ANTONI: Noble barceloní. Al 1713 va votar en contra de tancar les portes de Barcelona i resistir l’atac borbònic. Va morir en la defensa de la ciutat.

VAUBAN, CHARLOTTE: Filla gran de Sébastien Vauban.

VAUBAN, JEANNE: Filla petita de Sébastien Vauban. Es va casar amb un membre de la noblesa francesa, que poc després de les noces va embogir durant la seva recerca de la pedra filosofal, tot i que uns quants anys més tard, sorprenentment, va recobrar la raó.

VAUBAN, SÉBASTIEN LE PRESTE: Enginyer i mariscal francès que va innovar l’art de les fortificacions i especialment la poliorcètica, desenvolupant nous mètodes de setge i atac.

VENDÔME: Mariscal francès enviat a Espanya per Lluís XIV perquè ajudés militarment el seu nét Felip. Al 1710 va protagonitzar les batalles de Brihuega i Villaviciosa, de resultat indecís. Es va morir al 1712, a Vinaròs, d’una indigestió de llagostins.

VAN VERBOOM, JORIS PROSPERUS: Enginyer militar d’origen holandès que va servir els Borbons espanyols. Al 1710 és ferit en batalla i capturat per les tropes austriacistes. Va passar dos anys empresonat a Barcelona, on va estudiar-ne les defenses. Al 1714, en efecte, va ser l’encarregat de dissenyar la Trinxera d’Atac que va acabar expugnant la ciutat. Posteriorment va ser el constructor de la Ciutadella, una obra a l’interior de la ciutat amb finalitats repressives.

DE VILLARROEL, ANTONIO: Militar espanyol que quan va esclatar la guerra va servir al bàndol borbònic. Al 1708 va tenir una actuació molt destacada en l’assalt de l’estratègica ciutat de Tortosa. Al 1710, però, va canviar de bàndol i es va incorporar a l’exèrcit austriacista amb el grau de general. La cavalleria de Villarroel va ser decisiva a la batalla de Villaviciosa per evitar la derrota. Al 1713 va ser elegit comandant de Barcelona pel govern català. Pocs dies abans de l’assalt del 1714 dimiteix del càrrec perquè considera que la resistència a ultrança comportaria una massacre. Tot i això, i en comptes d’embarcar-se, en última instància va optar per continuar a la ciutat. Durant els combats de l’11 de setembre va ser greument ferit i poc després, incomplint les clàusules de capitulació, va ser arrestat i empresonat. Va sofrir presidi en condicions atroces i no va ser alliberat fins poc abans de la seva mort.

WALTRAUD: Personatge de ficció.

DE ZÚÑIGA, DIEGO: Personatge de ficció.

ZUVIRÍA, MARTÍ: Ajudant General de Villarroel. En les seves Narraciones históricas Castellví l’esmenta exercint càrrecs tan diversos com traductor de francès, assistent del general Villarroel o en missions a l’exterior de Barcelona durant el setge. Consta que va aconseguir fugir a Viena, on apareix a la llista d’austriacistes expatriats.





ALBERT SÁNCHEZ PIÑOL (Barcelona, 11 de juliol de 1965) és un antropòleg, africanista i escriptor català. Ha col·laborat activament als diaris Ara i La Vanguardia.

És autor de l’assaig satíric Pallassos i monstres (2000), sobre vuit dictadors africans. La novel·la La pell freda (2002) va suposar l’entrada d’Albert Sánchez Piñol en el camp novel·lístic amb una obra sorprenent per la seva força i originalitat, que va aconseguir un èxit excepcional de venda i crítica i que es va traduir a 37 llengües. Pandora al Congo (2005), amb més de 15 traduccions, Tretze tristos tràngols (2008), Victus (2012), un autèntic fenomen de vendes, Vae Victus (2015) i Fungus (2018) confirmen la qualitat de l’escriptor català contemporani més internacional.





